
 
 
        paḍhumo āsāsao
         
 āikulaaṃ 
 
 ṇamaha avaḍḍhia-tuṅgaṃ  avasāriavitthaaṃ aṇoṇaa-gahiraṃ 
 appalahua-parisaṇhaṃ  aṇāa-paramattha-pāaḍaṃ mahumahaṇaṃ 
 
 
 daṇuinda-ruhira-lagge  jassa phurante ṇaha-ppahā-vicchaḍḍe 
 guppantī vivalāā  galia vva thaṇaṃsue mahāsura-lacchī 
 
 
 pīṇattaṇa-duggejjhaṃ  jassa bhuā-anta-ṇiṭṭhura-pariggahiaṃ 
 riṭṭhassa visama-valiaṃ  kaṇṭhaṃ dukkheṇa jīviaṃ bolīṇaṃ 
 
 
 oāhia-mahi-veḍho  jeṇa parūḍha-guṇa-mūla-laddha-tthāmo 
 ummūlanteṇa dumaṃ  pāroho vva khuḍio mahendassa jaso 
 
 
 
 āikulaaṃ 
 
 ṇamaha a jassa phuḍa-ravaṃ  kaṇṭha-cchāā-ghaḍanta-ṇaaṇaggi-sihaṃ 
 phuraï phuriaṭṭahāsaṃ  uddha-paḍitta-timiraṃ miva disā-akkam 
 
 
 vevaï jassa saviḍiaṃ  valiuṃ mahaï pulaāia-tthaṇa-alasaṃ 
 pemma-sahāva-vimuhiaṃ  bīovāsa-gamaṇūsuaṃ vāmaddhaṃ 
 
 
 jassa vilagganti ṇahaṃ  phuḍa-paḍisaddā disā-ala-paḍikkhaliā 
 joṇhā-kallolā via  sasi-dhavalāsu raaṇīsu hasia-ccheā 
 
 
 ṇaṭṭārambha-kkhuhiā  jassa bhaübbhanta-maccha-pahaa-jala-raā 
 honti saliluddhumāia- dhūmāanta-vaḍavā-muhā maaraharā 
 
 
 
 
 ahiṇava-rāāraddhā  cukka-kkhaliesu vihaḍia-pariṭṭhaviā 
 metti vva pamuha-rasiā  ṇivvoḍhuṃ hoi dukkaraṃ kavva-kahā 
 
 
 parivaḍḍhaï viṇṇāṇaṃ  saṃbhāvijjaï jaso viḍhappanti guṇā 
 suvvaï suurisa-cariaṃ  kiṃ taṃ jeṇa ṇa haranti kavvālāvā 
 
 
 icchāi va dhaṇariddhī  jovvaṇa-laddha vva āhiāīa sirī 
 dukkhaṃ saṃbhāvijjaï  bandhacchāāi ahiṇavā attha-gaī 
 
 
 taṃ tiasa-bandi-mokkhaṃ  samattha-tellokka-hiaa-salluddharaṇaṃ 
 suṇaha aṇurāa-iṇhaṃ  sīā-dukkha-kkhaaṃ dahamuhassa vahaṃ 
 
 
 aha paḍivaṇṇa-virohe  rāhava-vammaha-sareṇa māṇabbhahie 
 viddhāi vāli-hiae  rāa-sirīa ahisārie suggīve 
 
 
 vavasāa-raï-paoso  rosa-gaïnda-diḍha-siṅkhalā-paḍibandho 
 kaha kaha vi dāsarahiṇo  jaa-kesari-païjaro gao ghaṇa-samao 
 
 
 gamiā kalamba-vāā  diṭṭhaṃ mehandhaāriaṃ gaaṇa-alaṃ 
 sahio gajjia-saddo  taha vi hu se ṇatthi jīvie āsaṅgho 
 
 
 to hari-vaï-jasa-vantho  rāhava-jīassa paḍhama-hatthālambo 
 sīā-bāha-vihāo  dahamuha-vajjha-diaho uvagao sarao 
 
 
 raï-ara-kesara-ṇivahaṃ  sohaï dhavalabbha-dala-sahassa-parigaaṃ 
 mahumaha-daṃsaṇa-joggaṃ  piāmahuppatti-paṅkaaṃ va ṇaha-alaṃ 
 
 
 diṇamaṇi-moha-pphuriaṃ  galiaṃ ghaṇa-lacchi-raaṇa-rasaṇā-dāmaṃ 
 udu-maaṇa-bāṇa-vattaṃ  ṇaha-mandāra-ṇava-kesaraṃ inda-dhaṇuṃ 
 
 
 dhua-meha-mahuarāo  ghaṇa-samaāaḍḍhioṇaa-vimukkāo 
 ṇaha-pāava-sāhāo  ṇiaa-ṭṭhāṇaṃ va paḍigaāu disāo 
 
 
 
 ahiṇava-ṇiddhāloā  uddesāsāra-dīsamāṇa-jala-lavā 
 ṇimmāa-majjaṇa-suhā  dara-vasuāa-cchaviṃ vahanti va diahā 
 
 
 suha-saṃmāṇia-ṇiddo  virahāluṅkhia-samudda-diṇṇukkaṇṭho 
 asuvanto vi vivuddho  paḍhama-viuddha-siri-sevio mahumahaṇo 
 
 
 sohaï visuddha-kiraṇo  gaaṇa-samuddammi raaṇi-velā-laggo 
 tārā-muttā-vaaro  phuḍa-vihaḍia-meha-sippi-saṃpuḍa-mukko 
 
 
 sattacchaāṇa gandho  laggaï khalaï hiae kalambāmoo 
 kalahaṃsāṇa kala-rao  ṭhāi ṇa saṃṭhāi pariṇaaṃ sihi-viruaṃ 
 
 
 pīṇa-paohara-laggaṃ  disāṇa pavasanta-jalaa-samaa-viiṇṇaṃ 
 sohagga-paḍhama-iṇhaṃ  pavvāaï sarasa-ṇaha-vaaṃ inda-dhaṇuṃ 
 
 
 pajjatta-salila-dhoe  dūrālokkanta-ṇimmale gaaṇa-ale 
 accāsaṇṇaṃ va ṭhiaṃ  vimukka-para-bhāa-pāaḍaṃ sasi-bimbaṃ 
 
 
 cira-āla-paḍiṇiattaṃ  disāsu gholanta-kumua-raa-vellaviaṃ 
 bhamaï aladdhāsāaṃ  kamalāara-daṃsaṇūsuaṃ haṃsa-ulaṃ 
 
 
 candāava-dhavalāo  phuranta-diasa-raaṇantaria-sohāo 
 somme saraassa ure  mottāvali-vibbhamaṃ vahanti ṇisāo 
 
 
 bhamara-rua-diṇṇa-saṇṇaṃ  ghaṇa-roha-vimukka-diṇaara-arāliddhaṃ 
 pharisa-suhāantaṃ miva  paḍivujjhaï jala-ṇihitta-ṇālaṃ ṇaliṇam 
 
 
 vammaha-dhaṇu-ṇigghoso  kamala-vaṇa-kkhalia-lacchi-ṇeura-saddo 
 suvvaï kalahaṃsa-rao  mahuari-vāhitta-ṇaliṇi-paḍisaṃlāo 
 
 
 khuḍiuppaïa-muṇālaṃ  daṭṭhūṇa piaṃ va siḍhila-valaaṃ ṇaliṇiṃ 
 mahuari-mahurullāvaṃ  mahumaa-ambaṃ muhaṃ va gheppaï kamalaṃ 
 
 
 
 pajjatta-kamala-gandho  mahu-taṇṇāosaranta-ṇava-kumua-rao 
 bhamira-bhamaroaïvvo  sañcaraï sa-dāṇa-sībharo vaṇa-vāo 
 
 
 kaṇṭaïa-ṇūmiaṅgī  thoa-tthoosaranta-muddha-sahāvā 
 raï-ara-cumbijjantaṃ  ṇa ṇiattei ṇaliṇī muhaṃ miva kamalaṃ 
 
 
 parigholanta-kkhaliaṃ  sattacchaa-kusuma-dhavala-reṇukkhaïaṃ 
 uppusaï dāṇa-vaṅkaṃ  muhutta-gaa-kaṇṇa-cāmaraṃ bhamara-ulaṃ 
 
 
 juggaaṃ 
 
 ia pahasia-kumua-sare  bhaḍi-muha-paṅkaa-viruddha-candāloe 
 jāe phuranta-tāre  lacchi-saaṃgāha-ṇava-paose sarae 
 
 
 jhijjaï jhīṇā vi taṇū  aṭṭhia-bāhaṃ puṇo paruṇṇaṃ va muhaṃ 
 rāmassa aīsante  āsā-bandhe vva cira-gae haṇumante 
 
 
 
 ṇavari a jahā-samatthia- ṇivvattia-kajja-ṇivvalanta-cchāaṃ 
 pecchaï mārua-taṇaaṃ  maṇorahaṃ cea cintia-suhovaṇaaṃ 
 
 
 paḍhamaṃ cia māruiṇā  harisa-bharijjanta-loaṇeṇa muheṇa 
 jaṇaa-taṇaā-paüttī  pacchā vāāi ṇiravasesaṃ siṭṭhā 
 
 
 diṭṭha tti ṇa saddahiaṃ  jhīṇa tti sabāha-mantharaṃ ṇīsasiaṃ 
 soaï tumaṃ tti ruṇṇaṃ  pahuṇā jiaï tti māruī uvaūḍho 
 
 
 cintā-haa-ppahaṃ miva  taṃ ca kare khea-ṇīsahaṃ va ṇisaṇṇaṃ 
 veṇī-bandhaṇa-maïlaṃ  soa-kilintaṃ va se paṇāmei maṇiṃ 
 
 
 so kara-alañjali-gao  bāha-tthavaa-pahaosihanta-maūho 
 ṇaaṇehi dāsarahiṇā  diṭṭho pīo ṇu pucchio ṇu paüttiṃ 
 
 
 soaï a ṇaṃ rahuvaī  viralaṅguli-galia-kiraṇa-dhārā-vaaraṃ 
 vaaṇe vimalujjoaṃ  dara rottūṇa salilañjaliṃ va ṇimento 
 
 
 
 taṃ daïāhiṇṇāṇaṃ  jammi vi aṅgammi rāhaveṇa ṇa ṇimiaṃ 
 sīā-parimaṭṭheṇa va  vūḍho teṇa vi ṇirantaraṃ romañco 
 
 
 bāha-maïlaṃ pi to se  dahamuha-cintā-viambhamāṇāmarisaṃ 
 jāaṃ dukkhāloaṃ  jaraḍhāanta-ravi-maṇḍalaṃ miva vaaṇaṃ 
 
 
 to se cira-majjhatthe  kuvia-kaanta-bhumaā-laā-paḍirūe 
 diṭṭhī diṭṭha-tthāme  kajja-dhura vva ṇiae dhaṇummi ṇisaṇṇā 
 
 
 khaṇa mūlāvaddhāe  ṇivvaṇṇanta-masiṇaṃ samārūḍhāe 
 sajjīaṃ miva jāaṃ  aṇoṇamantaṃ pi rāma-diṭṭhīa dhaṇuṃ 
 
 
 suggīassa vi hiaaṃ  rāhava-sukaa-paḍimoaṇā-sattaṇhaṃ 
 agaṇia-dahamuha-dappaṃ  ṇivvūḍha-bharaṃ va takkhaṇaṃ ūsasiaṃ 
 
 
 cintia-laddhatthaṃ miva  bhumaā-vikkheva-sūiāmarisa-rasaṃ 
 gamaṇaṃ rāhava-hiae  rakkhasa-jīvia-haraṃ visaṃ va ṇihittaṃ 
 
 
 soha vva lakkhaṇa-muhaṃ  vaṇa-māla vva viaḍaṃ hari-vaïssa uraṃ 
 kitti vva pavaṇa-taṇaaṃ  āṇa vva balāi se vilaggaï diṭṭhī 
 
 
 saṃkhohia-mahi-veḍho  to so kaï-seṇṇa-vilulia-vaṇāhoo 
 khuhia-samuddāhimuho  mahaṇārambhammi mandaro via calio 
 
 
 caliaṃ ca vāṇara-balaṃ  calie tammi cala-kesara-saḍujjoaṃ 
 gahia-disā-pariṇāhaṃ  maūha-jālaṃ va diṇaarassa phurantaṃ 
 
 
 verāraṇi-pajjalio  to so rosa-pavaṇāhaüddhaa-muhalo 
 vaḍḍhaï maggāṇugao  laṅkā-vaṇa-rāi-vaṇa-dao kaï-loo 
 
 
 vaccaï a caḍula-kesara- saḍujjalāloa-vāṇara-parikkhitto 
 savva-disā-āaḍḍhia- palaa-palitta-giri-saṃkulo vva samuddo 
 
 
 
 gholanti ṇimmalāo  phuranta-diasaara-pāaḍia-rūāo 
 dāvia-maggammi vi se  hiae soandhaāriammi disāo 
 
 
 āloei a viñjhaṃ  dhaṇu-saṃṭḥāṇassa sāarassa bhara-sahaṃ 
 sandhia-ṇaï-sotta-saraṃ  avahovāsa-ghaḍiaṃ va jīā-bandhaṃ 
 
 
 masiṇia-siharucchaṅgo  vihua-ṇiamba-vaṇa-pāaḍia-tuṅga-aḍo 
 viñjheṇa bharia-kuharo  helā-vāo vi vāṇarāṇa ṇa sahio 
 
 
 pattā a sībharāhaa- dhāu-silā-ala-ṇisaṇṇa-rāia-jalaaṃ 
 sajjhaṃ ojjhara-pahasia- dari-muha-ṇikkanta-vaüla-maïrāmoaṃ 
 
 
 bolanti a pecchantā  paḍimā-saṃkanta-dhavala-ghaṇa-saṃghāe 
 phuḍa-phaḍiha-silā-saṅkula- khaliovari-patthie via ṇaï-ppavahe 
 
 
 taḍa-pabbhāra-bharantā  dalanta-pāāla-galia-jala-païrikkā 
 āvāe ccia jāā  pahaa-mahā-vaha-ṇihā mahā-ṇaï-sottā 
 
 
 jalahara-ṇiddāantaṃ  pāava-gahaṇesu sisira-ṇiddāantaṃ 
 saï duddiṇa-sāmalaaṃ  pattā bhagga-dhua-candaṇa-rasā malaaṃ 
 
 
 candaṇa-pāava-lagge  khuḍiuvvelia-laā-parimala-cchāe 
 sandāṇia-ṇimmoe  pecchanti mahā-bhuaṅga-veḍhaṇa-magge 
 
 
 sevanti tīra-vaḍḍhia- ṇiaa-bharovvatta-candaṇa-laāliddhe 
 ramma-ttaṇa-dippa-vahe  vaṇa-gaa-dāṇa-kaḍue giri-ṇaï-ppavahe 
 
 
 to taruṇa-sippi-saṃpuḍa- dara-dāvia-jala-ṇihitta-muttā-vaaraṃ 
 pattā pattala-vaülaṃ  gaa-dāṇa-sugandhi-raa-ṇavelaṃ velaṃ 
 
 
 
 viasia-tamāla-ṇīlaṃ  puṇo puṇo cala-taraṅga-kara-parimaṭṭhaṃ 
 phullelā-vaṇa-surahiṃ  uahi-gaïndassa dāṇa-lehaṃ va ṭhiaṃ 
 
 
 pheṇa-visamaṅgarāaṃ  vidduma-danta-vvaṇāṇia-muha-cchāaṃ 
 malia-vaṇa-kesa-kusumaṃ  parihutta-samudda-parimalaṃ va vahantiṃ 
 
 
 sippi-uḍa-maüliacchiṃ  laā-harabbhantaresu parivaḍḍhantaṃ 
 aṇurāa-pariṭṭhaviaṃ  āaṇṇantiṃ va kiṃṇaruggīa-ravaṃ 
 
 ia siri-pavaraseṇa-viraïe dahamuhavahe mahākavve paḍhumo āsāsao samatto 
 
 
 
        biio āsāsao
         
 āikulaaṃ 35 
 
 aha pecchaï rahu-taṇao  caḍulaṃ dosa-saa-dukkha-boleavvaṃ 
 amaa-rasa-sāra-garuaṃ  kajjārambhassa jovvaṇaṃ va samuddaṃ 
 
 
 gaaṇassa va paḍivimbaṃ  dharaṇīa va ṇiggamaṃ disāṇa va ṇilaaṃ 
 bhuaṇassa va maṇi-taḍimaṃ  palaassa va sāvasesa-jala-vicchaḍḍaṃ 
 
 
 bhamirubbhaḍa-kallolaṃ  thora-karāhaa-disā-muhotthaa-salilaṃ 
 sāsaa-maeṇa bahuso  khohijjantaṃ disā-gaeṇa va sasiṇā 
 
 
 apphuṇṇa-vidduma-vaṇe  guppanta-paḍitthire salila-kallole 
 mandara-gūḍha-ppahare  ajja vi saṃkhāa-lohie vva vahantam 
 
 
 muhala-ghaṇa-vippaïṇṇaṃ  jala-ṇivahaṃ bharia-saala-ṇaha-mahi-vivaraṃ 
 ṇaï-muha-palhatthantaṃ  appāṇa-viṇiggaaṃ jasaṃ va piantaṃ 
 
 
 joṇhāe vva miaṅkaṃ  kittīa va suurisaṃ pahāe vva raviṃ 
 selaṃ mahā-ṇaīa va  sirīa cira-ṇiggaāi vi amuccantaṃ 
 
 
 kālantara-jīa-haraṃ  gaoṇiattanta-pavaṇa-ghaṭṭijjantaṃ 
 sallaṃ va deha-laggaṃ  viaḍaṃ vaḍavā-muhāṇalaṃ vahamāṇam 
 
 
 dhua-vaṇa-rāi-kara-alaṃ  malaa-mahinda-tthaṇora-sollaṇa-suhiaṃ 
 velāliṅgaṇa-mukkaṃ  chiviosariehi velavantaṃ va mahiṃ 
 
 
 
 ṭhāṇe vi ṭhii-pahuttaṃ  palae mahi-maṇḍalammi vi amāantaṃ 
 paṇaanta-vāmaṇa-taṇuṃ  kamanta-deha-bhara-bharia-loaṃ va hariṃ 
 
 
 dīsantaṃ ahirāmaṃ  suvvantaṃ pi aviiṇha-soavva-guṇaṃ 
 sukaassa va pariṇāmaṃ  uahujjantaṃ pi sāsaa-suha-pphalaaṃ 
 
 
 ukkhaa-dumaṃ va selaṃ  hima-haa-kamalāaraṃ va lacchi-vimukkaṃ 
 pīa-maïraṃ va casaaṃ  bahula-paosaṃ va muddha-canda-virahiaṃ 
 
 
 ṇipphaṇṇa-suhāloaṃ  vimala-jalabbhantara-ṭṭhiaṃ vahamāṇaṃ 
 dara-kaḍḍhiaṃ va raïṇā  karāvalambia-karaṃ raaṇa-saṃghāaṃ 
 
 
 mahaṇāāsa-vimukkaṃ  ucchittāmaa-visaṅkhalāṇala-ṇivahaṃ 
 vāsui-muha-ṇīsandaṃ  vaḍavā-muha-kuhara-puñjiaṃ vahamāṇaṃ 
 
 
 dhīraṃ va jala-samūhaṃ  timi-ṇivahaṃ miva sapakkha-pavvaa-loaṃ 
 ṇaï-sotte vva taraṅge  raaṇāi va garua-guṇa-saāi vahantaṃ 
 
 
 pāāloara-gahire  mahi-païrikka-viaḍe ṇaha-ṇirālambe 
 tellokke vva mahumahaṃ  appāṇa ccia gaāgaāi karentaṃ 
 
 
 ahilīa paramuhīhiṃ  chiviosariehi aṇusaa-vilolāhiṃ 
 aṇuṇijjamāṇa-maggaṃ  vevanta-ṇiatta-patthiāhi ṇaīhiṃ 
 
 
 jīa-garuīhi ajja vi  icchā-pajjatta-suha-rasāhi maentaṃ 
 dhaṇa-riddhīa sirīa a  saliluppaṇṇāi vāruṇīa a lolaṃ 
 
 
 caḍulaṃ pi thiīa thiraṃ  tiasukkhitta-raaṇaṃ pi sārabbhahiaṃ 
 mahiaṃ pi aṇoluggaṃ  asāu-salilaṃ pi amaa-rasa-ṇīsandaṃ 
 
 
 pajjatta-raaṇa-gabbhe  ṇaha-aru-palhattha-canda-ara-pārohe 
 uarabbhantara-sele  suravaï-ḍimba-ṇihie ṇihi vva vahantaṃ 
 
 
 
 pariambhiaṃ uvagae  bolīṇammi a ṇiatta-caḍula-sahāvaṃ 
 ṇava-jovvaṇe vva kāmaṃ  daïa-samāgama-suhammi candujjoe 
 
 
 dara-phuḍia-sippi-saṃpuḍa- paloṭṭa-saṅkha-muha-bharia-muttā-ṇiaraṃ 
 mārua-dūrucchālia- jala-bhariaddha-vaha-paḍiṇiatta-jalaharaṃ 
 
 
 maragaa-maṇi-ppahāhaa- hariāanta-jaraḍha-ppavāla-kisalaaṃ 
 sura-gaa-gandhuddhāia- kari-maarāsaṇṇa-diṇṇa-meha-muha-vaḍaṃ 
 
 
 maṇivālaaṃ tīra-laā-hara-ppahohāsia-ramma-ṇivālaaṃ 
 ghaṇa-vāriaṃ velāliṅgaṇeṇa caḍulaṃ mahi-laṅghaṇa-vāriaṃ 
 
 
 sasi-maūha-paḍipellaṇa-pakkhubbhantaaṃ  saṃcaranta-dharaṇīhara-pakkhubbhantaaṃ 
 dhīraaṃ saï muhala-ghaṇa-paa-vijjantaaṃ  aṭṭhiaṃ ca valavāṇala-paavijjantaaṃ 
 
 
 ṇiaa-visāṇala-paavia- muttā-ṇiara-parigholamāṇa-visaharaṃ 
 mīṇa-gaï-magga-pāaḍa- seālomaïla-maṇi-silā-saṃghāaṃ 
 
 
 sari-saṃkulaṃ mahumaha-vallahāi lacchīa sāra-sarisaṃ kulaṃ 
 mahi-lāiaṃ ṇaï-muha-patthioṇiattia-velā-mahilāiaṃ 
 
 
 ṇaï-sahassa-paḍiumbaṇa-ṇāa-rasantaaṃ  palaa-meha-sama-dūsaha-ṇāa-rasantaaṃ 
 pelaveṇa pavaṇeṇa mahura-saṃcāriaṃ  maüa-maa-khalantaṃ va mahu-rasaṃ cāriaṃ 
 
 
 
 kasaṇa-maṇi-cchāā-rasa- rajjantovari-parippavanta-ppheṇaṃ 
 hari-ṇāhi-paṅkaa-kkhalia-sesa-ṇīsāsa-jaṇia-viaḍāvattaṃ 
 
 
 saaraṅgaaṃ vidduma-pallava-ppahā-gholira-sāsaa-raṅgaaṃ 
 ravi-rāiaṃ dharaṇi-alaṃ va mandarāaḍḍhaṇa-dūra-virāiaṃ 
 
 
 muttālaaṃ tiasa-viiṇṇa-jīvia-suhāmaa-jammuttālaaṃ 
 vitthiṇṇaaṃ palaüvvella-salila-helā-maliuvvi-tthiṇṇaaṃ 
 
 
 cira-parūḍha-seāla-silā-hariantaaṃ  pavaṇa-bhiṇṇa-rava-dāruṇa-ṇīhariantaaṃ 
 mahumahassa ṇiddā-samae vīsāma-aṃ  palaï-ḍaḍḍha-vijjhāa-taluvvī-sāmaaṃ 
 
 
 asurovaḍaṇa-vihaṭṭia- jala-vivaruṭṭhia-rasāalumhā-ṇivahaṃ 
 mahaṇa-vasa-bhiṇṇa-bhāmia- dīvantara-lagga-mandara-aḍa-kkhaṇḍaṃ 
 
 
 esa amaa-rasa-saṃbhavo tti saṃbhāviaṃ  ṇaha-ṇihaṃ tameṇa va caüddisaṃ bhāviaṃ 
 guṇa-mahaggha-sāraṃ vasuhā-rakkhāṇiaṃ  ṇiaa-jasa-ṇihāṇaṃ miva saara-kkhāṇiaṃ 
 
 
 pavaṇuggāhia-jala-lava- ṇivaha-pahammanta-muhala-tīra-tala-vaṇaṃ 
 sasi-sela-maūhojjhara- parivaḍḍhia-salila-malia-puliṇucchaṅgaṃ 
 
 
 mandara-meha-kkhohia- sasi-kalahaṃsa-parimukka-salilucchaṅgaṃ 
 maragaa-sevālovari- ṇisaṇṇa-tuṇhikka-mīṇa-cakkāa-juaṃ 
 
 
 puṇṇa-ṇaï-sotta-saṃṇiha- jala-majjha-muṇijjamāṇa-calia-timi-vahaṃ 
 valaā-muha-mūla-samosaranta-masi-rāsi-kajjalia-pāālaṃ 
 
 
 
 
 to ugghāḍia-mūlo  pavaa-balakkanta-mahi-aluddhucchalio 
 diṭṭhīa diṭṭha-sāro  ṇajjaï tulio tti rāhaveṇa samuddo 
 
 
 kālantara-parihuttaṃ  daṭṭhūṇa vi appaṇo mahoahi-saaṇaṃ 
 jaṇaa-suā-baddha-maṇo  rāmo palaa-ghariṇiṃ ṇa saṃbharaï siriṃ 
 
 
 īsi-jala-pesiacchaṃ  vihasanta-viiṇṇa-pavaa-vaï-saṃlāvaṃ 
 addiṭṭhe vva ṇa mukkaṃ  diṭṭhe uahimmi lakkhaṇeṇa vi dhīraṃ 
 
 
 harisa-ṇirāuṇṇāmia- pīṇaarāloa-pāaḍovaribhāaṃ 
 pavaāhivo-vi pekkhaï  addhuppaïaṃ va rumbhiūṇa sarīraṃ 
 
 
 garuḍeṇa va jalaṇa-ṇihaṃ  samudda-laṅghaṇa-maṇeṇa vāṇara-vaïṇā 
 avahovāsa-pasariaṃ  pakkha-viāṇaṃ va pulaïaṃ kaï-seṇṇaṃ 
 
 
 sāara-daṃsaṇa-hitthā  akkhittosaria-vevamāṇa-sarīrā 
 sahasā lihia vva ṭhiā  ṇipphanda-ṇirāa-loaṇā kaï-ṇivahā 
 
 
 pecchantāṇa samuddaṃ  caḍulo vi aüvva-vimhaa-rasa-tthimio 
 haṇumantammi ṇivaḍio  sagāravaṃ vāṇarāṇa loaṇa-ṇivaho 
 
 
 uahiṃ alaṅghaṇijjaṃ  daṭṭhūṇa gaāgaaṃ ca mārua-taṇaaṃ 
 mohandhaāriesu vi  gūḍho bhamaï hiaesu siṃ ucchāho 
 
 
 to tāṇa haa-cchāaṃ  ṇiccala-loaṇa-sihaṃ paüttha-paāvaṃ 
 ālekkha-paīvāṇa va  ṇiaaṃ païi-caḍulattaṇaṃ pi vialiaṃ 
 
 
 kaha vi ṭhaventi pavaṅgā  samudda-daṃsaṇa-visāa-vimuhijjantaṃ 
 galia-gamaṇāṇurāaṃ  paḍivantha-ṇiatta-loaṇaṃ appāṇaṃ 
 
 ia siri-pavaraseṇa-viraïe kālidāsa-kae dahamuhavahe mahākavve biio āsāsao
          parisamatto 
 
 
 
        taïo āsāsao
         
 juggaaṃ 
 
 to te kaï-māaṅge  rūḍha-visāa-maa-bhāviomīlante 
 ālāṇa-kkhambhesu va  bāhūsu silā-ala-ṭṭhiesu ṇisaṇṇe 
 
 
 āhāsaï suggīo  ṇiaa-ravāhi phuḍa-ṇinta-jasa-ṇigghosam 
 dhīrāhi sāra-garuaṃ  dantujjoāhi ṇimmalatthaṃ vaaṇam 
 
 
 
 dharaṇi-dharaṇe bhua ccia  mahaṇammi surāsurā khaammi samuddā 
 hantavvammi dahamuhe  eṇhiṃ tumhe ttha mahumahassa sahāā 
 
 
 mā sāsaa-soḍīraṃ  kaha vi ṇiattanta-samuha-saṃṭhavia-paaṃ 
 āaa-vitthakkantaṃ  paṇaantaṃ va suaṇaṃ parumhāha jasaṃ 
 
 
 rakkhasa-vaha-duvvojjho  kajjārambho samudda-laṅghaṇa-garuo 
 paḍhumaṃ cia rahuvaïṇā  uvariṃ hiaa-tulio bharo vva vilaïo 
 
 
 tumha ccia esa bharo  āṇā-metta-pphalo pahuttaṇa-saddo 
 aruṇo chāā-vahaṇo  visaaṃ viasanti appaṇā kamala-sarā 
 
 
 tariuṃ ṇa hu ṇavara imaṃ  velā-vaṇa-vaüla-kusuma-vāsia-surahiṃ 
 hattha-uḍehi samatthā  tumhe pāuṃ pi phala-rasaṃ va samuddaṃ 
 
 
 cira-āla-kaṅkhiāṇaṃ  dhuāvamāṇa-ṇialuṇṇamanta-suhāṇaṃ 
 eso ṇavara avasaro  asarisa-samasīsa-bandhaṇa-vimokkhāṇaṃ 
 
 
 te viralā sappurisā  je abhaṇantā ghaḍenti kajjālāve 
 thoa ccia te vi dumā  je amuṇia-kusuma-ṇiggamā denti phalaṃ 
 
 
 
 khiṇṇaṃ cāvammi karaṃ  cira-ālukkaṇṭhiaṃ amarisammi maṇaṃ 
 mā dā deu rahuvaī  bāṇāhimuhiṃ ca bāha-garuiṃ diṭṭhiṃ 
 
 
 ovaggaü tumha jaso  dahavaaṇa-paāva-patthiva-pariggahiaṃ 
 vilulia-samudda-rasaṇaṃ  ṇaha-bhavaṇanteuraṃ disā-vahu-ṇivahaṃ 
 
 
 jaṃ sāhasaṃ ṇa koraï  taṃ daamāṇeṇa jīviaṃ kira daïaṃ 
 jo apaḍimukka-sukaā  so vi gaṇijjaï jaammi jīanta-muo 
 
 
 kiṃ va ṇa āṇaha eaṃ  kajjaṃ paripelavaṃ pi jaha pariṇāme 
 dei paraṃ saṃmohaṃ  kusumaṃ visa-pāavassa va malijjantaṃ 
 
 
 vihaḍantaṃ pi samatthā  vavasāaṃ purisa-duggamaṃ ṇenti vahaṃ 
 bhuvaṇantara-vikkhambhaṃ  diasaaro vihaḍiekka-cakkaṃ va rahaṃ 
 
 
 kaa-kajje tāla-same  aïrā pecchaha bhue aṇuttāla-same 
 ṇihuo rāasa-hāo  paḍivakkhassa a aveu rāa-sahāo 
 
 
 saṅkhohia-maaraharo  saṃbhantuvvatta-diṭṭha-rakkhasa-loo 
 velā-aḍa-mujjhante  aha ṇe hasaï hiaeṇa mārua-taṇao 
 
 
 avvocchiṇṇa-pasario  ahiaṃ uddhāi phuria-sūra-cchāo 
 ucchāho subhaḍāṇaṃ  visama-kkhalio mahā-ṇaīṇa va sotto 
 
 
 māṇeṇa pariṭṭhaviā  kula-parivāḍi-ghaḍiā aṇoṇaa-uvvā 
 cinteuṃ pi ṇa tīraï  ohuppantī pareṇa ṇiaa-cchāā 
 
 
 parivaḍḍhantucchāho  vialia-raṇa-maccharehi appatta-guṇo 
 aasa-kkantosario  kaḍḍhijjaï dukkaraṃ bhaḍattaṇa-saddo 
 
 
 āhia-samarāamaṇā  vasaṇammi a ūsave a sama-rāa-maṇā 
 avasāaa-visamatthā  dhīra ccia honti saṃsae vi samatthā 
 
 
 
 vavasāa-sappivāsā  kaha te hattha-ṭṭhiaṃ ṇa pāhenti jasaṃ 
 je jīvia-sandehe  visaṃ bhuaṅga vva uvvamanti amarisaṃ 
 
 
 sīhā sahanti bandhaṃ  ukkhaa-dāḍhā ciraṃ dharenti visaharā 
 ṇa uṇa jianti paḍihaā  akkhaṇḍia-vavasiā khaṇaṃ pi samatthā 
 
 
 akaattha-paḍiṇiattā  kaha samuhāloa-metta-paḍisaṃkantaṃ 
 dappaṇa-alesu va ṭhiaṃ  ṇiaaṃ decchiha piā-muhesu visāaṃ 
 
 
 ṇijjanti cira-paattā  samudda-gahirā vi paḍivahaṃ ṇaï-sottā 
 tīrenti ṇiatteuṃ  asamāṇia-pesaṇā ṇa uṇa sappurisā 
 
 
 jo laṅghijjaï raïṇā  jo vi khavijjaï khaāṇaleṇa vi bahuso 
 kaha so uia-parihao  duttāro tti pavaāṇa bhaṇṇaü uahī 
 
 
 cintijjaü dāva imaṃ  kula-vavaesa-kkhamaṃ vahantāṇa jasaṃ 
 lajjāi samuddassa vi  doṇha vi kiṃ hoi dukkaraṃ boleuṃ 
 
 
 kiraṇāsaṇiṃ rahu-sue  suhassa kira ṇāsaṇiṃ vimuñcaü mā dā 
 sela-sasāraame ho  tumhe jeūṇa canda-sāraa-meho 
 
 
 bandhava-ṇehabbhahio  hoi paro vi viṇaeṇa sevijjanto 
 kiṃ uṇa kaovaāro  ṇikkāraṇa-ṇiddha-bandhavo dāsarahī 
 
 
 aïra-parūḍha vva laā  samarucchāhe udummi va vilambante 
 ajja vi dāva maha imā  maülei ccia phalaṃ ṇa dāvei sirī 
 
 
 keccira-mettaṃ va ṭhiī  ea visaṃvāiā ṇa mocchihi rāmaṃ 
 kamalammi samuppaṇṇā  taṃ cia raaṇīsu kiṃ ṇa muñcaï lacchī 
 
 
 saalujjoia-vasuhe  samattha-jia-loa-vittharanta-paāve 
 ṭhāi ṇa ciraṃ ravimmi va  vihāṇa-paḍiā vi maïladā sappurise 
 
 
 
 sappurisa-pāaḍa-vahaṃ  paḍhamaṃ jaṃ rāhaveṇa amhāsu-kaaṃ 
 hojja va ṇa hojja va samaṃ  amhehi kaaṃ pi kiṃ uṇa akīrantaṃ 
 
 
 rāhava-patthijjanto  uddho dīsihaï kecciraṃ va dahamuho 
 dūranta-pecchiavvo  sihara-paḍanta-viaḍāsaṇi vva vaṇa-dumo 
 
 
 bālāavaṃ va entaṃ  dhua-ambālāa-vaṃsu-ṇivaha-cchāaṃ 
 kaï-seṇṇaṃ raaṇiarā  tama-raa-ṇiara vva pecchiuṃ pi aoggā 
 
 
 garuammi vi paḍivakkhe  honti bhaḍā ahia-vāria-ppaḍiūlā 
 paḍigaa gandhāiddhā  uddhaṅkusa-ruddha-manthaa vva gaïndā 
 
 
 visamammi vi avisaṇṇo  dhārei dhuraṃ dhuraṃdharo ccia ṇavaraṃ 
 kiṃ diṇaarovarāe  diṇassa hoi avalambaṇaṃ sasi-bimbaṃ 
 
 
 mukka-salilā jalaharā  ahiṇava-diṇṇa-pphalā a pāava-ṇivahā 
 lahuā vi honti garuā  samara-muhoharia-maṇḍalaggā a bhuā 
 
 
 dappaṃ ṇa sahanti bhuā  paharaṇa-kajja-sulahā dharenti mahiharā 
 vitthiṇṇo gaaṇa-vaho  ṇijjaï kīsa garuattaṇaṃ paḍivakkho 
 
 
 dhīraṃ parirakkhantā  garuaṃ pi bharaṃ dharenti ṇavara suurisā 
 ṭhāṇaṃ cia amuantā  ṇīsesaṃ tihuaṇaṃ khaventi ravi-arā 
 
 
 kāara-paḍimukka-dhuraṃ  jiṇanti patthāṇa-laṅghiagga-kkhandhā 
 paḍhamaṃ tā ṇiaa-balaṃ  pacchā paharehi suurisā paḍivakkhaṃ 
 
 
 aṇṇenti maṅgalāiṃ  alliaï sirī jaso pavaḍḍhaï purao 
 paḍivaṇṇa-raṇucchāhe  paḍivakkhuddharaṇa-patthiammi suurise 
 
 
 vaccantā aïbhūmiṃ  kaḍḍhia-suhaḍāsi-vatta-vanthāvaḍiā 
 ṇavara ṇa calanti bīaṃ  lua-vakkhā mahihara vva verāvandhā 
 
 
 
 tā soaï rahu-taṇao  tāva a sīā vi hattha-palhattha-muhī 
 tāva a dharaï dahamuho  jāva visāeṇa vo tulijjaï dhīraṃ 
 
 
 aṇṇo aṇṇassa maṇo  tumha ṇa āṇe aṇāhio maha appā 
 ṇivvaṇṇantassa imaṃ  dara-rūḍha-vaṇa-ppasāhaṇaṃ haṇumantaṃ 
 
 
 paḍivakkhassa a lacchiaṃ āsāentaeṇaṃ  ṇiaa-kulassa a kittiaṃ āsāentaeṇaṃ 
 maraṇaṃ pi varaṃ laddhaaṃ ṇaa-ṇimmāṇaeṇaṃ  puriseṇa ciraṃ jīviaṃ ṇa a ṇimmāṇaeṇaṃ 
 
 
 ea vi sirīa diṭṭhaā ke saralacchiāe  kara-kamalassa a chikkaā kesara-lacchiāe 
 mujjhanti saviṇṇāṇaā samara-samāṇaammi  ea mamammi bhaṇantae sama-rasa-māṇaammi 
 
 
 juggaaṃ 
 
 mā soijjaü duhiā sīā loaeṇaṃ  ṇaliṇi vva samoluggaā sīāloaeṇaṃ 
 duhie rāhava-hiae kāma-ilantaammi  jīviammi ahilohiā kā maïlantaammi 
 
 
 candaa vva meha-maïlie raaṇī-sāraammi  kamalaammi va hima-ḍaḍḍhae raa-ṇīsāraammi 
 duhie rāhava-hiaae bhama-roattaammi 
 
              kusumammi va pavvāae bhamaroattaammi 
 
 
 
 
 juggaaṃ 
 
 kaïā ṇu viraha-viraïa- dobballa-pasāhaṇujjhiāharaṇāiṃ 
 ṇīsāsa-vasa-paholira- lambālaa-malia-pamhala-kaolāiṃ 
 
 
 pihula-ṇiamba-ala-kkhalia-siḍhila-valaa-vivaïṇṇa-bāhu-laāiṃ 
 dacchāma pariaṇa-tthua- kaa-pesaṇa-lajjiā pia-kalattāiṃ 
 
 
 
 juggaaṃ 
 
 ia jāhe bhaṇṇantaṃ  ṇa calaï cintā-bharosianta-sarīraṃ 
 āaḍḍhaṇa-ṇicceṭṭhaṃ  paṅka-kkhuttaṃ va gaa-ulaṃ kaï-seṇṇaṃ 
 
 
 to phuḍa-sadduddhāia- vaṇa-dava-bharia-giri-kandarāāra-muho 
 riu-vikkamam asahanto  jampaï vāṇara-vaī puṇo vi hasanto 
 
 
 
 ia atthira-sāmatthe  aṇṇassa vi pariaṇammi ko āsaṅgho 
 tattha vi ṇāma dahamuho  tassa ṭhio esa paḍihaḍo majjha bhuo 
 
 
 avahoāsammi mahaṃ  hattha-alāhaa-dalanta-patthia-salilo 
 jā ṇa ṇiattaï uahī  bolīṇaṃ tāva hou vāṇara-seṇṇaṃ 
 
 
 ahiāṇaṃ tosi-hare  dhariaṃ malaa-giriṇo hasanto sihare 
 guru-bhara-visaaṃseṇaṃ  ṇejjāmi bhueṇa joaṇa-saaṃ seṇam 
 
 
 samuha-miliekkamekke  ko ira āsaṇṇa-saṃsaammi sahāo 
 jāva ṇa dijjaï diṭṭhī  kāavvaṃ dāva hoi cira-ṇivvūḍham 
 
 
 aha va mahaṇṇava-huttaṃ  patthantassa gaaṇaṃ mahaṃ ṇa vahuttam 
 ruhira-vasāmisa-vattaṃ  hantūṇa va ṇivvuo vasāmi savattam 
 
 
 ṇisuḍhijjanta-bhuaṅgaṃ  mā mujjhaha maha sarosa-calaṇakkantam 
 jatto ṇamaï mahi-alaṃ  tatto ṇāma saalo paaṭṭaü uahī 
 
 
 o jamala-kkhambhehi va  dharieṇa bhuehi maha mahoahi-majjhe 
 
 ummūliāieṇaṃ  samaïñchaü viñjha-saṃkameṇa kaï-balam 
 
 
 vivalāanta-bhuaṅgaṃ  uvvattia-jalaaraṃ vihiṇṇa-mahiharam 
 muha-mārua-vihua-jalaṃ  pecchaha raaṇāaraṃ karemi thala-vaham 
 
 
 majjha-kkhuḍiummūlia- bhuā-bhamāia-vimukka-sesaddhantam 
 etto-hutta-suvelaṃ  tatto-hutta-malaaṃ karemi samuddam 
 
 
 aha va suvelālaggaṃ  pecchaha ajjea bhagga-rakkhasa-viḍavam 
 sīā-kisalaa-sesaṃ  majjha bhuāaḍḍhiaṃ laaṃ miva laṅkam 
 
 
 o bhagga-rakkhasa-dumaṃ  ṇihaa-dasāṇaṇa-maïnda-suha-saṃcāram 
 rāmāṇurāa-matto  malemi laṅkaṃ vaṇa-tthaliṃ va vaṇa-gao 
 
 ia siri-pavaraseṇa-viraïe kālidāsa-kae dahamuhavahe mahākavve taïo āsāsao
          parisamatto 
 
 
 
        caüttho āsāsao
         
 aha paḍhama-vaaṇa-ṇihuaṃ  pacchā umhaïa-lajjiaṃ kaï-seṇṇaṃ 
 sasi-daṃsaṇa-pāsuttaṃ  kamala-vaṇaṃ va diasāgameṇa vivuddhaṃ 
 
 
 ṇavari a kaï-hiaāiṃ  dhuandhaāra-viaḍāi gamaṇucchāho 
 ekko bahuāi samaṃ  giri-siharāi aruṇāavo vva vilaggo 
 
 
 to dappa-muha-pasāo  āḍhatto tāṇa hiaa-hasiujjoo 
 raṇa-vikkamagga-hattho  ṇiaa-sahāo vva pahariso vitthariuṃ 
 
 
 bahaluddhua-dhāu-raaṃ  risaheṇa dhuojjharāhaa-kapola-alaṃ 
 bhiṇṇaṃ vāma-bhua-sire  ummūlia-valia-paṇṇaaṃ giri-siharaṃ 
 
 
 pulaübbheāambaṃ  ṇīlo paripusaï visama-kasaṇa-cchāaṃ 
 hiaa-ṇihitta-paharisaṃ  sasi-paḍibhiṇṇa-ghaṇa-saṃṇihaṃ vaccha-aḍaṃ 
 
 
 vihaḍantoṭṭha-uḍa-dalaṃ  phuranta-danta-ara-bahala-kesara-vaaraṃ 
 paharisa-candāloe  hasiaṃ kumueṇa surahi-gandhuggāraṃ 
 
 
 vihaḍanta-dharaṇi-bandho  uhaa-bhua-kkheva-muhala-vevira-viḍavo 
 visama-paḍanta-visaharo  velā-candaṇa-dumo maïndeṇa dhuo 
 
 
 dippanta-durāloā  diviassa sadhūma-sihi-sihāvatta-ṇihā 
 sommattaṇaṃ ṇa  pattā harisa-bharentī vi visaharassa va diṭṭhī 
 
 
 saraho vi dari-muhuggaa- paḍisadda-pphuḍia-malaa-aḍa-pabbhāraṃ 
 muñcaï visaaṃ ṇāaṃ  malei aṅgaṃ ca rosa-visa-aṇṇāaṃ 
 
 
 aruṇāamba-cchāe  takkhaṇa-metta-paḍivuddha-paṅkaa-sohe 
 phuraï ṇimaḍhassa vi phuḍaṃ  diasassa muhammi diṇaaro vva amariso 
 
 
 
 viaḍāharantarālaṃ  kaaṃ suseṇassa rosa-hasieṇa phuḍaṃ 
 uppāa-ruhira-ambaṃ  majjha-pphuḍia-raï-maṇḍalaṃ miva vaaṇaṃ 
 
 
 harisa-pariambhieṇa a  addhullasia-raï-bimba-amba-cchaviṇā 
 purao-huttārambho  muheṇa divaso vva pāaḍo vāli-suo 
 
 
 ṇecchaï ṇivvūḍha-bharo  lahuaṃ dappuddhaattaṇaṃ pavaṇa-suo 
 kaa-pesaṇassa sohaï  dhīraṃ cia mahaï rakkhiuṃ vaaṇijjaṃ 
 
 
 ṇibbhacchioahi-ravaṃ  phuḍiāhara-ṇivvaḍanta-dāḍhā-hīraṃ 
 hasaï kaï-dappa-pasamia- rosa-virajjanta-loaṇo suggīvo 
 
 
 ṇavari sumittā-taṇao  āsaṅghanto gurussa ṇiaaṃ ca balaṃ 
 ṇa a cintei ṇa jampaï  uahiṃ sadasāṇaṇaṃ taṇaṃ va gaṇento 
 
 
 rahuṇāhassa vi diṭṭhī  vāṇara-vaïṇo phuranta-vidduma-ambaṃ 
 vaaṇaṃ vaaṇāhi calā  kamalaṃ kamalāhi bhamara-panti vva gaā 
 
 
 antyakulaaṃ 3 
 
 to vaa-pariṇāmoṇaa- bhumaā-vali-rubbhamāṇa-diṭṭhi-cchoho 
 āsaṇṇa-dhavala-mihiā- parikkhalantosahi-ppaho vva mahiharo 
 
 
 kara-vāria-kaï-loo  suggīva-viiṇṇa-bhāsuracchi-cchoho 
 jālāhaa-duma-ṇivaho  phuliṅga-piṅgalia-mahiharo vva vaṇa-davo 
 
 
 jampaï ricchāhivaī  uṇṇāmeūṇa mahi-aladdhanta-ṇihaṃ 
 khalia-vali-bhaṅga-dāvia- vitthaa-bahala-vaṇa-kandaraṃ vaccha-aḍaṃ 
 
 
 
 saggaṃ apārijāaṃ  kotthuha-lacchi-rahiaṃ mahumahassa uraṃ 
 sumirāmi mahaṇa-purao  a-muddha-andaṃ ca hara-aḍā pabbhāraṃ 
 
 
 mahumaha-hatthammi mae  ṇakkhukkhuḍia-sarasaṃ mahāsura-hiaaṃ 
 
 diṭṭhā aṇudhāvantī  akkhittaṃ ṇiaa-hattha-kamalaṃ va sirī 
 
 
 taṃ ca hiraṇṇakkhassa vi  sumarāmi mahā-varāha-dāḍhā-bhiṇṇaṃ 
 mahi-maṇḍalaṃ va tuliaṃ  ukkhaa-hiaa-giri-bandhaṇaṃ vaccha-aḍaṃ 
 
 
 dhīraṃ haraï visāo  viṇaaṃ jovvaṇa-mao aṇaṅgo lajjaṃ 
 ekkanta-gahia-vakkho  kiṃ sīsaü jaṃ ṭhavei vaa-pariṇāmo 
 
 
 aṇuhūa-muṇeavve  vihaḍia-visamakkhare vi saṃghaḍiatthe 
 jovvaṇa-mūḍha-pahasie  mā avamaṇṇaha jarā-pariṇaüllāve 
 
 
 tujjha bhuāsu ṇisaṇṇo  hari-sattho pabbalo surāṇa vi samare 
 mārua-laddha-tthāmo  ovaggaï mahi-rao vi tā diasaaraṃ 
 
 
 kiṃ uṇa duppariallā  majjāāikkamuppaha-valijjantā 
 uahi vva sāra-garuā  ghaḍiā vi visaṃghaḍanti kajjālāvā 
 
 
 paccakkhāhi parokkhaṃ  kaha vi tulagga-ghaḍiāhi āgama-suddhaṃ 
 saṃcālia-ṇikkampaṃ  aṇuhūāhi vi mahaṃ suaṃ cia garuaṃ 
 
 
 jaṃ sohenti samatthā  sama-sāra-parakkamā ṇa taṃ ṇivvaḍiā 
 ekko paavejja daḍhaṃ  miliā uṇa diṇaarā khaventi tihuaṇaṃ 
 
 
 ovaggaï ahimāṇaṃ  paḍivakkhassa vi ṇa tārisaṃ dei bhaaṃ 
 amarisa-gahio vva saro  viddāi abhāa-saṃdhio ucchāho 
 
 
 ṇea tume mottavvaṃ  suṭṭhu vi turieṇa dhīra-patthiva-cariaṃ 
 turavantassa ravissa vi  maüijjaï dakkhiṇāaṇammi paāo 
 
 
 kiṃ aïrāeṇa imā  amagga-samara-suha-cintia-kahāhi kaā 
 paharisa-paṇāmia-muhī  gotta-kkhalaṇa-vimaṇa vva de jaa-lacchī 
 
 
 mā rajjaha rahasa ccia  candassa vi dāva kumua-vaṇa-ṇipphaṇṇo 
 dūraṃ ṇivvalia-guṇo  ekka-rasassa kamalesu viddāi jaso 
 
 
 kiṃ appaṇā pariaṇo  parassa o pariaṇeṇa de paḍivakkho 
 
 sohaï patthijjanto  jiāhimāṇassa kiṃ jaammi vi gahaṇaṃ 
 
 
 haṇumantāisaeṇa  haṇumanta-muhāṇa vāṇarāṇa a vaïṇā 
 dhīra aṇivvalia-jasaṃ  kāavvaṃ kiṃ tume vi mārui-sarisaṃ 
 
 
 kaha tammi vi lāijjaï  jammi aiṇṇa-pphalā adūra-pasariā 
 paḍiammi dume vva laā  sa ccia aṇṇaṃ puṇo vilaggaï āṇā 
 
 
 hantuṃ vimaggamāṇo  hantuṃ turiassa appaṇā dahavaaṇaṃ 
 kiṃ icchasi kāuṃ je  pavaa-vaï piaṃ ti vippiaṃ rahuvaïṇo 
 
 
 ia ṇiamia-suggīvo  rāmanteṇa valio piāmaha-taṇao 
 parimaṭṭha-meru-siharo  sūrāhimuho vva palaa-dhūmuppīḍo 
 
 
 jampaï a kiraṇa-pamhala- phuranta-danta-ppahā-ṇihāotthaïaṃ 
 viṇaa-paṇaaṃ vahanto  samuhāgaa-dhavala-kesara-saḍaṃ va muhaṃ 
 
 
 rakkhijjaï tellokkaṃ  palaa-samudda-vihurā dharijjaï vasuhā 
 uaraddhanta-pahutte  vimuhijjaï sāare tti vimhaaṇijjaṃ 
 
 
 dhaṇu-vāvārassa raṇe  kuvia-kaanta-ṇimisantara-ṇihassa tuhaṃ 
 phuḍa-vijju-vilasiassa va  ārambho ccia ṇa hoi kiṃ avasāṇaṃ 
 
 
 ṇivvubbhaï palaa-bharo  tīraï valavā-muhāṇalo vi visahiuṃ 
 diṇṇaṃ jeṇea tume  kaha kāhii sāaro tahiṃ cia dhīraṃ 
 
 
 juggaaṃ 
 
 to pāaḍa-dobballaṃ  pamhaṭṭha-piā-paohara-ppharisa-suhaṃ 
 vacchaṃ tamāla-ṇīlaṃ  puṇo puṇo vāma-kara-aleṇa malento 
 
 
 uahissa jaseṇa jasaṃ  dhīraṃ dhīreṇa garuaāi garuaaṃ 
 rāmo vi thiīa ṭhiiṃ  bhaṇaï raveṇa a ravaṃ samupphundanto 
 
 
 
 duttārammi samudde  kaï-loe vimuhie mamammi visaṇṇe 
 hari-vaï tume ccia imā  duvvojjhā vi avalambiā kajja-dhurā 
 
 
 
 dhīrāhi sāra-garuaṃ  alaṅghaṇijjāhi sāsaa-jasujjoaṃ 
 ricchāhivāhi vaaṇaṃ  raaṇaṃ raaṇāarāhi va samucchaliaṃ 
 
 
 jattha paramattha-garuā  ṇa honti tumhārisā thira-vavaṭṭhambhā 
 mahihara-mukka vva mahī  atthāaï tattha vittharā kajja-dhurā 
 
 
 paḍivatti-metta-sāraṃ  kajjaṃ thoāvasesiaṃ māruiṇā 
 saṃpaï jo ccea uraṃ  dei pavaṃgāṇa piaï so ccea jasaṃ 
 
 
 tā savve ccia samaaṃ  duttāraṃ pi haṇumanta-suha-bolīṇaṃ 
 abbhatthemha surāsura- ṇivvūḍhabbhatthaṇāaraṃ maaraharaṃ 
 
 
 aha ṇikkāraṇa-gahiaṃ  mae vi abbhatthio ṇa mocchihi dhīraṃ 
 tā pecchaha bolīṇaṃ  vihuoahi-jantaṇaṃ thaleṇa kaï-balaṃ 
 
 
 jattha mahaṃ paḍiuttho  vasihii aṇṇassa kaha tahiṃ cia roso 
 diṭṭhiṃ pāḍei jahiṃ  diṭṭhi-viso taṃ puṇo ṇa pecchaï biio 
 
 
 tāva a sahasuppaṇṇā  ṇavāavāliddha-kasaṇa-mihiāambā 
 maüla-ppahāṇuviddhā  āḍhattā dīsiuṃ ṇisiara-cchāā 
 
 
 to gamaṇa-vea-mārua- muhala-paḍaddhanta-ṇaha-ṇirāia-jalae 
 pecchanti ravi-arantara- gholāvia-pihula-vijjule raaṇiare 
 
 
 to ṇaha-alāvaḍante  palaüppāa vva ṇisiare ahileuṃ 
 uṇṇāmia-giri-siharaṃ  caliaṃ mahi-maṇḍalaṃ va vāṇara-seṇṇaṃ 
 
 
 osumbhanta-jalaharaṃ  visama-ṭṭhia-pavaa-bala-valantāloaṃ 
 dīsaï bhamanta-vihaḍaṃ  thāṇa-pphiḍia-siḍhilaṃ paḍantaṃ va ṇahaṃ 
 
 
 ṇavari a laṅkā-diṭṭho  diṭṭha-sahāo vihīsaṇo māruiṇā 
 ṇiameūṇa kaï-balaṃ  bīodanto vva rāhavassa uvaṇio 
 
 
 
 calaṇoṇaa-ṇihuassa a  māṇeṇa va kara-aleṇa se rahuvaïṇā 
 uṇṇāmiaṃ ṇaṇu siraṃ  jāaṃ rakkhasa-ulāhi dūrabbhahiaṃ 
 
 
 vavasia-ṇiveiattho  so mārui-laddha-paccaāgaa-harisaṃ 
 suggīveṇa ura-tthala- vaṇa-mālā-malia-mahuaraṃ uvaūḍho 
 
 
 to jampaï rahu-taṇao  samaaṃ dasasu vi disā-muhesu kiranto 
 paaï-sukaassa dhavalaṃ  ṇīsandaṃ va hiaassa dantujjoaṃ 
 
 
 ṭhāṇaṃ davaggi-bhīā  vaṇammi vaṇa-hatthiṇi vva parimaggantī 
 pecchaha laddhāsāā  mottuṃ rakkhasa-ulaṃ ṇa icchaï lacchī 
 
 
 ṇajjaï vihīsaṇa tuhaṃ  somma-sahāva-parivaḍḍhiaṃ viṇṇāṇaṃ 
 diṭṭhi-visehi va amaaṃ  uahissa ṇisāarehi vi aviddaviaṃ 
 
 
 suddha-sahāveṇa phuḍaṃ  phuranta-pajjatta-guṇa-maūheṇa tume 
 candeṇa va ṇiaa-mao  kaluso vi pasāhio ṇisāara-vaṃso 
 
 
 kaha ira sa-kajja-kusalā  kajja-gaïṃ maï-guṇehi avalambantā 
 kula-māṇa-vavaṭṭhambhā  ṇa honti rāa-siri-bhāaṇaṃ sappurisā 
 
 
 laddhāsāeṇa ciraṃ  sura-bandi-pariggahe ṇisāara-vaïṇā 
 sīā rakkhasa-vasahiṃ  diṭṭhi-visa-haraṃ visosahi vva uvaṇiā 
 
 
 phiḍiā sura-saṃkhohā  bandi-aṇakkandiaṃ gaaṃ pariṇāmaṃ 
 jāā dahamuha-gahiā  tihuvaṇa-ḍimbassa jāṇaī avasāṇaṃ 
 
 
 aha ṇaaṇesu paharisaṃ  kaṇṇesu pavaṃga-vaḍḍhiaṃ jaa-saddaṃ 
 sīsammi a ahiseaṃ  palhatthaï a hiaammi se aṇurāaṃ 
 
 ia siri-pavaraseṇa-viraïe dahamuhavahe mahākavve caüttho āsāsao 
 
 
 
        pañcamo āsāsao
         
 aha jalaṇihimmi ahiaṃ  maaṇe a miaṅka-daṃsaṇa-viambhante 
 viraha-vihurassa ṇajjaï  ṇisā vi rāmassa vaḍḍhiuṃ āḍhattā 
 
 
 uia-miaṅkaṃ ca ṇahaṃ  ṇiama-ṭṭhia-rāhavaṃ ca sāara-puliṇaṃ 
 ṇenti paraṃ parivaḍḍhiṃ  āliṅgia-candimaṃ mahoahi-salilaṃ 
 
 
 to se vioa-sulahā  ṇiama-viiṇṇa-hiaa-kkhivaṇa-soḍīrā 
 khaürenti dhii-ggahaṇaṃ  jāaṃ jāaṃ visūraṇā-vikkhevā 
 
 
 kāhii piaṃ samuddo  galihii candāavo samappihii ṇisā 
 avi ṇāma dharejja piā  o ṇe virahejja jīviaṃ ti visaṇṇo 
 
 
 ṇindaï miaṅka-kiraṇe  khijjaï kusumāuhe juucchaï raaṇiṃ 
 jhīṇo vi ṇavara jhijjaï  jīvejja pietti māruiṃ pucchanto 
 
 
 etto vasaï tti disā  eṇaṃ sā ṇūṇa ṇindaï tti miaṅko 
 ettha ṇisaṇṇetti mahī  eeṇa ṇia tti se ṇahaṃ pi bahu-maaṃ 
 
 
 dhīreṇa ṇisā-āmā  hiaeṇa samaṃ aṇiṭṭhiā uvaesā 
 ucchāheṇa saha bhuā  bāheṇa samaṃ galanti se ullāvā 
 
 
 dhīretti saṃṭhavijjaï  mucchijjaï maaṇa-pelavetti gaṇento 
 dharaï pia tti dharijjaï  vioa-taṇuetti āmuaï aṅgāiṃ 
 
 
 ubbhaḍa-hariṇa-kalaṅko  malaa-laā-pallavuvvamanta-maūho 
 aruṇāhaa-vicchāo  jāo suha-daṃsaṇo ṇavara tassa sasī 
 
 
 
 jaha jaha ṇisā samappaï  taha taha vevira-taraṅga-paḍimā-vaḍiaṃ 
 kiṃkāavva-vimūḍhaṃ  ghoḍaï hiaaṃ va uahiṇo sasi-bimbaṃ 
 
 
 ṇavari a malaa-guhā-muha- bhariuvvaria-phuḍa-ṇīharanta-paḍiravaṃ 
 pavaṇeṇa uahi-salilaṃ  pahāa-tūraṃ va āhaaṃ rahuvaïṇo 
 
 
 haṃsa-ula-sadda-muhalaṃ  ugghāḍijjanta-dasa-disā-vitthāraṃ 
 osaria-timira-salilaṃ  jāaṃ puliṇaṃ va pāaḍaṃ diasa-muhaṃ 
 
 
 aha gamia-ṇisā-samaaṃ  gambhīrattaṇa-daḍha-ṭṭhiammi samudde 
 roso rāhava-vaaṇaṃ  uppāo canda-maṇḍalaṃ va vilaggo 
 
 
 to se tamāla-ṇīlaṃ  ṇiḍāla-vaṭṭaṃ paloṭṭa-sea-jala-lavaṃ 
 bhiuḍī thira-vitthiṇṇaṃ  kaḍaaṃ viñjhassa visa-laa vva vilaggā 
 
 
 aha jaṇia-bhiuḍi-bhaṅgaṃ  jāaṃ dhaṇu-hutta-valia-loaṇa-jualaṃ 
 amarisa-viiṇṇa-kampaṃ  siḍhila-jaḍā-bhāra-bandhaṇaṃ tassa muhaṃ 
 
 
 paṇaa-paḍibhaṅga-vimaṇo  thoa-tthoa-paḍivaḍḍhiāmarisa-raso 
 taha sommo vi rahu-suo  jāo palaa-raï-maṇḍala-durāloo 
 
 
 to sāhasa-ṇimmāṇaṃ  amitta-dīsanta-lacchi-saṃkea-haraṃ 
 saṃṭhia-rosālāṇaṃ  geṇhaï bhua-dappa-bīa-lakkhaṃ cāvaṃ 
 
 
 akkanta-dhaṇu-bharoṇaa- dharaṇi-ala-tthala-paloṭṭa-jala-pabbhāro 
 thoaṃ pi aṇārūḍhe  uahī cāvammi saṃsaaṃ ārūḍho 
 
 
 dhūmāi dhūma-kaluse  jalaï jalantāruhanta-jīā-bandhe 
 paḍirava-paḍiuṇṇa-disaṃ  rasaï rasanta-sihare dhaṇummi ṇaha-alaṃ 
 
 
 bhijjaü mahi tti va phuḍaṃ  ṇatthi samuddo tti dāruṇaṃ va païṇṇaṃ 
 ṇāsaü jaaṃ ti va maṇe  ciraṃ tuleūṇa vilaïaṃ ṇeṇa dhaṇuṃ 
 
 
 to cira-vioa-taṇuo  saï-bāhomaṭṭha-maüa-jīāghāo 
 
 jāo aṇṇo ccia se  vilaïa-dhaṇu-metta-vāvaḍo vāma-bhuo 
 
 
 aha vāma-bhuapphālaṇa- paḍirava-paḍiuṇṇa-dasa-disā-vitthāraṃ 
 saṃbharaï jāa-saṅkaṃ  palaa-ghaṇabbhahia-pellaṇaṃ tellokkaṃ 
 
 
 geṇhaï a so aṇāara- paraṃmuha-pasāriagga-hatthāvaḍiaṃ 
 khaa-sūra-maūhāṇa va  ekkaṃ uahi-parivattaṇa-sahaṃ bāṇaṃ 
 
 
 to saṃdhanteṇa saraṃ  rasantarolugga-bhiuḍi-bhaṅgeṇa ciraṃ 
 ṇīsasiūṇa pulaïo  aṇuampā-dūmiāṇaṇeṇa samuddo 
 
 
 aha kaḍḍhiuṃ paütto  ṇikkampa-ṇirāa-diṭṭhi-saccavia-saraṃ 
 valia-bhua-ruddha-majjhaṃ  daḍha-ṇippīḍia-guṇaṃ dhaṇuṃ rahuṇāho 
 
 
 sara-muha-visama-pphaliā  ṇamanta-dhaṇu-koḍi-vipphuranta-cchāā 
 ṇajjaï kaḍḍhijjantā  jīā-sadda-gahiraṃ rasanti ravi-arā 
 
 
 phuḍa-jīā-rava-muhalaṃ  tajjeï va bāṇa-muha-jalantaggi-sihaṃ 
 jalaṇihi-vaha-paḍiuddhaṃ  āaṇṇāaḍḍhiaṃ viambhaï va dhaṇuṃ 
 
 
 khuhia-jala-siṭṭha-sāro  muha-ṇiddhāvia-pasāriukkā-ṇivaho 
 āaḍḍhijjanto ccia  ṇajjaï paḍio tti sāare rāma-saro 
 
 
 dhua-vijju-piṅgalāiṃ  sara-muha-ṇiggiṇṇa-huavaha-palittāiṃ 
 uppāa-loaṇāi va  phuṭṭanti disā-muhāṇa ghaṇa-bindāiṃ 
 
 
 to bhua-rahasāaḍḍhia- dhaṇu-vaṭṭha-pphulia-bahala-dhūmuppīḍaṃ 
 muaï muha-ṇiggaāṇala- sihā-samolugga-sūra-kiraṇaṃ bāṇaṃ 
 
 
 so jaliūṇa ṇaha-ale  saliladdhatthamia-huavahāamba-muho 
 paḍhamoiṇṇa-diṇaaro  dīho diaho vva sāarammi ṇivaḍio 
 
 
 gaaṇe vijju-ṇihāo  khaanta-kālāṇalo samudducchaṅge 
 mahi-ampo pāāle  hoi paḍanta-paḍia-ṭṭhio rāma-saro 
 
 
 
 tassa a maggālaggā  aïnti ṇiddhūma-jalaṇa-amba-cchāā 
 uahiṃ bāṇa-ṇihāā  addhatthamiassa diṇaarassa va kiraṇā 
 
 
 ṇavari a sara-ṇibbhiṇṇo  valaā-muha-vihua-kesara-saḍugghāo 
 uddhāio rasanto  vīsattha-pasutta-kesari vva samuddo 
 
 
 dūrāiddha-ṇiatte  samuhāgaa-bahala-sara-ṇihāa-kkhuḍie 
 dohāijjaï va ṇahaṃ  ṭaṅka-cchea-rahasuṭṭhiammi samudde 
 
 
 
 raaṇāara-para-bhāe  majjha-cchiṇṇammi bāṇa-ghāukkhitte 
 ṇivaḍaï bīaddhanto  phuḍiosario vva malaa-aḍa-pabbhāro 
 
 
 bhiṇṇa-giri-dhāu-ambā  visama-cchiṇṇa-ppavanta-mahihara-vakkhā 
 khubbhanti khuhia-maarā  āvāāla-gahirā samudduddesā 
 
 
 āamba-ravi-arāhaa- dara-vihaḍia-dhavala-kamala-maüla-cchāaṃ 
 bhamaï sara-pūria-muhaṃ  ugghāḍia-paṇḍuroaraṃ saṅkha-ulaṃ 
 
 
 vevanti vihua-macchā  sara-ghāukkhuḍia-maara-dāḍhā-dhavalā 
 maṇi-bhara-visamoṇāmia- lua-visahara-gholira-pphaṇā jala-ṇivahā 
 
 
 phuṭṭanta-vidduma-vaṇaṃ  saṃkhohuvvatta-ṇinta-raaṇa-maūhaṃ 
 gholaï velāvaḍiaṃ  pheṇa-ṇihucchalia-mottiaṃ uvahi-jalaṃ 
 
 
 jala-pabbāḍia-mukkā  khaṇa-metta-tthaïa-pāaḍia-vitthārā 
 honti pasaṇṇa-kkhuhiā  mūallaïa-muhalā samuddāvattā 
 
 
 valamāṇuvvattanto  ekkaṃ cira-āla-pīḍiaṃ siḍhilento 
 bīeṇa va pāāle  pāseṇa ṇisammiuṃ paütto uvahī 
 
 
 sara-vea-galatthallia- suvela-rubbhanta-sāaraddha-tthaïaṃ 
 
 osaria-dāhiṇa-disaṃ  dīsaï ukkhaṇḍiekka-pāsaṃ va ṇahaṃ 
 
 
 āi-varāheṇa vi je  addiṭṭhā mandareṇa vi aṇāliddhā 
 khuhiā te vi bhaaarā  āvāāla-gahirā samudduddesā 
 
 
 ekkekkammi valanto  bāṇa-ppahara-vivare ṇaha-ṇirālambe 
 khaa-kālāṇala-bhīo  paḍaï rasanto rasāale vva samuddo 
 
 
 dīsanti diṭṭha-mahaṇā  puṭṭhi-paḍiṭṭhia-paloṭṭa-mandara-siharā 
 āsāiāmaa-rasā  bāṇa-daḍha-ppahara-mucchiā timi-macchā 
 
 
 ukkhitta-mahāvattā  dara-daḍḍha-vivaṇṇa-vidduma-raa-kkhaürā 
 āvāāla-valantā  dīsanti mahā-bhuaṃga-ṇīsāsa-vahā 
 
 
 vevaï pemma-ṇialiaṃ  sara-saṃdaṭṭa-dhaṇiovaūhaṇa-suhiaṃ 
 jīeṇa ekkamekkaṃ  parirakkhanta-valiaṃ bhuaṃgama-mihuṇaṃ 
 
 
 moḍia-vidduma-viḍavā  dhāvanti jalammi maṇi-ṇihaṃsaṇa-ṇisiā 
 sippi-uḍa-majjha-ṇiggaa- muha-lagga-tthora-muttiā rāma-sarā 
 
 
 visa-veo vva pasario  jaṃ jaṃ ahilei bahala-dhūmuppīḍo 
 kajjalaïjjaï taṃ taṃ  ruhiraṃ va mahoahissa vidduma-veḍhaṃ 
 
 
 khuhia-samudduppaïā  bāṇukkitta-paḍiekka-vitthaa-vakkhā 
 visama-bharoṇaa-siharā  ṇahaddha-vantha-valiā paḍanti mahiharā 
 
 
 chiṇṇa-vivaïṇṇa-bhoā  kaṇṭha-paḍiṭṭhavia-jīviāgaa-rosā 
 diṭṭhīhi bāṇa-ṇivahe  ḍahiūṇa muanti jīviāi bhuaṃgā 
 
 
 āūrei rasanto  ukkhaḍia-bhuaṃga-bhoa-pabbhārāiṃ 
 sara-muha-galatthaṇukkhaa- sela-ṭṭhāṇa-vivaroarāi huavaho 
 
 
 bhiṇṇuvvūḍha-jalaarā  dara-diṇṇa-mahā-taraṅga-giri-aḍa-ghāā 
 
 chiṇṇa-paḍiuddha-viddhā  phuḍanti māaṅga-maara-danta-pphaḍihā 
 
 
 jālāloa-vimuhiaṃ  salila-taraṅga-parisakkaṇa-parikkhaliaṃ 
 pariharaï vidduma-vaṇaṃ  dhūmāhaa-amba-loaṇaṃ mīṇa-ulaṃ 
 
 
 uvvattoara-dhavalā  dara-ṇiggaha-ḍaḍḍha-jamala-jīhā-ṇivahā 
 saṃdhenti uppaantā  thora-taraṃga-viaḍantarāi bhuaṃgā 
 
 
 dīsanti daruttiṇṇā  huāsaṇuttatta-vāa-maa-ṇīsandā 
 pakkaggāha-ṇahaṅkusa- visama-samukkatta-matthaā kari-maarā 
 
 
 gholaï gaoṇiattaṃ  visama-ṭṭhia-maṇi-silā-ala-paloṭṭantaṃ 
 jhijjanta-salila-vihalaṃ  velā-puliṇa-gamaṇūsuaṃ saṅkha-ulaṃ 
 
 
 mukka-samudducchaṅgā  pakkha-kkhevehi saṃbhama-samuppaïā 
 abbhuttenti mahiharā  ekkakkama-sihara-saṃṭhiaṃ mihi-ṇivahaṃ 
 
 
 vihaluvvatta-bhuaṃgā  chiṇṇa-mahāsura-siruppaaṇa-gambhīrā 
 mūlutthaṅghia-raaṇā  ṇenti rasantā rasāala-jaluppīḍā 
 
 
 bāṇa-ṇihāucchittā  huavaha-jālāhaüppavanta-ppheṇā 
 aṭṭanti ṇaha-ale ccia  mārua-bhiṇṇa-lahuā salila-kallolā 
 
 
 ṇivvūḍha-visa-tthavaā  bhoāaḍḍhaṇa-galanta-gamaṇucchāhā 
 tuṅga-taraṃga-kkhaliā  visamuvvattoarā valanti bhuaṃgā 
 
 
 vevanti ṇiṇṇaāṇaṃ  sara-ṇivaha-cchiṇṇa-saṅkha-vihaḍia-valaā 
 hattha vva uahi-ṇimiā  mukka-ravakkanda-ṇivaḍiāṇa taraṃgā 
 
 
 huavaha-bharia-ṇiambā  jalaara-saṃdaṭṭa-vakkha-uḍa-pabbhārā 
 
 cira-saṃṇiroha-masiṇā  dukkheṇa ṇahaṃ samuppaanti mahiharā 
 
 
 jalaï jalanta-jalaaraṃ  bhamaï bhamanta-maṇi-vidduma-laā-jālaṃ 
 rasaï rasantāvattaṃ  bhijjaï bhijjanta-pavvaaṃ uahi-jalaṃ 
 
 
 āvatta-vivara-bhamiro  malaa-maṇi-silā-ala-kkhalia-saṃcāro 
 gholira-taraṃga-visamo  jaha dīsaï sāaro tahea huavaho 
 
 
 rahasa-palittucchalio  je ccia paḍivei malaa-vaṇa-vitthāre 
 vijjhāa-ṇiattanto  te ccea puṇo vi vijjhavei samuddo 
 
 
 utthambhia-maaraharo  maara-vasāmisa-visaṅkhala-sihā-ṇivaho 
 ṇivaha-ṇisuddha-mahiharo  mahihara-kūḍa-viaḍo viambhaï jalaṇo 
 
 
 jalaṇutthaṅghia-mūlā  bāṇukkhitta-paḍiattaṇa-ṇisumbhantā 
 ṇivaḍanti jaluppīḍā  paḍilomāgaa-paḍanta-viaḍāvattā 
 
 
 dhūmāi jalaï vihaḍaï  ṭhāṇaṃ siḍhilei malaï malaücchaṅgaṃ 
 dhīrassa paḍhama-iṇhaṃ  taha vi hu raaṇāaro ṇa bhañjaï pasaraṃ 
 
 
 bhuaïnda-loaṇāṇaṃ  phuṭṭantāṇa a timīṇa sāara-majjhe 
 
 saṃvatta-jalaharāṇa va  rāma-sarāṇala-haāṇa ṇīharaï rao 
 
 
 muha-puñjiaggi-ṇivahā  dhūma-sihā-ṇiha-ṇirāa-aḍḍhia-salilā 
 ṇivaḍanti ṇahukkhittā  palaükkā-daṇḍa-saṃṇihā ṇaï-sottā 
 
 
 aṭṭanta-salila-ṇivaho  thoa-tthoa-paḍimukka-puliṇucchaṅgo 
 dīsaï osakkanto  maggāhutto paaṃ paaṃ va samuddo 
 
 
 jalaṇa-ṇivahammi salilaṃ  sāṇala-ṇivahucchalanta-salilammi ṇahaṃ 
 salila-ṇivahotthaammi a  atthāaï ṇaha-ale dasa-disā-akkaṃ 
 
 
 sihiṇā paavijjante  āaṭṭantammi vitthae jala-ṇivahe 
 
 jāā gimha-vilambia- ravi-raha-cakka-masiṇā samuddāvattā 
 
 
 ṇivvaḍia-dhūma-ṇivaho  uddhāia-maragaa-ppahā-milia-siho 
 vitthiṇṇammi samudde  seālomaïlio vva gholaï jalaṇo 
 
 
 jalaï valavāṇalo via  phuṭṭaï selo vva rāma-bāṇāhihao 
 rasaï jalao vva uahī  khuhio laṅghei māruo vva ṇaha-alaṃ 
 
 
 hoi thimiammi thimio  valaï valantammi vihaḍaï visaṃghaḍie 
 parivaḍḍhiammi vaḍḍhaï  salile jhīṇammi ṇavara jhijjaï jalaṇo 
 
 
 rāma-sarāṇala-paavia- jhijjantoahi-vihatta-taḍa-viccheā 
 te ccia taha-vitthārā  tuṅgā dīsanti dīva-maṇḍali-bandhā 
 
 
 āikulaaṃ 8 
 
 ia dāvia-pāālaṃ  jalaṇa-sihāvaṭṭamāṇa-jala-saṃghāaṃ 
 rāmo dalia-mahiharaṃ  khavia-bhuaṃga-ṇivahaṃ khavei samuddaṃ 
 
 
 jala-pabbhāra-paloṭṭia- bhamanta-saṅkha-ula-vihala-mukkakkandaṃ 
 phuḍia-vaḍavā-muhāṇala- palitta-dara-daḍḍha-saṃcaranta-visaharaṃ 
 
 
 jhijjanta-jalāloia- kiraṇa-muṇijjanta-raaṇa-pavvaa-siharaṃ 
 thora-taraṃga-karāhaa- disā-laā-bhagga-paḍia-jalahara-viḍavaṃ 
 
 
 sāṇala-sara-ṇiddāria- sakesarujjalia-sīha-maara-kkhandaṃ 
 āsaṇṇa-bhīa-visahara- veḍhia-kari-maara-dhavala-danta-pphalihaṃ 
 
 
 dhua-pavvaa-sihara- paḍanta-maṇi-silā-bhagga-vidduma-laāveḍhaṃ 
 dara-ḍaḍḍha-visaharujjhia- visa-paṅka-kkhutta-vihala-kari-maara-ulaṃ 
 
 
 rundāvatta-paholira- velāvaḍiekkamekka-bhiṇṇa-mahiharaṃ 
 ṇaha-aru-vilagga-vevira- dhūma-laā-visama-laṅghia-disā-ālaṃ 
 
 
 
 pakkha-parirakkhaṇuṭṭhia- sara-ṇivahāhaa-disā-païṇṇa-mahiharaṃ 
 phuḍia-jala-majjha-ṇiggaa- phuḍa-raaṇujjoa-saṃdhiubbhaḍa-vivaraṃ 
 
 
 huavaha-paḍitta-ṇūmia- ṇia-ṇaaṇumhā-visaṃṭhula-maha-ggāhaṃ 
 parivaḍḍhiekkamekkāṇurāa-sara-pahara-ṇivvalia-saṅkha-ulaṃ 
 
 
 ia pañcamo āsāsao parisamatto 
 
 
 
        chaṭṭhao āsāsao
         
 āikulaaṃ 5 
 
 aha ṇiggao jalantaṃ  dara-ḍaḍḍha-mahā-bhuaṃga-pāava-ṇivahaṃ 
 mottūṇa dhūma-bhariaṃ  pāāla-vaṇaṃ disā-gao vva samuddo 
 
 
 mandara-daḍha-parimaṭṭhaṃ  palaa-viambhia-varāha-dāḍhullihiaṃ 
 visamaṃ samuvvahanto  rāma-sarāghāa-dūmiaṃ vaccha-aḍaṃ 
 
 
 gambhīra-vaṇāhoe  dīhe deha-sarise bhue vahamāṇo 
 ahiṇava-candaṇa-gandhe  aṇahukkhitte vva malaa-sariā-sotte 
 
 
 lahuia-kotthuha-virahaṃ  mandara-giri-mahaṇa-saṃbhame vi amukkaṃ 
 tārekkāvali-raaṇaṃ  sasi-maïrāmaa-sahoaraṃ vahamāṇo 
 
 
 garuaṃ uvvahamāṇo  hattha-ppharisa-paḍisiddha-vaṇa-veallaṃ 
 ruhirāruṇa-romañcaṃ  khalanta-gaṅgāvalambiaṃ vāma-bhuaṃ 
 
 
 
 ālīṇo a rahuvaïṃ  ṇiaa-cchāāṇulitta-malaa-maṇi-silaṃ 
 saṃsia-suhoaïvvaṃ  dumaṃ laāe vva jāṇaīa virahiaṃ 
 
 
 sara-ghāa-ruhira-kusumo  tivahaa-vallī-piṇaddha-maṇi-raaṇa-phalo 
 rāma-caraṇesu uahī  daḍha-pavaṇāiddha-pāao vva ṇivaḍio 
 
 
 pacchā a hittha-hiaā  jatto ccia ṇiggaā vivalhattha-muhī 
 hari-caraṇammi tahiṃ cia  kamalāambammi tivahaā vi ṇivaḍiā 
 
 
 aha maüaṃ pi bhara-sahaṃ  jampaï thoaṃ pi attha-sārabbhahiaṃ 
 
 paṇaaṃ pi dhīra-garuaṃ  thui-saṃbaddhaṃ pi aṇaliaṃ salilaṇihī 
 
 
 duttārattaṇa-garuiṃ  thira-dhīra-pariggahaṃ tume ccia ṭhaviaṃ 
 aṇuvālanteṇa thiiṃ  piaṃ ti tuha vippiaṃ mae kaha vi kaaṃ 
 
 
 
 viasanta-raa-kkhaüraṃ  maaranda-rasuddhumāa-muhala-mahuaraṃ 
 uduṇā dumāṇa dijjaï  hīraï ṇa uṇo tamappaṇa ccia kusumaṃ 
 
 
 kiṃ pamhaṭṭha mhi ahaṃ  tuha calaṇuppaṇṇa-tivahaā-paḍiuṇṇaṃ 
 khaa-kālāṇala-khaviaṃ  dharaṇi-aluddharaṇa-viluliaṃ appāṇaṃ 
 
 
 calaṇehi muha-virohe  dāḍhāghāehi dharaṇi-veḍhuddharaṇe 
 soa-kilinteṇa tume  iṇhiṃ dahamuha-vahe sarehi vilulio 
 
 
 ṇiaāvatthāhi vi me  eaṃ dhīreṇa vippiaṃ dhīra kaaṃ 
 jaṃ ṇeṇa paaï-sommā  kaha vi visaṃvāiā tuha muha-cchāā 
 
 
 eaṃ tuha eārisa- sura-kajja-sahassa-khea-vīsāma-sahaṃ 
 jaa-pabbālaṇa-joggaṃ  parirakkhasu palaa-rakkhiaṃ jala-ṇivahaṃ 
 
 
 apariṭṭhia-mūla-alaṃ  jatto gammaï tahiṃ dalanta-mahi-alaṃ 
 ṇa hu salila-ṇibbharaṃ cia  khavie vi mamammi duggamaṃ pāālaṃ 
 
 
 taṃ kālassa ṇisammaü  kaha vi darukkitta-dasama-kaṇṭha-kkhaliaṃ 
 ghaḍia-giri-seu-bandhaṃ  cira-ālāuñciaṃ dahamuhammi paaṃ 
 
 
 juggaaṃ 
 
 aha jaa-dupparialle  dahamuha-kuvieṇa pavaa-vaï-paccakkhaṃ 
 rahuṇāheṇa samudde  vālimmi va bāṇa-ṇiamiammi pasante 
 
 
 pavaāhivaï-viiṇṇā  rāmāṇattī pavaṃgamesu vilaggā 
 sesa-pphaṇa-vicchūḍhā  tihuaṇa-sāra-garuī mahi vva bhuaṃge 
 
 
 
 to harisa-paḍhama-tulie  caliā phuṭṭanta-pamha-visamūsasie 
 veukkhaa-sīmante  pavaā dhuṇiūṇa kesara-saḍugghāe 
 
 
 pavaa-kkhohia-mahi-ala- dhua-malaa-paḍanta-sihara-mukka-kalaalo 
 uddhāio aṇāgaa- ghaḍanta-dharaṇihara-saṃkamo vva samuddo 
 
 
 
 kampaï mahenda-selo  hari-saṃkhoheṇa dalaï meiṇi-veḍhaṃ 
 saï-duddiṇa-taṇṇāo  ṇavara ṇa uddhāi malaa-vaṇa-kusuma-rao 
 
 
 to saṃcālia-selaṃ  kaha vi tulaggeṇa sama-ghaḍanta-kkampaṃ 
 dūraṃ pavaṃgama-balaṃ  ṇaha-muha-lagga-vasuhaṃ ṇahaṃ uppaïaṃ 
 
 
 uppaaṇoṇaa-mahi-ala- ṇaï-muha-paḍisotta-patthio salilaṇihī 
 jala-ṇivahāhaa-siḍhile  pavaücchevaṇa-sahe karei mahihare 
 
 
 phuramāṇa-jalaṇa-piṅgala- ṇirantaruppaïa-pavaa-pellijjanto 
 jatto dīsaï tatto  ṇajjaï dhīma-ṇivaho tti gaaṇuddeso 
 
 
 dīsaï dūruppaïaṃ  uahimmi ahomuhosaranta-cchāaṃ 
 pāālaṃ va aïntaṃ  dharaṇiharuddharaṇa-kaṅkhiaṃ kaï-seṇṇaṃ 
 
 
 addiṭṭha-disā-ṇivahaṃ  jāaṃ pavaa-bala-saṃṇiruddhāloaṃ 
 vicchiṇṇāava-kasaṇaṃ  diasa-muhe vi diasāvasāṇe vva ṇahaṃ 
 
 
 ovaïā a sarahasaṃ  taṃsa-ṭṭhia-puṭṭhi-ṇīsaranta-ravi-arā 
 selesu mukka-kalaala- paḍirava-bharia-kuharoaresu pavaṃgā 
 
 
 veovaïāṇa a siṃ  jāaṃ dalia-mahi-saṃdhi-bandhaṇa-mukkaṃ 
 ukkhalia-tuleavvaṃ  kaha vi bhuaṃga-dharia-ṭṭhiaṃ giri-ālaṃ 
 
 
 āḍhattā a tuleuṃ  ura-paḍia-visaṭṭa-gaṇḍa-seladdhante 
 kuvia-maïndovaggia- saṃkhoha-pphiḍia-vaṇa-gae dharaṇihare 
 
 
 vacchutthaṅghia-kaḍaā  to te kaḍaa-paḍiaṭṭalia-vaccha-aḍā 
 selesu sela-garuā  pavaā pavaesu mahiharā a pahuttā 
 
 
 pavaa-bhua-ṇolliāṇia- mahihara-paḍipellaṇoṇaüṇṇaa-visamā 
 jāā paloṭṭioahi- vāraṃ-vāra-bhariā mahi-aladdhantā 
 
 
 
 visahia-vajja-ppaharā  ukkhammanti khaa-mārua-paḍikkhambhā 
 agaṇia-varāha-ṇihasā  palaa-jalutthaṅgha-pabbalā dharaṇiharā 
 
 
 jalaovaṭṭha-vimukkā  aṇantaroiṇṇa-saraa-vanthāvaḍiā 
 ekka-kkhevuggāhia- dara-vasuāa-visaā visaṭṭanti girī 
 
 
 vihuṇanti vihuvvantā  valenti selā pavaṃgama-valijjantā 
 ṇāmenti ṇamijjantā  ukkhippantā a ukkhiventi mahi-alaṃ 
 
 
 dalia-mahi-veḍha-siḍhilā  mūlālagga-bhuaïnda-kaḍḍhijjantā 
 saṃcālijjanta ccia  aïnti garuā rasāalaṃ dharaṇiharā 
 
 
 ṇava-pallava-sacchāā  jalaoara-sisira-mārua-viijjantā 
 vāanti takkhaṇukkhaa- hari-hatthukkhitta-bhembhalā malaa-dumā 
 
 
 kampijjanta-dharāhara- sihara-samāiḍḍha-jalahara-raüppitthā 
 gaa-suha-vatta-ṇisaṇṇā  vevaï haṃsī sahassavatta-ṇisaṇṇā 
 
 
 pavaovaūḍha-kaḍḍhia- selabbhantara-bhamanta-visama-kkhaliā 
 gahiraṃ rasanti vitthaa- vaccha-tthala-ruddha-ṇiggamā ṇaï-sottā 
 
 
 addhukkhitta-pasiḍhile  addha-vaha-bhuaṃga-kaḍḍhiaddhatthamie 
 ummūlenti rasāala- paṅka-kkhutta-sariā-muhe dharaṇihare 
 
 
 uvvellaï va ṇirāaṃ  pāsallantesu sihara-paḍimuccantaṃ 
 ukkhippantesu puṇo  saṃvellijjaï va mahiharesu ṇaha-alaṃ 
 
 
 ummūlenti pavaṃgā  bhua-siharāruhaṇa-ṇiccala-pariggahie 
 kaḍaāvaḍaṇutthaṅghia- visama-vivatta-vivaraṃ-muhā dharaṇihare 
 
 
 hari-bhua-kaḍḍhia-mukkā  bhuaṃga-daḍha-veḍhaṇāvalambaṇa-dhariā 
 bhijjantā vi mahi-ale  oallanti ṇa paḍanti candaṇa-viḍavā 
 
 
 
 paḍisamaï ṇaha-ṇibaddho  cireṇa bhariabbha-ṇāa-gambhīraaro 
 hari-bhua-vikkama-pisuṇo  aaṇḍa-bhajjanta-dharaṇihara-ṇigghoso 
 
 
 pāsallanti mahiharā  jatto-huttā pavaṃgama-bhua-kkhittā 
 dhuvvanta-dhāu-ambā  tatto-huttā valanti sariā-sottā 
 
 
 dīsanti pavaa-valiā  āvattesu va mahoahissa valantā 
 sariāṇa ghaḍia-patthia- valanta-salila-valaantaresu mahiharā 
 
 
 maaranda-garua-vakkhaṃ  pāsoallanta-vaṇa-laā-vicchūḍhaṃ 
 ṇa muaï kusuma-ggocchaṃ  āsāia-mahu-rasaṃ pi mahuara-mihuṇaṃ 
 
 
 uppua-surahi-gandha-maaranda-rañjiāiṃ  ṭhia-parilenta-bhamira-bhamaroarañjiāiṃ 
 kamala-vaṇāi sūra-parimāsa-viasiāiṃ  ucchalie sarāṇa salilammi via-siāiṃ 
 
 
 daḍha-saṃdāṇia-mūlā  valanti vāṇara-bhuāvalambia-siharā 
 rosuppittha-bhuaṃgama- visamuddha-phaṇā-paṇolliā dharaṇiharā 
 
 
 sariā saranta-pavahā  aṇṇoṇṇa-mahā-ṇaï-ppavaha-palhatthā 
 khohia-paṅka-kkhaürā  valanta-sela-valiā muhuttaṃ vūḍhā 
 
 
 kaḍḍhijjanti samantā  visamuvvattanta-dhavala-kasaṇa-cchāā 
 mahihara-mūlālaggā  rasāaladdha-paḍigholirā bhuaïndā 
 
 
 galaï sarasaṃ pi kusumaṃ  vāi aṇāliddha-bandhaṇaṃ pi kisalaaṃ 
 rahasummūlia-mahihara- bhaa-vivalāa-vaṇa-devaāṇa laāṇaṃ 
 
 
 
 ukkhippanti jaṃ disāsuṃ dharā samattā  teṇa khaṇeṇa ṇajjaï vasuṃdharā samattā 
 kīraï mahiharehi gaaṇaṃ di-sāla-āṇaṃ  vaḍḍhaï jalaa-sihara-paüṇaṃ disā-laāṇaṃ 
 
 
 ekkakkeṇa a selaṃ  kara-ala-juala-dhariaṃ tulanteṇa kaaṃ 
 addhatthamiaṃ ca ṇahaṃ  addhugghāḍia-rasāalaṃ ca mahi-alaṃ 
 
 
 sela-ṇiambālaggā  pavirala-ṇaï-magga-pāaḍa-taḍa-ccheā 
 bhuaïnda-pphaṇa-dhariā  ṇahaṃ vilagganti meiṇi-aladdhantā 
 
 
 dharaṇihareṇa a caliaṃ calia-kandareṇaṃ  phuṭṭaï gaa-ulaṃ aṇāliddha-kaṃ dareṇaṃ 
 giri-siharāi sarasa-hariāla-vaṅkiāiṃ  sama-visamaṃ ṇamanti hari-āla-vaṅkiāiṃ 
 
 
 pāava-siharuttiṇṇo  malaa-vaṇa-pavitta-pavaṇa-raa-vitthario 
 saṃjhā-rāo vva ṇahaṃ  apphundaï malia-ravi-araṃ kusuma-rao 
 
 
 kaḍḍhia-mūla-ṇirantara- rasāalukkhitta-salila-kaddama-ghaḍiā 
 vaḍḍhanti tti muṇijjaï  ṇajjaï ṇa muanti mahi-alaṃ ti mahiharā 
 
 
 siharāi ṇiāi ṇahaṃ mahinda-laddhāiṃ  malaassa a aïṇiāi mahiṃ daladdhāiṃ 
 viñjha-ṇiambāṇa kaī dappuṇṇāmāṇaṃ  sajjha-aḍāṇa a bhariā dhua-puṇṇāmāṇaṃ 
 
 
 siharāṇa bhua-sirehiṃ  kaḍaāṇa a māviaṃ urehi pamāṇaṃ 
 vaṇa-vivarehi darīṇaṃ  tuliā pavaāṇa agga-hatthehi girī 
 
 
 
 paḍisanta-kaṇṇa-ālaṃ  ovatta-muhaṃ pasāriolugga-karaṃ 
 jhāï ṇu soa-ṇimillaṃ  vīsamaï ṇu bhamia-ṇīsahaṃ hatthi-ulaṃ 
 
 
 pāavā a pāsalla-sela-visamāṇiā  cuṇṇiā dalijjanta-daluvvi-samāṇiā 
 jalaharā a vihaḍanta-mahinda-ravāviā  vaṇa-laā a gholanti mahiṃ dara-vāviā 
 
 
 ṭuṭṭantā vi sasaddaṃ  pavaa-bhua-kkheva-mūla-valiaddhantā 
 bhuaehi bhoa-bhārā  sela-bharaṅkusaïa-pphaṇehi ṇa ṇāā 
 
 
 dara-dāvia-pāālaṃ  dara ukkhitta-vihalosaranta-bhuaṃgaṃ 
 dīsaï hīrantaṃ miva  kaīhi dara-tulia-mahiharaṃ mahi-veḍhaṃ 
 
 
 mīṇa-ulāi avi a siḍhilenti jīviaṃ ṇa a ṇadī harāiṃ  viasante muanti dharaṇihara-saṃbhame ṇaaṇa-dīharāiṃ 
 mahisa-ulāṇa maṇi-silā-velliāṇa vaṇa-candaṇāsiāṇaṃ  avaseso vi ṇatthi timiruggamāṇa jaha canda-ṇāsiāṇaṃ 
 
 
 addhe addha-pphuḍiā  addhe addha-kaḍaükkhaa-silā-veḍhā 
 pavaa-bhuāhaa-visaḍhā  addhe addha-siharā paḍanti mahiharā 
 
 
 jassa siharaṃ vivajjaï  paḍiaṃ phuḍio a jo dharijjaï selo 
 so ccea visajjijjaï  ukkhantūṇa vi apūramāṇammi bhare 
 
 
 loaṇa-vattantarie kaṇe ruantīo  dhārenti bāhamaïe kaṇeru-antīo 
 maṇṇenti a āsāaṃ visaṃ ṇava-aṇassa  virahammi jūha-vaïṇo visaṇṇa-vaaṇassa 
 
 
 
 seluddharaṇārosia- bhuaïnda-ṇirāaa-pphaṇa-ṇisammantī 
 jaha jaha saṃkhohijjaï  taha taha kaï-deha-bhara-sahā hoi mahī 
 
 
 saṃcālia-ṇikkampā  bhuā-ṇihāa-visamukkhaa-silā-veḍhā 
 khuḍiā siharaddhesu a  pavaehi ṇiamba-bandhaṇesu a selā 
 
 
 uṇṇāmiaṃ miva ṇahaṃ  dūraṃ osāriā viva disāhoā 
 ummūlantehi dhare  pasāriaṃ miva pavaṃgamehi mahi-alaṃ 
 
 
 dīsaï kaï-ṇivahukkhaa- dharāhara-ṭṭhāṇa-gahira-vivaruttiṇṇo 
 uppāāava-ambo  sesāhi-pphaṇa-maṇi-ppahā-vicchaḍḍo 
 
 
 kelāsa-diṭṭha-sāraṃ  garuaṃ pi bhuā-balaṃ ṇisāara-vaïṇo 
 pavaehi pāḍiekkaṃ  ekka-karukkhitta-mahiharehi lahuïaṃ 
 
 
 ukkhaa-giri-vivarovaia-diṇaarāava-milanta-tama-saṃghāaṃ 
 jāaṃ pavirala-timiraṃ  āvaṇḍura-dhūma-dhūsaraṃ pāālaṃ 
 
 
 pavaehi a ṇiravekkhaṃ  kao karantehi girisa-vāsuddharaṇaṃ 
 sāmia-kajjekka-raso  aasa-muhe vi jasa-bhāaṇaṃ appāṇo 
 
 
 honti garuā vi lahuā  pavaṃga-bhua-sihara-ṇimia-vitthaa-mūlā 
 rahasuddhāia-mārua- dūrukkhittojjharā dharāhara-ṇivahā 
 
 
 aha veeṇa pavaṃgā  saalaṃ āaḍḍhiūṇa mahihara-ṇivahaṃ 
 ovaaṇāhi vi lahuaṃ  vīsajjia-kalaalaṃ ṇahaṃ uppaïā 
 
 
 caḍulehi ṇippaampā  uppaïavva-lahuehi vitthaa-garuā 
 ekka-kkheveṇa ṇahaṃ  pakkhehi va mahiharā kaīhi vilaïā 
 
 
 pavaakkanta-vimukkaṃ  visamuddha-pphuḍia-patthia-ṇiattantaṃ 
 ghaḍiaṃ ghaḍanta-ṇaï-muha- saṃdāṇia-sela-ṇiggamaṃ mahi-veḍhaṃ 
 
 
 
 hīranta-mahiharāhiṃ  maīhi bhaa-hittha-patthia-ṇiattāhiṃ 
 mohanti khaṇa-vivattia- sasaṃbhamummuha-paloiāi vaṇāiṃ 
 
 
 ummūliāṇa khuḍiā  ukkhippantāṇa ujjuaṃ osariā 
 ṇijjantāṇa ṇirāā  girīṇa maggeṇa patthiā ṇaï-sottā 
 
 
 ummuha-sāraṅga-aṇaṃ  apphundaï malia-meha-sāraṃ gaaṇaṃ 
 vivarabbhantara-vihaaṃ  giri-ālaṃ sihara-paribhamanta-ravi-haaṃ 
 
 
 aṃsa-ṭṭhavia-mahiharā  ubbhia-dāhiṇa-karāvalambia-siharā 
 uttāṇa-vāma-kara-ala- dharia-ṇiamba-pasarā ṇiattanti kaī 
 
 
 patthāṇa ccia paḍhamaṃ  bhua-metta-pahāviāṇa jaṃ ṇa pahuttaṃ 
 kaha taṃ cia tāṇaṃ cia  pahuppaï kaīṇa mahiharāṇa a gaaṇaṃ 
 
 
 vahaï pavaṃgama-loo  sama-tuliukkhitta-milia-mūladdhante 
 ekkakkama-siharuggama- ṇihasuppusia-sariā-muhe dharaṇihare 
 
 
 ṇivvaṇṇeūṇa ciraṃ  pavaā bolenti mahihara-bharakkantā 
 sāara-paḍirūāiṃ  paḍhamukkhaa-viaḍa-mahihara-ṭṭhāṇāiṃ 
 
 
 khaṇa-saṃdhia-meha-aḍā  veukkhippanta-giriṇirāa-ṭṭhaviā 
 parivaḍḍhantāāmā  vahanti va ṇahaṅgaṇe mahā-ṇaï-sottā 
 
 
 selesu sela-tuṅgā  ṇaha-ala-miliesu milia-danta-pphalihā 
 pavaa-vihuesu vihuā  ṇivvaḍiesu vi ṇa ṇivvalanti vaṇa-gaā 
 
 
 vevira-paoharāṇaṃ  disāṇa giri-vivara-diṭṭha-taṇu-majjhāṇaṃ 
 kusuma-raeṇa surahiṇā  agghāeṇa va ṇimīliāi muhāiṃ 
 
 
 pavaā kara-ala-dharie  ṇaha-muha-ṇibbhiṇṇa-vevamāṇa-visahare 
 gaï-vasa-visaṭṭa-sihare  biïa-karehi parisaṃṭhaventi mahihare 
 
 
 
 ṇaha-ala-vea-pahāvia- pavaṃga-hīranta-sela-sihara-kkhaliā 
 maggāgaa-selāṇaṃ  honti muhuttojjharā mahā-ṇaï-sottā 
 
 
 veukkhaa-duma-ṇivahe  taḍa-pabbhāra-ṇiha-ṇivvalanta-jalahare 
 ṇenti jaraḍhāavāhaa- dari-vivara-ṇisaṇṇa-gaa-ule dharaṇihare 
 
 
 dhāvaï vea-pahāvia- pavaṃga-hīranta-sela-siharantario 
 chāāṇumagga-laggo  turiaṃ chiṇṇāao vva malaücchaṅgo 
 
 
 āloiā ṇa diṭṭhā  saccaviā ṇa gahiā samovaïehiṃ 
 ummūliā vi jehiṃ  tehi ṇa uahiṃ ṇiā kaīhi mahiharā 
 
 
 bhagga-duma-bhaṅga-bhario  ukkhitta-visaṭṭa-paḍia-mahihara-visamo 
 pavaāṇa uahi-laggo  lakkhijjaï biia-saṃkamo vva gaï-vaho 
 
 
 veeṇa gahia-selaṃ  velā-bolenta-paḍiṇiattovaïaṃ 
 jāaṃ rāmāhimuhaṃ  aṇurāupphulla-loaṇaṃ kaï-seṇṇaṃ 
 
 ia siri-pavaraseṇa-viraïe dahamuhavahe mahākavve chaṭṭho āsāsao 
 
 
 
        sattamo āsāsao
         
 aha te vikkama-ṇihasaṃ  dahavaaṇa-paāva-laṅghaṇagga-kkhandhaṃ 
 āḍhattā viraeuṃ  sāsaa-rāma-jasa-lañchaṇaṃ seu-vahaṃ 
 
 
 ṇavari a mahi-ala-dhariā  mukkā uahimmi vāṇarehi mahiharā 
 āi-varāha-bhuehi va  palaüvvahaṇa-daliā mahi-aladdhantā 
 
 
 ṇivaḍantammi ṇa diṭṭho  dūrovaïammi kampio giri-ṇivahe 
 khaṇa-paḍiammi vilulio  atthamiammi parivaḍḍhio salilaṇihī 
 
 
 ṇihaüvvatta-jalaaraṃ  kaḍḍhia-kāṇaṇa-bhamanta-bhamirucchaṅgaṃ 
 jāaṃ kalasu-cchāaṃ  paḍhamucchaliāgaaṃ mahoahi-salilaṃ 
 
 
 salilatthamia-mahiharo  puṇo vi addiṭṭha-milia-giri-saṃghāo 
 taha-ghaḍia-pavvao via  dīsaï ṇaha-sāarantarāluddeso 
 
 
 jaṇiaṃ paḍivakkha-bhaaṃ  tuliā selā dhuo kaīhi samuddo 
 ṇa hu ṇavara hiaa-sārā  ārambhā vi garuā mahā-lakkhāṇaṃ 
 
 
 jo dīsaï dharaṇiharo  ṇajjaï eeṇa bajjhaï tti samuddo 
 uahimmi uṇa vaḍantā  kattha gaa tti salileṇa ṇajjanti dharā 
 
 
 saala-mahi-veḍha-viaḍo  sihara-sahassa-paḍiruddha-raï-raha-maggo 
 ia tuṅgo vi mahiharo  timiṅgilassa vaaṇe taṇaṃ va paṇaṭṭho 
 
 
 pavvaa-siharucchittaṃ  dhāvaï jaṃ jaṃ jalaṃ ṇahaṅgaṇa-huttaṃ 
 taṃ taṃ raaṇehi samaṃ  dīsaï ṇakkhatta-maṇḍalaṃ va paḍantaṃ 
 
 
 
 vāṇara-veāiddhā  pihula-valanta-ṇiaojjhara-parikkhittā 
 appatta ccia uahiṃ  bhamanti āvatta-maṇḍalesu va selā 
 
 
 khaṇa-melia-ppaviddho  siharantara-ṇinta-ritta-vāṇara-loo 
 pacchā paḍaï samudde  aṇṇo milaï paḍhamaṃ ṇahe giri-ṇivaho 
 
 
 dīhā valanta-viaḍā  rasanti uahimmi mārua-bharijjantā 
 pāāloara-gahirā  rahasoviddhāṇa mahiharāṇa gaï-vahā 
 
 
 ukkhitta-vimukkāiṃ  ṇahammi ekkekkamāvaḍaṇa-bhiṇṇāiṃ 
 vajja-bhaüppitthāi va  paḍanti raaṇāare giri-sahassāiṃ 
 
 
 bhiṇṇa-silā-ala-siharā  ṇiaa-dumosaria-kusuma-raa-dhūsariā 
 paḍhamaṃ paḍanti selā  pacchā vāuddhuā mahā-ṇaï-sottā 
 
 
 ṇimmala-salilabbhantara- vihatta-dīsanta-visama-gaï-saṃcārā 
 ṇāsanti ṇiccala-ṭṭhia- pavaṃgamāloiā cireṇa mahiharā 
 
 
 pheṇa-kusumantaruttiṇṇa-kesarāāra-vevira-maūhāiṃ 
 sūenti pavantāiṃ  mūlukkhuhiaṃ mahoahiṃ raaṇāiṃ 
 
 
 vihuṇaï velaṃ va mahiṃ  bhindaï samaaṃ va dharaṇihara-saṃghāaṃ 
 geṇhaï bhaaṃ va gaaṇaṃ  muaï sahāaṃ va sāaro pāālaṃ 
 
 
 palhatthanti valantā  cala-viḍavantara-ṇiatta-taru-pārohā 
 mūluṇṇāmia-jalaā  ahomuhandoliojjharā dharaṇiharā 
 
 
 aṭṭhia-paḍanta-mahihara- dūruṭṭhia-jala-raandhaāratthamie 
 sāhaï ṇavara paḍante  pakkhuhia-samudda-paḍirao dharaṇihare 
 
 
 dara-dhoa-kesara-saḍā  pāālumha-giri-dhāu-kaddamia-muhā 
 paḍisakkanti pavaṃgā  palhatthia-mahiharūsasanta-kkhandhā 
 
 
 
 vialantojjhara-lahuā  pavaṇa-vihuvvanta-pāavuddha-paallā 
 pavaehi uddha-mukkā  siharehi paḍanti sāarammi mahiharā 
 
 
 atthamia-sela-maggā  bhiṇṇa-ṇiattanta-salila-puñjia-kusumā 
 honti hariāla-kavilā  dāṇa-suandhuppavanta-gaaduma-bhaṅgā 
 
 
 atthāanti sarosā  salila-daratthamia-sela-siharāvaḍiā 
 ekkāvatta-valantā  dhuvvantāamba-loaṇā vaṇa-mahisā 
 
 
 bhiṇṇa-miliaṃ pi bhijjaï  puṇo vi ekkakkamāvaloaṇa-suhiaṃ 
 selatthamaṇa-ṇaüṇṇaa- taraṅga-hīranta-kāaraṃ hariṇa-ulaṃ 
 
 
 dāḍhā-vibhiṇṇa-kumbhā  kari-maarāṇa thira-hattha-kaḍḍhijjantā 
 mottā-gabbhiṇa-soṇia- bheranta-muha-kandarā rasanti maïndā 
 
 
 uvvattia-kari-maarā  paḍanti paḍia-giri-saṃbhamubbhaḍa-rosā 
 ovaïa-maara-ṇiddaa- lua-gattāvara-visaṃṭhulā māaṅgā 
 
 
 vihua-pavāla-kisalaaṃ  sela-daratthamia-dari-muha-valantīhiṃ 
 āveḍha-pahuppantaṃ  vīīhi dumesu vaṇa-laāhi va bhamiaṃ 
 
 
 giri-ṇivahehi rasantaṃ  ukkhammantehi ṇivaḍiehi a samaaṃ 
 dharaṇīa sāarassa a  ugghāḍijjaï ṇirantaraṃ pāālaṃ 
 
 
 veāviddha-valantā  muhala-valantojjharāvali-parikkhittā 
 saṃvellia-ghaṇa-ṇivahā  valia-laāliṅgiā paḍanti mahiharā 
 
 
 ekkakkamāvaḍantā  ṇiaa-bhua-kkheva-bhiṇṇa-seladdhantā 
 ṇinti dhua-kesara-saḍā  gaaṇucchalia-salilotthaā kaï-ṇivahā 
 
 
 dīsaï vāraṃ vāraṃ  giri-ghāukkhitta-salila-reia-bhariaṃ 
 pāālaṃ va ṇaha-alaṃ  ṇaha-vivaraṃ va viaḍoaraṃ pāālaṃ 
 
 
 
 saṃkhoha-bhiṇṇa-mahi-ala- galia-jalolugga-paṅkaa-vaṇucchaṅgā 
 vihala-gaïndālambia- phuḍia-paḍanta-siharā paḍanti mahiharā 
 
 
 rasaï giri-ghāa-bhiṇṇo  tīraṃ laṅghei valaï visama-kkhalio 
 pāvaï mahaṇāvatthaṃ  ṇavara ṇa ṇiddei sāaro amaa-rasaṃ 
 
 
 ukkhaa-ṇisuddha-selo  saṃsaïa-samudda-ghora-mukkakkando 
 rakkhasa-purīa kaha ā  gamaṇovāo vi dāruṇa-samārambho 
 
 
 veukkhaliuddhāia- ṇaha-bhamira-phuranta-kañcaṇa-silā-veḍhaṃ 
 kusuma-suandha-raālaṃ  palhatthaï pavaa-ṇolliaṃ dhara-ālaṃ 
 
 
 vaḍḍhaï pavaa-kalaalo  valaï valanta-valaā-muho salilaṇihī 
 pavaṇa-ṇirāia-rukkhā  paḍanti uddha-ṭṭhiojjharā dharaṇiharā 
 
 
 dūrāiddha-ṇiattā  moḍia-malia-hariandaṇa-maïjjantā 
 uahiṃ rahasukkhittā  āsāenti virasaṃ mahā-ṇaï-macchā 
 
 
 āsīvisa-maṇi-ambā  palhatthanti vihaḍanta-visama-ṇiambā 
 duma-ṇivahovari-hariā  darīsu selā ravi-ppahā-varihariā 
 
 
 dhariaṃ veovattaṃ  giri-ghāucchitta-pāṇiammi samudde 
 valiūṇa bhuaa-vaïṇā  kaha vi tulagga-visamāaaṃ mahi-veḍhaṃ 
 
 
 vajja-bhaaṃ dharaṇiharā  āi-varāha-khura-pellaṇāi vasumaī 
 samaaṃ cia pamhaṭṭhaṃ  saṃbhario mahaṇa-saṃbhamaṃ ca samuddo 
 
 
 malaa-candaṇa-laā-hare saṃbharamāṇao  ṇiaa-mahaṇa-dukkhaṃ miva saṃbharamāṇao 
 rasaï selā-siharāhihao sariā-vaī  dahamuhassa doseṇa samosariāvaī 
 
 
 
 jala-vaṭṭhatthamiesu a  uddhāi girīsu malia-vidduma-ambo 
 āvalia-cuṇṇiesuṃ  dhua-dhāu-rao vva sīhara-raügghāo 
 
 
 sela-sihara-saṃkhohia-kallolantaaṃ  galia-dhāu-rasa-rāia-ka-llolantaaṃ 
 rasaï uahi-salilaṃ dharesu valamāṇaaṃ  bhagga-candaṇa-rasosahi-ṇivvalamāṇaaṃ 
 
 
 giri-ṇivvalia-paḍantā  uddhaa-jala-mūla-milia-pattala-viḍavā 
 lahuattaṇuppavantā  gaaṇam aṇāaḍḍhiā vi lagganti dumā 
 
 
 pavaa-balehi rāa-saṃjāa-maccharehiṃ  gaaṇa-ṇirāa-bhiṇṇa-ghaṇa-bhesiaccharehiṃ 
 phuḍa-dhavalagga-danta-paḍipelliāharehiṃ  bhijjaï sāarassa salilaṃ dharāharehiṃ 
 
 
 pavaṇa-bharanta-dari-muhaṃ  pavaṇa-suakkanta-vihalia-silā-veḍhaṃ 
 paḍaï siharojjharuggaa- mahinda-dhaṇu-gabbhiṇaṃ mahinda-kkhaṇḍaṃ 
 
 
 gaaṇa-alammi sela-saṃghaṭṭa-vāriāṇaṃ  otthariaṃ raveṇa jala-bharia-vāriāṇaṃ 
 bahumāṇaṃ laā-harāiṃ saandalāiṃ  kiṃ paḍiaṃ ṇa hoi siharaṃ saaṃ dalāiṃ 
 
 
 lakkhijjanti samudde  giri-ghāuvvatta-maara-visamukkittā 
 chea-pasaranta-ruhirā  pheṇa-milantā vi camari-vāladdhantā 
 
 
 
 
 siddha-aṇo bhaeṇa muñcaï laā-harāiṃ  suraa-visesa-jāa-seollaāharāiṃ 
 giri-sariā-muhāi ṇāsanti sāsaāiṃ  bhamaï mahoahissa salilaṃ disā-saāiṃ 
 
 
 bhamaï samukkhitta-karaṃ  gaa-vaï-vāria-pavitta-pakkaggāhaṃ 
 vihalutthaṅghia-kalahaṃ  viaḍāvatta-muham āgaaṃ gaa-jūhaṃ 
 
 
 samuha-paḍanta-viaḍa-giri-sihara-velliāṇaṃ  vīi-parikkhalanta-pavaṇa-vasa-velliāṇaṃ 
 diṭṭhiṃ dei rāhavo kaha vi jā ṇaīṇaṃ  tā virahei ṇavara hiaammi jāṇaī ṇaṃ 
 
 
 dara-daḍḍha-vidduma-vaṇā  uddhāanti sihi-kajjalia-saṅkha-ulā 
 pāāla-lagga-kaḍḍhia- rāma-sarolugga-pattaṇā jala-ṇivahā 
 
 
 bhīa-ṇisaṇṇa-jalaaraṃ  paloṭṭa-ṇiaa-bhara-bhiṇṇa-vakkha-mahiharaṃ 
 dīsaï vihiṇṇa-salilaṃ  kuviuddhāia-bhuaṃgamaṃ pāālaṃ 
 
 
 khuhia-samuddāhimuhā  taṃsa-ṭṭhia-mahiharosaranta-kkhaliā 
 kari-maara-baddha-lakkhā  kari-maara-paḍicchiā paḍanti gaïndā 
 
 
 ṇa vi taha pavaāviddhā  viaḍa-ṇiamba-garuā rasāala-mūlaṃ 
 jaha ucchaliuddhāia- salila-bharovāhiā aïnti mahiharā 
 
 
 utthaṅghia-duma-ṇivahā  giri-ghāuvvatta-mucchia-mahā-macchā 
 velā-sela-kkhaliā  uddhaṃ bhijjanti uahi-jala-kallolā 
 
 
 addhatthamia-visaṃṭhula- gaa-jūhārūḍha-sihara-vihalassa ṇahaṃ 
 jīaṃ va jhatti ṇajjaï  girissa kuharāhi uggaaṃ sura-mihuṇaṃ 
 
 
 
 dhariā bhuehi selā  selehi dumā dumehi ghaṇa-saṃghāā 
 ṇa vi ṇajjaï kiṃ pavaā  seuṃ bandhanti o miṇenti ṇaha-alaṃ 
 
 
 rahasa-visajjiekkamekkā valanta-dhua-paḍia-maṇi-silā sāarammi ṇivaḍanti
              dhara-ṇihāā  malia-mahā-bhuaṃga-bhagga-pphaṇoarosaria-saṃpuḍaṃ rasāalaṃ dummenti
              dharaṇi-hāā 
 ṇāsaï jaṃ jalaṃ sāarassa cuṇṇia-maṇosilā-aḍa-paḍanta-sela-sandāruṇaṃ
              phalantaṃ  daria-ṇisāarenda-hīranta-jāṇaī-bāha-ṇibbhara-puloiassa kira dāruṇaṃ
              phalaṃ taṃ 
 
 
 sela-silāhaā samuddoare maṇīṇaṃ  cuṇṇijjanti vittharā raaṇa-gāmaṇīṇaṃ 
 bharaï ṇahaṅgaṇaṃ aṇivviṇṇa-meha-lāṇaṃ  haṃsa-ulāvalīṇa vaṇa-rāi-mehalāṇaṃ 
 
 
 rasaï rasāalaṃ dalaï meiṇī ṇisubbhanti jalaa-ṇivahā parīi gaaṇaṅgaṇe
              kavi-aṇo 
 
            osubbhanti mahiharā mahiharāhihao sāaro vi suiraṃ thalammi gholaï
              amukka-viaṇo 
 kusuma-pasāhaṇaṃ miva sa-muddha-pallavaṃ sāarammi paḍiāṇa viḍava-laggaṃ
              dumāvalīṇaṃ  jāaṃ bhiṇṇa-sippi-uḍa-majjha-ṇiggaa-tthora-dhavala-mottā-vihūsaṇaṃ
              viddumāvalīṇaṃ 
 
 
 atthamiāṇa mahiharāṇa samaccharehiṃ  parimaliāi vaṇa-gaehi samaccharehiṃ 
 
 sāhaï kusuma-reṇumaïo dhao vvaṇāiṃ  aviraa-ṇimmahanta-mahu-gandha-ovvaṇāiṃ 
 
 
 vahaï pavaṃgama-loo  pahuppaï ṇahaṅgaṇaṃ paḍicchaï uahī 
 dei mahī vi mahihare  taha vi hu dūra-viaḍoaraṃ pāālaṃ 
 
 
 ia khohenti pavaṃgā  thoa-virāa-giri-paṅka-ṇivvua-mahisaṃ 
 duma-milia-vidduma-vaṇaṃ  thala-sāvaa-milia-jalaaraṃ maaraharaṃ 
 
 
 vaṇa-gaa-gandhārosia- jambhāanta-paḍiuddha-kesari-maaraṃ 
 samuha-paḍanta-dharāhara- bhīa-valanta-bhuaïnda-jaṇiāvattaṃ 
 
 
 atthāanta-vaṇa-tthali- pariṇāmolugga-paṇḍu-vatta-tthaïaṃ 
 maaṇa-duma-bhaṅga-ṇiggaa- kasāa-rasa-maïa-vihala-gholira-macchaṃ 
 
 
 dharaṇihara-bhāra-vellia- pallava-dala-muddha-vellia-laā-jālaṃ 
 visavaṇṇavāavāhaa- pavvāanta-visavaṇṇa-vāava-kusumaṃ 
 
 
 āvatta-bhamira-mahihara- siharojjhara-sīharandhaāria-gaaṇaṃ 
 paḍiosahi-gandhāhaa- pāāla-samucchalanta-vihala-visaharaṃ 
 
 
 āvatta-maṇḍaloara- valanta-sela-kaḍaa-ppahāmijjantaṃ 
 ṇinta-rasāala-visahara- vitthiṇṇa-phaṇā-maṇi-ppahā-mijjantaṃ 
 
 
 avvocchiṇṇa-visajjia- ṇirantarāāma-milia-pavvaa-ghaḍio 
 dīsaï ṇaha-ṇimmāo  ṇāsaï uahimmi ṇivaḍio seu-vaho 
 
 
 to gheppiuṃ paüttā  thoa-tthoaṃ parissameṇa pavaṃgā 
 aṇurāe vva virāe  laṅkāṇattha-ghaḍaṇa-kkhame seu-vahe 
 
 ia sattamo āsāsao 
 
 
 
 
        aṭṭhamo āsāsao
         
 juggaaṃ 
 
 ia jāhe ṇivaḍantā  siharojjhara-dhoa-sura-vimāṇa-dhaa-vaḍā 
 atthāanti samudde  vitthāratthamia-ṇaha-alā vi mahiharā 
 
 
 tāhe ṇisuddha-sesā  vevantuvvatta-kara-alosaria-aḍā 
 ṭhaviā velā-mūle  khaṇa-lakkhia-gāravā kaīhi mahiharā 
 
 
 
 giri-saṃkhoha-vimukkā  jhīṇā appatta-paḍhama-gamaṇoāsā 
 mandandolaṇa-maüā  gaāgaa ccia samudda-saliluppīḍā 
 
 
 bhiṇṇa-ghaḍantāvatto  āvattantara-bhamanta-bhiṇṇa-mahiharo 
 mahihara-saṃbhama-vihuo  vihua-ṇiatta-salilo ṇiattaï uahī 
 
 
 vocchijjanta-kalaalaṃ  jahoia-ṭṭhāṇa-dara-paattāvattaṃ 
 dīsaï khaṇa-dullakkhaṃ  taṃ cia thimia-salilattaṇaṃ jalaṇihiṇo 
 
 
 mottā-ghaḍanta-kusumaṃ  sama-maragaa-vatta-bhaṅga-bhariāvattaṃ 
 vidduma-milia-kisalaaṃ  sasaṅkha-dhavala-kamalaṃ pasammaï salilaṃ 
 
 
 dīsaï samosiantī  khaṇa-ṇivvaliuttaranta-vilulia-kusumā 
 jhijjantāruṇa-ambā  samudda-vaṭṭhammi dhāu-paṅka-cchāā 
 
 
 vaṇa-gaa-gandhuttiṇṇā  puṇo ṇiattanti āavāhaa-vihalā 
 ṇiaa-kara-sīharollia- ṇivvāanta-muha-maṇḍalā kari-maarā 
 
 
 duma-bhaṅga-kalusiāiṃ  kasāa-rasa-bhiṇṇa-paṇḍura-ppheṇāiṃ 
 jāāi ṇiṇṇaāṇaṃ  utthala-valaṇa-raa-dhūsarāi muhāiṃ 
 
 
 khuhioahi-vicchūḍhā  mahinda-kaḍaesu malaa-bhitti-ccheā 
 ghaḍiā malia-gaa-ulā  malaa-aḍesu a mahinda-seladdhantā 
 
 
 
 dīsanti viaḍa-dhavalā  thimia-ṇiattanta-jala-taraṃgia-vaṭṭhā 
 vāsui-ṇimmoa-ṇihā  ṇirantarālagga-mottiā puliṇa-vahā 
 
 
 khohenti khuhia-ṇihuaṃ  uahiṃ ṇaha-vantha-paḍiṇiattovaïā 
 pavvaa-ghāukkhittā  cira-ālāloiā salila-saṃghāā 
 
 
 aha ṇala-viiṇṇa-ṇaaṇo  jampaï vihaḍanta-maṇi-silāsaṇa-vaṭṭho 
 uvvattiāaa-ṭṭhia- vāma-arāruhia-tia-bharo pavaa-vaī 
 
 
 khavio vāṇara-loo  dūra-ṭṭhia-virala-pavvaaṃ mahi-veḍhaṃ 
 ṇa a dīsaï seu-vaho  mā hu ṇamejja garuaṃ puṇo rāma-dhaṇuṃ 
 
 
 maïrā muddha-miaṅko  amaaṃ lacchī sakotthuhaṃ duma-raaṇaṃ 
 kiṃ seu-bandha-lahuaṃ  jaṃ vottūṇa raaṇāareṇa ṇa diṇṇaṃ 
 
 
 dhūmāanti ccia se  ajja vi pāāla-deha-dūrālaggā 
 āaṭṭanta-jalāhaa- sasadda-vijjhavia-huavahā rāma-sarā 
 
 
 taṃ bandhasu dhīra tumaṃ  seuṃ ajjea jāva dūrantariā 
 ekkaṃ malaa-suvelā  hontu duhā a viaḍā samuddaddhantā 
 
 
 tā pavaa-balāhi phuḍaṃ  viṇṇāṇāsaṅgha-ṇivvalanta-cchāo 
 pavaa-vaï-saṃbhamummuha- viiṇṇa-bhaa-hittha-loaṇo bhaṇaï ṇalo 
 
 
 bhaṇṇaï pavaṃga-purao  rahuṇāhassa a pavaṃga-vaï vīsatthaṃ 
 tuha seu-bandha-jaṇiā  mamammi saṃbhāvaṇā ṇa hohiï aliā 
 
 
 khavio pavvaa-ṇivaho  daliaṃ va rasāalaṃ dhuo vva samuddo 
 jīaṃ va pariccattaṃ  ajja va saṃbhāvaṇā tuhaṃ ṇivvūḍhā 
 
 
 
 taṃ pekkhasu mahi-vialaṃ  mahi-vaṭṭhammi va mahaṃ mahoahi-vaṭṭhe 
 ghaḍiaṃ ghaḍanta-mahihara- ghaḍia-suvela-malaantaraṃ seu-vahaṃ 
 
 
 kiṃ uttaraü ṇirantara- ghaḍanta-dharaṇihara-saṃkameṇa samuddaṃ 
 o boleu dhuoahi- thouttiṇṇa-mahi-maṇḍaleṇa kaï-balaṃ 
 
 
 taṃ pecchaha malao ccia  patthanto paḍigaaṃ gao vva suvelaṃ 
 maha bhua-daḍha-saṃruddho  āiddhaṃ dhuṇaü muha-vaḍaṃ va samuddaṃ 
 
 
 o viraemi ṇaha-ale  turia-pahāvia-pavaṃga-saṃcaraṇa-sahaṃ 
 aṇuparivāḍi-pariṭṭhia- ghaṇa-kūḍa-ghaḍanta-mahiharaṃ seu-vahaṃ 
 
 
 o sāaroarabbhantarāṇiovari-pariṭṭhavia-ṇipphandā 
 jalahara-lambia-vakkhā  ghaḍentu laṅkā-vahaṃ rasāala-selā 
 
 
 taṃ maha-maggālaggā  viraeha jahā-ṇioa-mukka-mahiharā 
 aṇuvāa-diṭṭha-dosaṃ  aïrā-honta-suha-bandhaṇaṃ seu-vahaṃ 
 
 
 ia ṇala-vaaṇa-harisiaṃ  galia-parissama-ṇirāa-mukka-kalaalaṃ 
 caliaṃ tulia-dharāhara- kaa-ṇibbhara-dasa-disaṃ pavaṃgama-seṇṇaṃ 
 
 
 juggaaṃ 
 
 aha ṇeṇa suha-ppharise  piuṇo salilammi majjiūṇa saṇiamaṃ 
 rāma-caraṇāṇa paḍhamaṃ  pacchā kāūṇa ravi-suassa paṇāmaṃ 
 
 
 to kaṇaa-dhāu-ambo  sapallavāsoa-viḍava-bharia-dari-muho 
 paḍhamaṃ ṇaleṇa ṇimio  maṅgala-kalaso vva jalaṇihimmi mahiharo 
 
 
 
 taha paḍhamaṃ cia mukko  velā-aḍa-saṃṭhio ṇaleṇa mahiharo 
 jaha dīsiuṃ paüttaṃ  laṅkāṇatthassa seu-bandhassa muhaṃ 
 
 
 bhamio a taha dharāhara- paharucchitta-salilo ṇahammi samuddo 
 mahihara-raa-maïlāiṃ  jaha dhoāi samaaṃ disāṇa muhāiṃ 
 
 
 
 jala-taṇṇāa-ghaḍantā  avibhāvijjanta-ghaḍaṇa-maggoāsā 
 ṇa muanti ekkamekkaṃ  khuhia-samudda-visamāhaā vi mahiharā 
 
 
 paḍivaha-patthia-salilā  velā-aḍa-paḍia-mahihara-samakkantā 
 je ccia ahigama-maggā  jāā te ccea ṇiggamā vi ṇaīṇaṃ 
 
 
 ṇivaḍanti tuṅga-siharā  pavaa-vimukkā ahomuhā vi ṇala-vahe 
 bhamiūṇa mūla-garuā  jahea ummūliā tahea mahiharā 
 
 
 vihuṇenti vihuvvantā  kari-maara-muhāi thira-ṇihitta-ṇaha-muhā 
 muha-pajjatta-daḍhukkhaa- kumbha-aḍa-bhamanta-kesarā kesariṇo 
 
 
 paḍigaa-gandha-pasāria- kari-maara-cchiṇṇa-galia-kara-pabbhāre 
 jāṇanti ṇavara kuviā  lavaṇa-jalāliddha-vaṇa-muhe vaṇa-hatthī 
 
 
 dara-ghaḍia-seu-bandhā  uppaïūṇa pavaā samudduppaïe 
 kaḍḍhanti jamala-kara-ala- saṃdāṇia-vakkha-saṃpuḍe dharaṇihare 
 
 
 bandhaï ṇalo vi takkhaṇa- visamucchalia-cala-kesara-saḍugghāo 
 tia-valia-kara-pasāria- hari-hatthukkhitta-mahiharo seu-vahaṃ 
 
 
 jaṃ bahu-pavvaa-jaṇiaṃ  vicchūḍha-samudda-pāaḍaṃ mahi-vivaraṃ 
 taṃ ekko paḍirumbhaï  vitthārabbhahia-saṃṭhio dharaṇiharo 
 
 
 sāara-laddha-tthāhaṃ  ṇimenti jaṃ jaṃ dharāharaṃ kaï-ṇivahā 
 bajjhaï purao-huttā  kāūṇa paaṃ tahiṃ tahiṃ seu-vaho 
 
 
 samaaṃ pavaa-vimukke  seu-vahammi samaaṃ abhāa-paḍante 
 paripelleï raei a  samaaṃ ca ṇalo paḍicchiūṇa mahihare 
 
 
 avalambaï ṇala-ghaḍie  abhāa-valiāṇie ghaḍei mahihare 
 seu-vahassa samuddo  uvvellanta-salilo pavaḍḍhaï purao 
 
 
 
 jaṃ jaṃ āṇei giriṃ  raï-raha-akka-parimaṭṭha-siharaṃ haṇumā 
 taṃ taṃ līlāï ṇalo  vāma-karutthaṅghiaṃ raei samudde 
 
 
 vitthaa-sara-kamala-sire  sele dara-ghaḍia-seu-saṃkama-lasire 
 jalaṇihi-seā-laggā  pāāla-dharā dharenti seālaggā 
 
 
 velā-aḍa-saṃbaddhā  gaoṅiattanta-jala-raa-vihuvvantī 
 hallanta-kiraṇa-viḍavā  andolaï maragaa-ppahā vaṇa-rāī 
 
 
 dantesu valia-laggā  khohuppittha-gaa-saṃpahārukkhittā 
 kari-maarāṇa bhuaṃgā  paḍanti kālāsa-maṇḍala-paḍicchandā 
 
 
 pavvaa-vaḍaṇāiddho  jo ccia uahissa paḍiṇiattaï paḍhamaṃ 
 so ccia saliladdhanto  aṇṇo-hutta-visamaṃ velaï ṇala-vahaṃ 
 
 
 khuhia-samuddatthamiā  khuḍenti akkhuḍia-maa-jalojjhara-pasarā 
 calaṇālagga-bhuaṃge  pāse vva ṇirāa-kaḍḍhie māaṅgā 
 
 
 raaṇa-cchavi-vimalaarā  phala-rasa-bharia-dara-bhiṇṇa-maragaa-ṇivahā 
 odhuvvanti taraṃgā  cuṇṇia-saṅkha-ula-paṇḍuraara-ppheṇā 
 
 
 ghaḍamāṇehi a samaaṃ  jhijjaï selehi jettiaṃ cia uahī 
 ucchalaï tettiaṃ cia  utthaṅghia-mūla-salila-paripūranto 
 
 
 uddha-pphuḍia-ṇaï-muhā  ṇiaa-ṭṭhāṇa-siḍhilosaranta-mahiharā 
 andolanta-samuddā  andolanti va ṇahaṃ dharaṇi-saṃkhohā 
 
 
 addhuṭṭhia-seu-vahaṃ  hoi khaṇaṃ addha-diṇṇa-hari-hiaa-suhaṃ 
 addhovaïa-mahiharaṃ  addhosāria-rasāalaṃ uahi-jalaṃ 
 
 
 ṇimmāo tti muṇijjaï  dūrāiddhammi sāare seu-vaho 
 so ccia salila-bharanto  thoāraddho vva dīsaï ṇiattante 
 
 
 
 avi pūraï pāālaṃ  ṇa a kuvia-disā-gaïnda-gamaṇa-vihāā 
 uahi-viiṇṇoāsā  pūrenti mahā-varāha-paa-ṇikkhevā 
 
 
 jāaṃ mahihara-mahiaṃ  dhāu-aḍa-kkhalaṇa-sarasa-pallava-rāaṃ 
 duma-bhaṅga-tuvara-surahiṃ  uppajjanta-maïraṃ va sāara-salilaṃ 
 
 
 saṃcālei samuddo  jaha jaha virala-ṭṭhiaṃ dharāhara-ṇivahaṃ 
 taha taha virāa-siharo  pūria-vivara-tthiro ghaḍaï seu-vaho 
 
 
 paḍaï ṇu ṇaha-ala-ghaḍio  kaḍḍhijjaï ṇu malaāhi cira-ṇimmāo 
 ghaḍaï ṇu samudda-salile  ghaḍio ṇīi ṇu rasāalāhi ṇala-vaho 
 
 
 gaaṇammi uahi-salilaṃ  salila-vimukke rasāalammi ṇaha-alaṃ 
 dīsaï tīsu vi samaaṃ  ṇaha-salila-rasāalesu pavvaa-jālaṃ 
 
 
 velālāṇa-ṇialio  rasiūṇa rasāala-ṭṭhiaṃ pi samuddo 
 cālei seu-bandhaṃ  khambhaṃ āraṇṇa-kuñjaro vva valanto 
 
 
 pellijjanti daḍhaaraṃ  jaha jaha pavaehi khuhia-jala-taṇṇāā 
 ohaṭṭantāāmā  taha taha ekkakkamaṃ aïnti mahiharā 
 
 
 pavaa-bhua-galatthalliā vippaïṇṇa-raaṇā  dharaṇiharā paḍanti bhaa-cuṇṇa-iṃṇara-aṇā 
 khuhio sāaro rasaï uṇṇaaṃ ṇa īṇaṃ  moanto vva tivva-bhaa-uṇṇaaṃ ṇaīṇaṃ 
 
 
 bharaï va dūrāiddho  dhuvvaï va paḍanta-dharaṇihara-kaddamio 
 rumbhaï va paḍiṇiatto  bhiṇṇo ghaḍaï va maṇi-ppahāhi samuddo 
 
 
 kari-maarāṇa khuhia-sāara-visāsiāṇaṃ  seu-vahammi paḍia-giri-ṇivaha-visāsiāṇaṃ 
 
 samaaṃ vaṇa-gaāṇa ṇivahā dharosiāṇaṃ  samuhaṃ āvaḍanti maa-gandha-rosiāṇaṃ 
 
 
 utthaṅghia-duma-ṇivahā  suiraṃ parimalia-seu-vaha-pāsallā 
 dhāu-kalaṅka-kkhaürā  dūraṃ gantūṇa uvvamanti taraṃgā 
 
 
 dīsaï maa-ulehi uahī ṇalo aṇehiṃ  samaaṃ sela-paḍaṇa-bhaa-uṇṇa-loaṇehiṃ 
 jaṃ khaliaṃ aīi salilaṃ ṇaīṇa ūraṃ  taṃ uddhāi pavaa-kalaala-viiṇṇa-ūraṃ 
 
 
 kulaaṃ 
 
 ia saala-mahi-alukkhaa- mahihara-saṃghāa-ṇimmia-mahārambhaṃ 
 ṇiaa-cchāā-vaïara- sāmalaïa-sāaroara-jaladdhantaṃ 
 
 
 visamosaria-silā-ala- daḍha-ghāukkhitta-maccha-pacchima-bhāaṃ 
 majjha-cchiṇṇa-bhuaṃgama- veḍhuppīḍaṇa-viāria-silā-veḍhaṃ 
 
 
 selummūlaṇa-saṃbhama- gahia-pphilia-gaa-magga-dhāia-sīhaṃ 
 giri-sihara-ṇisaṇṇāṇia- giri-pellia-ṇinta-muhala-jalahara-salilaṃ 
 
 
 pāsalla-paḍia-vaṇa-gaa- ruddha-mahojjhara-duhā-pahāvia-salilaṃ 
 dharaṇiharantaria-ṭṭhia- candaṇa-vaṇa-muṇia-malaa-sihara-kkhaṇḍaṃ 
 
 
 vīī-paḍiūlāhaa- thouvvellia-dumāvalambanta-laaṃ 
 visama-siharantarāgaa- saṃvellia-sāaraṃ ghaḍenti ṇala-vahaṃ 
 
 
 
 vittharaï seu-bandho  vihuvvaï dharāharāhao salilaṇihī 
 diṭṭha-suvelucchaṅgaṃ  rasaï disā-iṇṇa-paḍiravaṃ kaï-seṇṇaṃ 
 
 
 dīsanti bhiṇṇa-salile  samudda-majjhammi seu-bandhakkantā 
 saṃbhama-kaḍḍhaṇa-luggā  bhaa-cuṇṇa-palāa-sela-pakkhaddhantā 
 
 
 
 mahihara-pahara-kkhohia- salila-parikkhaa-virāa-mūla-mahiharaṃ 
 thoa-tthoosariaṃ  bandhenti pavaṃgamā puṇo vi ṇala-vahaṃ 
 
 
 jaha jaha accāsaṇṇo  uahiṃ jeūṇa hoi seu-vaha-varo 
 ucchalaï dharāhihaaṃ  dūraṃ thoattaṇeṇa taha taha salilaṃ 
 
 
 mahihara-paharucchittā  uariṃ seussa je paḍanti khalantā 
 te ccia saliluppīḍā  honti valanta-visamā mahā-ṇaï-sottā 
 
 
 dei samatta-cchāaṃ  dara-milia-suvela-mahihara-taḍaddhanto 
 bīoāsa-pahāvia- timi-pūria-sāarantaro seu-vaho 
 
 
 jāhe seu-ṇivaddhaṃ  dhuṇaï ṇalo visama-saṃṭhia-mahā-selaṃ 
 tāhe cireṇa saalo  saalakkanta-vasuho ṇiattaï uahī 
 
 
 lahuia-pesaṇa-harisia- kaï-ṇivaha-ṇisuddha-sela-pahara-valanto 
 ṇaï-sotto vva samuddo  seu-suvelantare muhuttaṃ vūḍho 
 
 
 jaha jaha ṇimmāvijjaï  vāṇara-vasahehi seu-saṃkama-siharaṃ 
 taha taha dahamuha-hiaaṃ  phāḍijjaï sāarassa salileṇa samaṃ 
 
 
 pāāla-milia-mūlo  avvocchiṇṇa-pasaranta-sariā-sotto 
 ṭhāṇa-ṭṭhio vi paḍio  muhammi dharaṇihara-saṃkamassa suvelo 
 
 
 malaücchaṅga-gaeṇa vi  rahuvaï-pāsa-ṭṭhieṇa vāṇara-vaïṇā 
 kaï-kalaaleṇa ṇāo  ṇippacchima-sela-pūrio seu-vaho 
 
 
 ārambhante saalo  tihāa-visamo daruṭṭhiammi ṇala-vahe 
 hoi duhā a samatte  so ccia aṇṇo puṇo puṇo vi samuddo 
 
 
 malaücchaṅga-paütto  calanta-vāṇara-bharoṇao seu-vaho 
 garuo tiūḍa-giriṇā  palhatthanto dumo dumeṇa va dhario 
 
 
 dīsaï seu-mahā-vaha- dohāia-puvva-pacchima-disā-bhāaṃ 
 
 ovvattohaa-pāsaṃ  majjhukkhitta-visamaṃ ṇamantaṃ va ṇahaṃ 
 
 
 malaa-suvelālaggo  paḍiṭṭhio ṇaha-ṇihammi sāara-salile 
 uaatthamaṇa-ṇirāo  ravi-raha-maggo vva pāaḍo seu-vaho 
 
 
 dīsaï pavaṇa-vihuvvanta-sāaroara-pariṭṭhia-mahā-siharo 
 viaḍa-pasāria-vakkho  uppaamāṇo vva mahiharo seu-vaho 
 
 
 araī thorūsāsā  ṇiddā-ṇāso vivaṇṇadā dobballaṃ 
 seummi raïjjante  rāmādo rāvaṇammi saṃkantāiṃ 
 
 
 aha thora-tuṅga-viaḍo  ṇeuṃ ṇihaṇaṃ sabandhavaṃ dahavaaṇaṃ 
 dohāia-salilaṇihī  kaanta-hattho vva pasario seu-vaho 
 
 
 visameṇa paaï-visamaṃ  mahihara-garueṇa samara-sāhasa-garuaṃ 
 dūrattheṇa vi bhiṇṇaṃ  sūleṇa va seuṇā dasāṇaṇa-hiaaṃ 
 
 
 dīsanti khuhia-sāara- salilollia-kusuma-ṇivaha-lagga-mahuarā 
 seussa pāsa-mahihara- paaḍantovvatta-kisalaā kaḍaa-dumā 
 
 
 thimioahi-sacchāā  kattha vi dīsanti mahiharantara-vaḍiā 
 phaliha-silā-ala-ghaḍiā  majjha-cchiṇṇa vva seu-bandhoāsā 
 
 
 hima-paḍaṇotthaïāiṃ  ghaḍiāi vi ṇala-vahammi ṇajjanti phuḍaṃ 
 siharāi sihari-vaïṇo  malaassa a malia-candaṇa-suandhāiṃ 
 
 
 jāā phuḍa-vitthārā  gaoṇiattanta-jala-raa-vihuvvantā 
 pakkaggāha-samaggā  seummi vi sāarassa velā-maggā 
 
 
 selāiñchaṇa-paḍiā  salilollia-garua-kesara-bharakkantā 
 dīsanti daruttiṇṇā  saṃkama-pāsalla-saṃṭhiā kesariṇo 
 
 
 
 puvvāvaroahi-gaā  daṭṭhuṃ puvvāvaroahi-samuppaṇṇā 
 seu-paḍisiddha-pasarā  puṇo ṇa pecchanti kula-harāi jalaarā 
 
 
 dīsanti dhāu-ambā  mārua-vihua-dhavalojjhara-paḍaddhantā 
 seussa tuṅga-siharā  uhaa-tala-pariṭṭhiā dhaa vva mahiharā 
 
 
 aha ṇimmia-seu-vahaṃ  seu-vahabbhahia-thala-païṇṇa-mahiharaṃ 
 caliaṃ calanta-rāhava- hiaa-ṇihippanta-raṇa-suhaṃ kaï-seṇṇaṃ 
 
 
 pecchanti a bolantā  saṃkama-dohāia-kkhavia-vitthāraṃ 
 valaā-muha-ṇiṭṭhaviekka-pāsa-vocchiṇṇa-pāṇiaṃ maaraharaṃ 
 
 
 juggaaṃ 
 
 saṅkha-ula-dhavala-kamale  phuḍa-maragaa-haria-vatta-bhaṅga-ṇihāe 
 vidduma-milia-kisalae  uhaa-taḍāvaddha-saṃkamammi ṇala-vahe 
 
 
 saṃcaraï vāṇara-balaṃ  ṇamaï visaṭṭanta-mahiharo seu-vaho 
 oāhia-pāālaṃ  savva-tthāma-garuaṃ dharei samuddo 
 
 
 
 saṃcālei ṇiambaṃ  dharei uariṃ taraṃga-kara-pabbhāraṃ 
 khambhammi vaṇa-gao via  āvaddho seu-saṃkamammi samuddo 
 
 
 uttiṇṇā a pavaṃgā  sela-bharuvvahaṇa-jaṇia-sea-tusārā 
 dhāu-maïle kara-ale  pāsa-ṭṭhia-mahiharojjharesu dhuvantā 
 
 
 pattā a dahamuhāṇia- ṇandaṇa-vaṇa-pāavoia-vaṇuddesaṃ 
 jala-bhara-ṇisaṇṇa-jalahara- bhara-moḍia-vaṇa-laaṃ suvelucchaṅgaṃ 
 
 
 moūṇa samuttiṇṇaṃ  uahim aviddavia-vikkamaṃ kaï-seṇṇaṃ 
 jāo rakkhasa-loo  rakkhasa-ṇāhassa pelavāṇatti-aro 
 
 
 jāva a mahoahi-aḍe  āvāsa-ggahaṇa-vāvaḍaṃ kaï-seṇṇaṃ 
 tāva kaanteṇa kao  rāvaṇa-sīsammi vāma-hattha-pphaṃso 
 
 
 
 rāmassa rāvaṇassa a  loāloantarāla-ṇīsāmaṇṇe 
 vaḍḍhanta-ṇiattante  pāārantara-duhāiammi paāve 
 
 
 jāā lacchīa samaṃ  sohā mahiassa sāarassa pasaṇṇā 
 tiasa-jaṇiāṇurāe  uttiṇṇammi maalañchaṇammi va rāme 
 
 ia siri-pavaraseṇa-viraïe dahamuhavahe aṭṭhamo āsāsao 
 
 
 
        ṇavamo āsāsao
         
 aha pecchanti pavaṃgā  saala-jaakkamaṇa-vaḍḍhia-mahā-siharaṃ 
 ṇiṭṭhavia-dāhiṇa-disaṃ  sesa-disā-muha-vahāviaṃ va suvelaṃ 
 
 
 bhuvaṇassa va mahumahaṇaṃ  bhuvaṇa-bhara-jjhīṇa-mahumahassa va sesaṃ 
 sesassa va salilaṇihiṃ  sariā-vaïṇo visammiavva-bhara-sahaṃ 
 
 
 dharaṇi-hareavva-sahaṃ  uahi-bhareavva-pabbala-ṇaï-ppavahaṃ 
 ṇaha-māavva-samatthaṃ  khaa-mārua-rumbhiavva-jogga-ṇiambaṃ 
 
 
 dūra-paripellia-disaṃ  dūroṇāmia-samattha-pāāla-alaṃ 
 dūraarukkhitta-ṇahaṃ  ṇavara karāsaṇṇa-pāava-pphala-kusumaṃ 
 
 
 pāsallāgaa-sariaṃ  amukka-pāāla-sāara-jalucchaṅgaṃ 
 āi-varāhuvvattaṇa- khaṇa-paḍiuddha-ṭṭhiaṃ va meiṇi-veḍhaṃ 
 
 
 pāāla-bharia-mūlaṃ  vajja-muhāoḍaṇa-ṭṭhavia-ṇikkampaṃ 
 ālāṇa-kkhambhaṃ miva  sura-hatthi-kkhandha-ṇihasa-masiṇia-pāsaṃ 
 
 
 vimalia-rasāaleṇa vi  visahara-vaïṇā adiṭṭha-mūla-ccheaṃ 
 appatta-tuṅga-siharaṃ  tihuaṇa-haraṇa-parivaḍḍhieṇa vi hariṇā 
 
 
 vicchūḍhoahi-salilaṃ  kaḍaa-bhamanta-bhuaïnda-diṇṇāveḍhaṃ 
 pāsa-ṭṭhieṇa raïṇā  karehi hariṇa vva mandaraṃ uvaūḍhaṃ 
 
 
 sesa-sira-raaṇa-ghaṭṭia- maṇi-mūlujjoa-haa-rasāala-timiraṃ 
 visamuddha-sihara-saṃkaḍa- paṇaṭṭha-ravi-maṇḍalandhaāria-gaaṇaṃ 
 
 
 
 sasi-bimba-pāsa-ṇihasaṇa- kasaṇa-silā-bhitti-pasariāmaa-lehaṃ 
 joṇhā-jala-pabbālia- visamumhāanta-muṇia-ravi-raha-maggaṃ 
 
 
 siharālīṇa-miaṅkaṃ  virala-ṭṭhia-gahia-salila-jalaa-kkhaṇḍaṃ 
 khuḍiuvvūḍha-muṇālaṃ  ṇisāsu visama-hia-kaddamaṃ va sura-gaaṃ 
 
 
 haria-vaṇa-rāi-pisuṇia- dūraarāloa-sihara-sariā-maggaṃ 
 pavaṇukkhuḍia-kilāmia- miaṅka-puṭṭhi-paḍiūsasanta-kisalaaṃ 
 
 
 dūruddhāia-siharaṃ  jalaṇihi-jala-diṭṭha-viaḍa-pāaḍa-paḍimaṃ 
 uppāāsaṇi-pahaaṃ  uddha-pphuḍia-paḍiekka-pāsaṃ va ṭhiaṃ 
 
 
 guru-bhara-sesāhi-pphaṇa- vāraṃ-vāra-paḍiruddha-mūlucchaṅgaṃ 
 khaa-māruukkhaāṇia- tuṅga-aḍāvaḍia-bhiṇṇa-sesa-mahiharaṃ 
 
 
 gahia-jala-meha-pellia- ṇivvāanta-ṇihua-ṭṭhia-mahā-mahisaṃ 
 ṇihaa-gaa-kumbha-lohia- silā-alosukkha-baddha-muttā-vaḍalaṃ 
 
 
 lavaṇa-jala-sīharāhaa- daruvvamanta-duma-muddha-pallava-rāaṃ 
 sīha-rava-bhīa-patthia- ṇiuñciekka-calaṇa-ṭṭhiukkaṇṇa-maaṃ 
 
 
 kaḍaa-paripelliāṇaṃ  raï-ara-pāaḍia-kandarā-bhariāṇaṃ 
 abbhantara-ṭṭhiāṇaṃ  parilla-pāsa-parisaṃṭhiaṃ va disāṇaṃ 
 
 
 raaṇiāsu dūruggaa-siha-raaṇaṃ taaṃ  suha-ṇisaṇṇa-maa-khaṇḍia-sihara-aṇantaaṃ 
 kuvia-rāma-bhiṇṇoahi-daḍha-sara-ṇolliaṃ  sihara-lagga-sasi-maṇḍala-ṇīsaraṇolliaṃ 
 
 
 
 dūrovāhia-mūlaṃ  ravi-ara-bolīṇa-sihara-ṇaṭṭhāloaṃ 
 addhatthamiāāmaṃ  jahea uahi-salile tahea ṇaha-ale 
 
 
 pavaṇandolia-candaṇa- saṃghaṭṭuṭṭhia-suandhi-dhūmuppīḍaṃ 
 dara-pīoahi-garuia- sesaddhanta-jalaāvalambia-siharaṃ 
 
 
 tala-paḍihaa-sāaraaṃ  uddhojjhara-vihua-sīha-rosāaraaṃ 
 gaha-mālā-meliaaṃ  sihara-ṭṭhia-canda-maṇḍalāmeliaaṃ 
 
 
 sasi-purao pasariaaṃ  kuharesu ṇivāa-ṇippaampa-sariaaṃ 
 maṇimaa-pāsuttamaaṃ  kaṇaa-silāsīṇa-suhia-pāsutta-maaṃ 
 
 
 bhiṇṇukkhitta-paraṃmuha- valanta-saddūla-gahia-gaa-kumbha-aḍaṃ 
 bila-pāsutta-bhuaṃgama- jala-dhārāāra-ṇiggaa-maṇi-cchāaṃ 
 
 
 aṭṭhia-samudda-sīhara- dupparimāsa-ṇiha-kaṇṭaanta-maṇi-aḍaṃ 
 ṇaha-lagga-mottiā-phala- gaa-sīsārūḍha-ṇīharanta-maïndaṃ 
 
 
 ovaṭṭha-komalāiṃ  vahamāṇaṃ meha-vimalia-vimukkāiṃ 
 kappa-laā-vasuāia- pavaṇuddhua-dhavala-aṃsuāi vaṇāiṃ 
 
 
 ārūḍhoahi-salile  addhukkhaa-sarasa-visama-pāsalla-dume 
 kusuma-bharie vahantaṃ  phaliha-aḍuttāṇa-patthie ṇaï-sotte 
 
 
 ravi-raha-turaṃgamāṇaṃ  vāāiddha-siharojjharehi dhuvantaṃ 
 thoolla-paggahāiṃ  lālā-pheṇa-lava-gabbhiṇāi muhāiṃ 
 
 
 dīhara-siharālaggaṃ  pajjaliosahi-sihāhaaṃ vahamāṇaṃ 
 
 pāaḍia-maa-kalaṅkaṃ  ṇisāsu kajjalaïoaraṃ va miaṅkaṃ 
 
 
 uddharia-dharaṇi-viaḍaṃ  āi-varāha-hia-vaṅka-dūroāḍhaṃ 
 ṇaï-sottehi bharantaṃ  khaa-raï-saṃtāva-sosiaṃ maara-haraṃ 
 
 
 aṇṇāāgamaṇa-dise  purao-paḍisadda-bhesia-ṇiatta-mae 
 vivara-bharie vahantaṃ  ukkaṇṇia-vaṇa-gae maïnda-ṇiṇāe 
 
 
 tāmarasa-raāambaṃ  saresu suvvanta-mahura-sara-āambaṃ 
 gahiāmisa-hari-aïaṃ  velāṇila-sīharolla-vaṇa-hariaïaṃ 
 
 
 milia-samuddaddhante  pāaḍa-ṇaha-maṇḍale pahutta-dasa-dise 
 uiatthamia-diṇaare  bhuvaṇa-vihāe vva kandare vahamāṇaṃ 
 
 
 ucchalioahi-bharie  thoa-tthoosaranta-ṇivvūḍha-jale 
 āi-mahure vahantaṃ  purao-hutta-lavaṇe sihara-ṇīsande 
 
 
 raaṇa-cchavi-huvvantaṃ  valanta-sesa-pihula-pphaṇa-vihuvvantaṃ 
 sara-parivaḍḍhia-kamalaṃ  kaḍaa-laā-lagga-sūra-raha-akka-malaṃ 
 
 
 ṇaha-ṇīle vahamāṇaṃ  umhāhaa-mahisa-maggiovaraṇa-vahe 
 pāsa-pasaranta-kiraṇe  maa-taṇhāveḍhie sare vva maṇi-aḍe 
 
 
 gaa-malia-tamāla-vaṇaṃ  sīha-muhoruddha-raaa-sihara-kkhaṇḍaṃ 
 mahisāhaa-kasaṇa-silaṃ  aṇurūa-ṭṭhāṇa-mukka-vaṇaara-rosaṃ 
 
 
 kesari-calaṇa-talāhaa- bhiṇṇa-païṇṇa-gaa-kumbha-mottā-raaṇaṃ 
 vaṇa-dava-bhīa-pahāvia- gaa-ula-malia-ṇaï-saṃgamottāra-aṇaṃ 
 
 
 kaḍaa-valanta-ravi-rahaṃ  tala-vaṇa-rāi-paḍigholirubbhaḍa-tāraṃ 
 pāsalla-ṇisaṇṇassa vi  uariṃ bīa-bhuaṇassa va ṇisammantaṃ 
 
 
 
 addha-cchiṇṇa-ravi-are  asamatta-pahutta-saala-canda-maūhe 
 chiṇṇa-kaḍae vahantaṃ  uddhāa-ṇiatta-garuḍa-maggia-sihare 
 
 
 sura-vahūṇa hiaa-ṭṭhia-raa-ṇava-sāraaṃ  sāarassa raïaṃ miva raaṇa-vasāraaṃ 
 ṇaliṇi-vatta-uḍa-jāa-mahura-sāmoaaṃ  vaüla-vaṇa-ṇimmahanta-mahu-rasāmoaaṃ 
 
 
 tivva-jaraḍhāavāhaa- hariālāmoa-vimharāia-hariṇaṃ 
 saṃkhāoahi-sībhara- lavaṇa-rasāsāa-mahisa-libbhanta-silaṃ 
 
 
 tuṅga-raaa-siharuggamehi tāraṃ gaaṃ  sīha-ṇihaa-gaa-lohia-mottā-raṅgaaṃ 
 garua-dhīra-ṇivvāhia-bahu-jua-saṃkhaaṃ  uahi-salila-saṃkanta-sarujjua-saṅkhaaṃ 
 
 
 maṇi-pahamma-sāmoaaṃ  
 
            maṇipa-hamma-sāmoaaṃ 
 sarasa-raṇṇa-ṇiddāvaaṃ  sara-saraṇṇa-ṇiddā-vaaṃ 
 
 
 daria-rakkhasāmoaaṃ  dari-arakkha-sāmoaaṃ 
 visaa-ruppa-hāantaaṃ  visa-aru-ppahāantaaṃ 
 
 
 jaraḍha-visosahi-veḍhia- bhuaṃga-pariharia-candaṇa-duma-kkhandhaṃ 
 bolanta-visahara-pphaṇa- maṇi-ppahāhaa-virāïa-duma-cchāaṃ 
 
 
 phaḍiha-kiraṇa-ṇivahehi dharaṇi-dhavalāaaṃ  suvvamāṇa-sura-sundari-muddha-valāaaṃ 
 palaa-samaa-salileṇa vi asaala-dhoaaṃ  vivara-ṇinta-ṇava-canda-sarisa-aladhoaaṃ 
 
 
 
 ramma-anda-rāa-cchaaṃ  ramma-andarā-acchaaṃ 
 sagga-ggaha-ṇisā-maggaaṃ  sagga-ggahaṇi-sāmaggaaṃ 
 
 
 paṅkuttaranta-laṅghia- parivatta-varāha-vañciāhaa-sīhaṃ 
 sara-saliloara-ṇivaḍia- ṇiaa-bharatthamia-kaṇaa-pallava-gocchaṃ 
 
 
 ṇaha-siriṃ saala-ṇīla-meha-lāvaṇṇiaṃ  baddha-joisāuvva-mehalā-vaṇṇiaṃ 
 siharehiṃ bāhūhi va pacchāantaaṃ  maṇṇuaṃ disāṇaṃ miva pacchāantaaṃ 
 
 
 a-sura-vandi-sāhāraṇaṃ  asuravaṃ disā-hāraṇaṃ 
 sūraaṃ tama-ṇivālaaṃ  sūra-anta-maṇi-vālaaṃ 
 
 
 hariṇā bali-mahi-haraṇe  samae jalaehi jalaṇihīhi juante 
 jaṃ ṇa caïaṃ bhareuṃ  taṃ deheṇa bhuaṇaṃ bhareūṇa ṭhiaṃ 
 
 
 atthāaṃ va vahantaṃ  jālantara-ṇiggaüddha-amba-maūhaṃ 
 āsaṇṇa-sihara-vaṇa-dava- bolīṇa-paṇaṭṭha-maṇḍalaṃ diasaaraṃ 
 
 
 vaḍavā-muha-saṃtāve  bhiṇṇa-aḍe a garue taraṃga-ppahare 
 avirahia-kula-harāṇa va  sariāṇa kaeṇa sāarassa sahantaṃ 
 
 
 raaṇīsu uvvahantaṃ  ekkakkāamba-maṇi-silā-saṃkantaṃ 
 muddha-miaṅka-cchāaṃ  khura-muha-maggaṃ va raï-turaṃgāṇa ṭhiaṃ 
 
 
 visama-parisaṃṭhiehiṃ  visamuddhāia-laā-harotthaïehiṃ 
 kañcaṇa-silā-alehiṃ  chiṇṇāava-maṇḍalehi va parikkhittaṃ 
 
 
 appatta-diṇaarāiṃ  āava-bhaa-sihara-saṃṭhia-bhuaṃgāiṃ 
 kaḍaehi uvvahantaṃ  vaṇāi uddha-parivaḍḍhia-cchāāiṃ 
 
 
 
 tuṅgattaṇa-pajjatte  vitthaa-vikkhambha-siṭṭha-muha-vitthāre 
 tiasa-gaāṇa vahantaṃ  danta-pphaliha-jualaṅkie kaḍaa-aḍe 
 
 
 tiasa-gaāṇa vahantaṃ  hatthumhāhaa-kilanta-pallava-rāe 
 kaḍa-parigholaṇa-kavile  cira-vūḍha-vimukka-pāriāaa-viḍave 
 
 
 pāsāaaṃ vahantaṃ  maṇi-kaḍaa-maūha-dhavalia-maa-cchāaṃ 
 puṭṭhovaïa-mahojjhara- jala-ghāuvvatta-maṇḍalaṃ va miaṅkaṃ 
 
 
 salila-dara-dhoa-kusumaṃ  dīsantovari-parilla-jaraḍhāloaṃ 
 maaraharassa vahantaṃ  abbhāsabbhahia-sāmalaṃ vaṇa-rāiṃ 
 
 
 tiasa-gaāṇa vahantaṃ  dūruṇṇia-magga-ṇaha-ṇiatta-mahuare 
 ovaaṇa-paattante  uppaaṇa-paṇaṭṭha-ṇiggame gaï-magge 
 
 
 thoāhaa-timirāiṃ  vahamāṇaṃ thoa-ṇiggaa-maūhāiṃ 
 ṇintaggi-gabbhiṇāi va  thouttiṇṇa-raaṇaṅkura-ṭṭhāṇāiṃ 
 
 
 moḍia-pavvāa-dume  uvvellāveḍha-bhagga-puñjaïa-lae 
 vaṇa-gaa-jujjha-parimale  vahamāṇaṃ pahara-paḍia-danta-pphaḍihe 
 
 
 mandara-paharucchalie  ajja vi vitthiṇṇa-maṇi-pahamma-ṇihitte 
 jalaṇihi-jala-vocchee  aṇiggaāmaa-rase samuvvahamāṇaṃ 
 
 
 jala-saṃkhohālaggaṃ  vahamāṇaṃ visama-bhagga-pattaṇa-ṇivahaṃ 
 rāhava-sara-saṃghāaṃ  vajja-muha-kkhuḍia-pakkha-sesaṃ va ṭhiaṃ 
 
 
 kumbhovaggaṇa-ṇivaḍia- kari-hatthukkhuḍia-sīha-kesara-bhāraṃ 
 sahaari-viruāaṇṇaṇa- valanta-bhamara-parivattia-laā-kusumaṃ 
 
 
 hima-sīale vahantaṃ  pavaṇomāsa-visamosasia-seāle 
 diasāsāra-kkhuḍie  dara-vasuāa-salile sasi-maṇi-ppavahe 
 
 
 
 visamullalia-parimale  kamaliṇi-vatta-parigholira-jala-cchāe 
 maragaa-silā-alovari- pavitta-pāraa-rase samuvvahamāṇaṃ 
 
 
 āruhaï va divasa-muhe  uddhāantuddha-maṇḍalāura-turao 
 sama-maṇḍala-bolīṇo  oaraï va jaṃ diṇāvasāṇammi raī 
 
 
 chundanti jattha vanthe  ṇisāsu visama-parihāra-pariattantā 
 kaḍaesu kaüjjoā  purao-bolanta-tāraāhi vaṇaarā 
 
 
 piaama-vioiāṇaṃ  jattha a sihara-miliaṃ cilāa-vahūṇaṃ 
 bolei bāha-maïlia- kusumañjali-samuha-tāḍiaṃ sasi-bimbaṃ 
 
 
 ṇaha-alaṃ va gaha-sohiaṃ savimāṇaaṃ  sihara-ruddha-khaa-mārua-rahasa-vimāṇaaṃ 
 raaṇa-sihara-kiraṇuggamehi ghaṇa-rāaaṃ  dari-muhesu guppanta-sīha-ghaṇa-rāaaṃ 
 
 
 jammi samatta vva disā  jhīṇa vva mahī kaāvasāṇaṃ va ṇahaṃ 
 atthamio vva samuddo  ṇaṭṭhaṃ va rasāalaṃ ṇisaṇṇaṃ va jaaṃ 
 
 
 jassa siharesu bahuso  valanti valamāṇa-jua-valanta-kkhandhā 
 bhīāruṇa-parivattia- ghoṇā-gholanta-cāmarā raï-turaā 
 
 
 dīsanti joisa-vahe  ṇisāsu voḍhūṇa kusuma-ṇivahaṃ va jahiṃ 
 gahia-paḍhamuccaāi va  pahāa-vocchiṇṇa-tāraāi vaṇāiṃ 
 
 
 jattha a gamenti ṇiddaṃ  ṇisāsu ṇīsāsa-vihua-pelava-jalaā 
 canda-parimāsa-paaḍia- sasi-maṇi-salilojjharāhaā vaṇa-mahisā 
 
 
 
 jattha a siharāvaḍiaṃ  valaï silā-bhitti-visama-pāsallaïaṃ 
 bhuaïnda-maṇi-ṇihaṃsaṇa- paṇaṭṭha-ujjoa-saṃcaaṃ sasi-bimbaṃ 
 
 
 āmoia-pāālo  jassa khaüppāa-kampa-ṇiddaa-vihuo 
 pabbālei mahi-alaṃ  avalicchia-sesa-sāaro maaraharo 
 
 
 jattha bhamanti ṇahaṅkusa- sihara-samāsaṇṇa-muhala-kaḍḍhia-jalaā 
 muha-paḍia-vijju-maṇḍala- dara-pajjalia-dhua-kesarā kesariṇo 
 
 
 ojjhara-majjaṇa-suhiā  jattha puṇo vi divasāava-kilimmantā 
 ṇivvāanti ṇisaṇṇā  khandhugghuṭṭha-hariandaṇa-dumesu gaā 
 
 
 jattha a bhamira-mahuaraṃ  kaḍaa-laā-lagga-dhavala-cāmara-pamhaṃ 
 sasiuddhua-kusuma-raaṃ  ṇajjaï turiāṇa raï-turaṃgāṇa gaaṃ 
 
 
 añjaṇa-rāeṇa saï dhūsarantaāiṃ  gaṇḍa-alesu khalia-visamosarantaāiṃ 
 sura-bandīṇa ṇaaṇa-galiāiṃ aṃsuāiṃ  kappa-laāṇa jattha maïlenti aṃsuāiṃ 
 
 
 ekka-sihare samappaï  jassa a sosavia-malia-duma-saṃghāo 
 saï dakkhiṇuttarāaṇa- ṇaha-gamaṇāgamaṇa-vilulio raï-vantho 
 
 
 jeṇa bhara-bhiṇṇa-vasuhaṃ  apphuṇṇa-rasāalaṃ samotthaïa-ṇahaṃ 
 savva-disā-vicchūḍhaṃ  parivaḍḍhanteṇa vaḍḍhiaṃ va tihuaṇaṃ 
 
 
 gandhāvaddha-mahuarā  vasanti jattha samaaṃ sura-aṇāṇugaā 
 aṇṇoṇṇaṃ-paḍiūlā  ekka-kkhambhalliā sura-gaa vva udū 
 
 
 
 dīsaï vivalāanto  jattha samāsaṇṇa-dahamuha-bhaāviggo 
 siharantarāla-paḍilagga-moiāṇikka-maṇḍalo diasaaro 
 
 
 jattha a maāṇa maṇahara- kiṃṇara-gīa-suhioṇimillacchāṇaṃ 
 visamia-romanthāṇaṃ  ei viuddhaṃ cireṇa romaṃ thāṇaṃ 
 
 
 tīra-parinta-muhala-kalahaṃsa-roaesuṃ  kuvia-gaïnda-baddha-kalahaṃ saroaesuṃ 
 kumua-vaṇāṇa jattha ṇaha-anda-laggaāṇaṃ  ravi-ara-daṃsaṇe vi ṇa haaṃ dalaggaāṇaṃ 
 
 
 valamāṇammi mahumahe  jattha a pāucchalanta-raaṇujjoaṃ 
 viaḍaṃ phaṇa-pabbhāraṃ  gāḍha-bharuttāṇiaṃ ṇimei aṇanto 
 
 
 dīsaï kaḍaallīṇo  jassa a vivara-sarisubbhaḍa-maa-cchāo 
 avahovāsa-maūho  siharujjhara-bhiṇṇa-maṇḍalo vva miaṅko 
 
 
 majjha-karālāï jahiṃ  tiṇṇi vi samaaṃ ṇirantara-pahuttāiṃ 
 thoruṇṇae hari-bhue  valaāi va bhuaṇa-maṇḍalāi ṭhiāiṃ 
 
 
 somia-dumā raï-vahā  ṇava-vaṇa-rāi-suha-sīarā sasi-vanthā 
 jattha vaṇantara-taṇuā  ṇavara ṇa ṇajjanti tāraā-gaï-maggā 
 
 
 alaa-paḍilagga-gandhaṃ  tiasa-vahūṇaṃ silā-alotthaa-maliaṃ 
 akkhivaï jattha pavaṇo  osukkhanta-surahiṃ tamāla-kisalaaṃ 
 
 
 pavaṇāhaa-palhatthā  darīsu jassa a puṇo vi lagganti ṇahaṃ 
 paḍisotta-patthiummuha- muhutta-pīa-salilojjharā salilaharā 
 
 
 
 juggaaṃ 
 
 addiṭṭha-gaa-paṇollia- paḍanta-taḍa-ghāa-mucchiuṭṭhia-sīhe 
 
 saddūla-rava-visaṃṭhula- ṇivaḍia-aṇṇoṇṇa-lagga-kiṃṇara-mihuṇe 
 
 
 tuṅga-aḍojjhara-muhale  jassa a kasaṇa-maṇi-gaṇḍa-seladdhante 
 sevantīṇa ṇa patto  tiasa-vahūṇa siḍhilattaṇaṃ aṇurāo 
 
 
 ia siri-pavaraseṇa-viraïe dahamuhavahe mahākavve suvelavaṇṇaṇo ṇavamo āsāsao
         
 
 
 
        dasamo āsāsao
         
 aha ṇiaa-mahiharesu va  suvela-siharesu ṇivvaḍia-vīsatthaṃ 
 parisaṃṭhiaṃ haammi va  ahaammi vi dahamuhe pavaṃgama-seṇṇaṃ 
 
 
 raïṇā vi aṇacchuṇṇā  vīsatthaṃ mārueṇa vi aṇāliddhā 
 tiasehi vi parihariā  pavaṃgamehi maliā suvelucchaṅgā 
 
 
 riu-ṇaari tti sarosaṃ  jaṇaa-suā ettha ṇivasaï tti saharisaṃ 
 pahuṇā laṅkāhimuhī  uhaa-rasandoliā viiṇṇā diṭṭhī 
 
 
 to sua-rāmāgamaṇo  pavaakkanta-sihareṇa jāāmariso 
 roseṇa galia-dhīro  samaṃ suveleṇa kampio dahavaaṇo 
 
 
 tāva a āsaṇṇa-ṭṭhia- kaï-bala-ṇigghosa-kalusiassa bhaaaraṃ 
 dahavaaṇassa samosaria-pariaṇaṃ muaï diṭṭhi-vāaṃ diaso 
 
 
 sura-gaa-ṇihassa raïṇo  kaḍḍhantassa ṇaliṇiṃ va diasa-cchāaṃ 
 valaï hariāla-kavilo  kamala-raa-kkhaürio vva kara-pabbhāro 
 
 
 olugga-ppharisāṇaṃ  jhijjanta-pasāriāava-ṇirāāṇaṃ 
 āāmijjantīṇa va  jāaṃ taliṇattaṇaṃ duma-cchāāṇaṃ 
 
 
 dīsaï vidduma-ambaṃ  sindūrāhaa-gaïnda-kumbha-cchāaṃ 
 mandara-dhāu-kalaṅkia- vāsuï-maṇḍala-ṇiakkalaṃ raï-bimbaṃ 
 
 
 maülenti disāhoā  chāā-sāmalaïoaraṃ mahi-veḍhaṃ 
 diaso kalāvaseso  siharālagga-taṇuāavā dharaṇiharā 
 
 
 
 attha-ṇiamba-pariṇae  hiāava-raammi sura-gaammi va diase 
 dīsaï palhatthantaṃ  vihaḍia-dhāu-siharaṃ va diṇaara-bimbaṃ 
 
 
 kamalāṇa diasa-vigame  saṃbajjhanti galiāava-kilintāiṃ 
 maaranda-matta-mahuara- cala-pakkhuppusia-mahu-rasāi dalāiṃ 
 
 
 dīsanti do vi sarisā  kaï-calaṇāiddha-mahi-raa-samakkantā 
 atthāanto a raī  āsaṇṇa-viṇāsa-ṇippaho dahavaaṇo 
 
 
 addhatthamia-diṇaaro  tuṅgovāsa-parisaṃṭhiāava-seso 
 gaaṇe mukka-mahi-alo  parippavanta-taliṇo kilimmaï diaso 
 
 
 diaseṇa vaṇa-gaeṇa va  paraṃmuhāiddha-pāavassa va raviṇo 
 dīsaï thora-karālo  uddho mūla-ṇivaho vva kara-pabbhāro 
 
 
 ṇavari a diṇaara-bimbaṃ  saṃjhāmaïammi ṇiaa-ruhira-ppaṅke 
 dahavaaṇassa bhaaaraṃ  paḍhama-sira-cchea-maṇḍalaṃ va ṇiuḍḍaṃ 
 
 
 bhamara-bharovattāiṃ  pariṇaa-kesara-paloṭṭa-raa-garuāiṃ 
 ravi-viraha-milantāi vi  honti karālāi paṅkaāṇa dalāiṃ 
 
 
 avara-disā-vitthiṇṇo  dīha-maūha-visama-ppahā-saṃghāo 
 raa-ṇibbharo vva dīsaï  kāla-muha-kkhitta-diasa-kaḍḍhaṇa-maggo 
 
 
 uddhovaanta-bimbe  veeṇa mahiṃ va diṇaarammi aïgae 
 ucchaliāava-ambā  saṃjhā-rāa-mihiā ṇahammi ṇihittā 
 
 
 attha-siharammi dīsaï  meru-aḍugghuṭṭha-kaṇaa-kaddama-ambo 
 valamāṇa-turia-ravi-raha- paḍiuṭṭhia-dhaa-vaḍo vva saṃjhā-rāo 
 
 
 
 viasaï dhavalāambaṃ  gaa-ruhirāliddha-kesari-saḍa-cchāaṃ 
 pavaṇandolaṇa-caḍulaṃ  saṃjhā-rajjanta-kesaraṃ kumua-vaṇaṃ 
 
 
 hoi apāaḍa-dīhā  dara-vocchijjanta-visama-saṃjhā-rāā 
 odhūsaria-dasa-disā  abaddha-timirā diṇāvasāṇa-cchāā 
 
 
 saṃjhāava-muccantaṃ  jalia-pasammanta-huavaha-ṭṭhāṇa-ṇihaṃ 
 dūratthamia-diṇaaraṃ  jāaṃ saṃvatta-sarasi-rūaṃ gaaṇaṃ 
 
 
 saṃjhā-rāa-tthaïā  dara-saṃrūḍhandhaāra-kaa-para-bhāā 
 diasa-cchavi-parisese  jhijjante ṇivvalanti dīvujjoā 
 
 
 vihaḍanta-rāa-ṇialaṃ  uhaa-taḍa-ṭṭhia-milanta-diṭṭhi-raï-suhaṃ 
 avasaṃ cakkāa-juaṃ  huṃkārāatta-jīviaṃ vochiṇṇaṃ 
 
 
 tāva a tamāla-kasaṇo  kañcaṇa-kaḍaaṃ va bahala-saṃjhā-rāaṃ 
 paripelliūṇa a tamo  hia-kaddama-sura-gaïnda-ṇihaso vva ṭhio 
 
 
 āsaṇṇammi paviralaṃ  bahalaṃ thoantarammi dūrammi ghaṇaṃ 
 obhagga-diṭṭhi-pasaraṃ  savvattha sama-ṭṭhiaṃ pi dīsaï timiraṃ 
 
 
 ghaṇa-viḍava-ṭṭhia-timirā  timirāliddha-maïlanta-muddha-kisalaā 
 kisalaa-ṇisaṇṇa-kusumā  kusumāmoeṇa ṇavara ṇajjanti dumā 
 
 
 melāvia-savva-disaṃ  āsaṇṇammi vi paṇaṭṭha-ṇaaṇāloaṃ 
 sūeavva-mahi-alaṃ  jāaṃ sūra-vaḍaṇāṇurūaṃ timiraṃ 
 
 
 okkhaṇḍeavva-daḍho  pasaraï ukkhammiavva-bahalugghāo 
 
 avalambiavva-joggo  sasiṇā bhettavva-saṃghao tama-ṇivaho 
 
 
 vahaï va mahi-ala-bhario  ṇolleï va pacchao dharei va purao 
 pellei va pāsa-gao  garuāi va uvari-saṃṭhio tama-ṇivaho 
 
 
 dīsaï a timira-milio  kasaṇa-silā-bhiṇṇa-salila-sībhara-dhavalo 
 thoummillanta-diso  uaantaria-taṇuo sasi-arujjoo 
 
 
 dīsaï jua-kkhaammi va  mahi-ala-para-bhāa-sasi-arāhaa-timirā 
 ṇivvaḍia-dhūma-huavaha- ḍajjhanta-samudda-saṃṇihā puvva-disā 
 
 
 ṇavari a acchāloā  uaa-giri-kkhalia-bahala-joṇhā-ṇivahā 
 jāā paṇaṭṭha-timirā  muddha-miaṅka-paripaṇḍulā puvva-disā 
 
 
 ṇava-kamaloara-ambaṃ  kesara-somāra-saṃgalanta-maūhaṃ 
 viralei samāsaṇṇaṃ  ṇīsesei timiraṃ ṇa tā sasi-bimbaṃ 
 
 
 to uaa-sihara-miliaṃ  jāaṃ uppusia-timira-dhavala-cchāaṃ 
 ia-hutta-ṭṭhia-sura-gaa- danta-cchea-parimaṇḍalaṃ sasi-bimbaṃ 
 
 
 ṇavari a sasi-ara-ṇisuḍhia- vivalāia-timira-kalusa-tārā-ṇivahaṃ 
 jāaṃ bahu-kusumotthaa- silā-alāāra-saṃṇihaṃ gaaṇa-alaṃ 
 
 
 dara-milia-canda-kiraṇā  dara-dhuvvanta-timira-kkhaüriāloā 
 dara-pāaḍa-taṇu-viḍavā  dara-baddha-cchāhi-maṇḍalā honti dumā 
 
 
 hoi ṇaha-laṅghaṇa-sahaṃ  jāa-tthāma-kiraṇāhaükkhaa-timiraṃ 
 vialia-muddha-sahāaṃ  jaraḍhāanta-dhavalaṃ ṇisāara-bimbaṃ 
 
 
 taha-parisaṃṭhia-selaṃ  vitthiṇṇa-disaṃ tahujjua-ṇaï-ppavahaṃ 
 khantūṇa va ukkiṇṇaṃ  sasiṇā tama-saṃcaaṃ puṇo vi mahi-alaṃ 
 
 
 
 bahalammi vi tama-ṇivahe  ṇivvāleūṇa saccavia-rūvāo 
 aṇubandhanti sasi-arā  ghettuṃ ṇa caanti pāava-cchāāo 
 
 
 ṇavara karālei sasī  muha-parihaṭṭaṇa-samūsasanta-dala-uḍaṃ 
 avaḍicchiekkamekkā  visaaṃ phālenti mahuara ccia kumuaṃ 
 
 
 pusio ṇu ṇiravasesaṃ  samaaṃ thora-kara-pellio ṇu virāo 
 otthaïo ṇu samatto  sasiṇā pīo ṇu ṇiddaaṃ tama-ṇivaho 
 
 
 maṃsala-cikkhilla-ṇihaṃ  hattha-ggejjhaṃ va maïlia-disā-akkaṃ 
 khantūṇa va tama-ṇivahaṃ  candujjoeṇa khaüriaṃ va ṇaha-alaṃ 
 
 
 bhiṇṇa-tama-duddiṇāiṃ  viḍavantara-virala-paḍia-canda-karāiṃ 
 thoa-suhāloāiṃ  paaḍanti va muddha-pallavāi vaṇāiṃ 
 
 
 parimalia-dduma-kusumā  uahutta-disā-gaïnda-maa-ṇīsandā 
 ṇivviṭṭha-paṅkaa-vaṇā  ovagganti kumuoarāi mahuarā 
 
 
 hoi ṇirāaa-lambo  gavakkha-paḍio disā-gaassa va sasiṇo 
 kasaṇa-maṇi-kuṭṭima-ale  geṇhanto sara-jalaṃ va kara-pabbhāro 
 
 
 dīsanti gaa-ula-ṇihe  sasi-dhavala-maïnda-viddue tama-ṇivahe 
 bhavaṇa-cchāhi-samūhā  dīhā ṇīsaria-kaddama-paa-cchāā 
 
 
 taṃsuṇṇamanta-bimbo  jālantara-ṇiggaosaranta-maūhā 
 bhiṇṇa-vivarandhaāro  bhagga-cchāhi-pasaro vilaggaï cando 
 
 
 vicchaḍḍia-cuṇṇa-ṇihā  āvīaṃsua-visesiabbha-cchāā 
 viaḍa-gavakkhovaïā  dīvujjoa-miliā kilimmaï joṇhā 
 
 
 pariṇāma-darummillaṃ  ovatteavva-bahala-joṇhā-bhariaṃ 
 
 thoa-tthoa-maüliaṃ  bhara-vitthāria-dalaṃ va vevaï kumuaṃ 
 
 
 pavaṇāampia-siharā  gaoṇiattanta-viḍava-vihua-cchāā 
 sasi-kiraṇa-parikkhittā  joṇhā-vea-vaḍiā pavanti va rukkhā 
 
 
 gharamaṇi-maūha-bhiṇṇo  salilāhaa-bahala-candaṇa-rasa-cchāo 
 uddesullalia-tamo  dīsaï vivara-visamo vva joṇhā-ṇivaho 
 
 
 vialia-ṇiaa-cchāaṃ  jāaṃ joṇhā-parippavanta-miaṅkaṃ 
 vicchūḍhavva-maūhaṃ  avibhāvia-saṇha-tāraaṃ gaaṇa-alaṃ 
 
 
 ṇivvaḍia-tuṅga-siharā  dhavalā dīsanti diṭṭha-mahi-ala-bandhā 
 ṇaha-majjha-ṭṭhia-sasahara- vocchiṇṇa-cchāhi-maṇḍalā dharaṇiharā 
 
 
 vivaraṃ ti pariharijjaï  bahala-duma-cchāhi-maṇḍalāgaa-timiraṃ 
 occhundaï vīsatthaṃ  joṇhā-ṇivaha-bhariaṃ thalaṃ miva vivaraṃ 
 
 
 juggaaṃ 
 
 ia vammaha-jaggāvia- tīra-visūranta-ṇivvalia-cakkāe 
 jāammi maüliuppala- dukkha-pahuppanta-mahuarammi paose 
 
 
 vammaha-paravvasāiṃ  rāmāgamaṇa-parivaḍḍhiāveāiṃ 
 ahilakkhanti muanti a  raï-vāvāraṃ vilāsiṇī-hiaāiṃ 
 
 
 
 laddha-galantāsāaṃ  āvea-vihiṇṇa-vammahullalia-suhaṃ 
 chiṇṇa-ghaḍijjanta-rasaṃ  ṇāvajjhaï daïa-cumbaṇaṃ juvaīṇaṃ 
 
 
 vevaï sasaï kilimmaï  saaṇe āmuaï ṇīsaho aṅgāiṃ 
 ṇa viṇajjaï kiṃ bhīo  o maaṇa-paravvaso vilāsiṇi-sattho 
 
 
 piaama-vacchesu vaṇe  ovaïa-disā-gaïnda-dantullihie 
 vevaï daṭṭhūṇa ciraṃ  saṃbhāvia-samara-kāaro juaï-jaṇo 
 
 
 
 suraa-suhaddha-maüliaṃ  bhamara-darakkanta-mālaī-maüla-ṇihaṃ 
 sāhaï samaruppesaṃ  uppitthummilla-tāraaṃ ṇaaṇa-juaṃ 
 
 
 juggaaṃ 
 
 aha sasi-jaṇiāmoe  maa-parivaḍḍhia-piāhisāraṇa-sokkhe 
 maaṇummūlia-māṇe  rāa-parāhīṇa-raï-suhammi paose 
 
 
 valaï a dūmia-kuvio  avasāia-hirisio aīi sarīraṃ 
 sasaï a cumbia-suhio  maa-pāaḍia-hiao vilāsiṇi-sattho 
 
 
 
 rosa-pusiāharāṇaṃ  daïa-balāmoli-cumbaṇa-paruṇṇāṇaṃ 
 ṇivvalia-maṇṇu-garuaṃ  haraï parā-hutta-jampiaṃ juaīṇaṃ 
 
 
 ahisāraṇaṃ ṇa geṇhaï  ṇa saṃṭhavei alaaṃ ṇa pucchaï dūiṃ 
 candāloa-paḍihao  vevaï mūḍha-hiao vilāsiṇi-sattho 
 
 
 avamaṇṇia-rāma-kahaṃ  jahā-pura-paaṭṭa-juaï-jaṇa-vāvāraṃ 
 sohaï raaṇiarāṇaṃ  āsaṅghia-dahamuhaṃ paosāgamaṇaṃ 
 
 
 pia-pāsāhi ṇiatto  samuhaṃ aliaṃ pi jaṃ bhaṇaï dūi-jaṇo 
 taṃ cia kāmiṇi-sattho  dūmentiṃ pi bahuso ṇiattei kahaṃ 
 
 
 saaṇesu paṇaa-kalahe  samuha-ṇisaṇṇa-pia-velavijjantīhiṃ 
 parivattiuṃ ṇa caïaṃ  ṇavaraṃ ṇaaṇesu vialiaṃ bāha-jalaṃ 
 
 
 aṇuṇaa-khaṇa-laddha-suhe  puṇo vi saṃbharia-maṇṇu-dūmia-vihale 
 hiae māṇavaīṇaṃ  cireṇa paṇaa-garuo pasammaï roso 
 
 
 alaaṃ chivaï vilakkho  paḍisāreï valaaṃ jamei ṇiatthaṃ 
 mohaṃ ālavaï sahiṃ  daïāloa-ṇaḍio vilāsiṇi-sattho 
 
 
 
 abbhuṭṭhaṇa-turiāṇaṃ  sohaï daïovaūhaṇa-virāāṇaṃ 
 asamatta-maṇḍaṇāṇaṃ  tahea saaṇa-gamaṇaṃ vilāsavaīṇaṃ 
 
 
 avasāia-diṇṇa-suho  sahīhi thira-diṭṭhi-ṇihua-vāria-viḍio 
 hittha-hiao muṇijjaï  piehi alia-kuvio vilāsiṇi-sattho 
 
 
 saha vaḍḍhiaṃ sahiṃ miva  vaḍḍhantiṃ piaamāhisāraṇa-vigghe 
 vārei cireṇa mao  lajjaṃ vicchuhaï vammaho ccia paḍhamaṃ 
 
 
 sahi-aṇa-hatthāhi muhaṃ  dara-raïa-visesaaṃ samakkhettūṇa 
 juvaīhi valia-visamaṃ  appāhijjaï sasaṃbhamaṃ dūi-jaṇo 
 
 
 aṇṇaṃ sahi-aṇa-purao  appāhento a aṇṇahā dūi-jaṇaṃ 
 jampaï vimukka-dhīraṃ  aṇṇaṃ cia daïa-daṃsaṇe juvaï-jaṇo 
 
 
 kaha vi samuhāṇiaṅke  kaha kaha vi valanta-cumbiovatta-muhe 
 dei khalantullāve ṇava-vahu-satthe visūria-raaṃ pi dhiiṃ 
 
 
 sāsaï vimukka-māṇo  bahalubbhiṇṇa-pulaüggameṇa piāṇaṃ 
 purao-hutta-ṇisaṇṇo  gaoṇiatta-hiao vilāsiṇi-sattho 
 
 
 ṇa piaï diṇṇaṃ pi muhaṃ  ṇa paṇāmei aharaṃ ṇa moei balā 
 kaha vi paḍivajjaï raaṃ  paḍhama-samāgama-paraṃmuho juvaï-jaṇo 
 
 
 avalambijjaü dhīraṃ  ṇa a so ehii ihuggae vi paose 
 ia dūīhi tulijjaï  paḍhamāṇia-piaamo vilāsiṇi-sattho 
 
 
 dei vilāsavaīṇaṃ  suhe a dukkhe a pāaḍia-sabbhāvā 
 
 aṇavekkhia-lajjāiṃ  sahi vva vīsattha-jampiāi pasaṇṇā 
 
 
 candujjoeṇa mao  maeṇa candāavo ṇu vaḍḍhia-pasaro 
 dohi vi tehi ṇu maaṇo  maaṇeṇa ṇu do vi te ṇiā aïbhūmiṃ 
 
 
 canda-areṇa paose  ṇijjaï maaṇeṇa mahu-maeṇa a samaaṃ 
 dūraṃ dūrārūḍho  juvaīṇa piesu bahu-raso aṇurāo 
 
 ia dasamo āsāsao 
 
 
 
        eāraho āsāsao
         
 juggaaṃ 
 
 ia paḍisāria-cande  dūrukkhaṇḍia-ṇisā-paatta-virāme 
 cittavia-kāmiṇi-aṇe  jāma-cchea-visamaṃ gaammi paose 
 
 
 dīhaṃ rakkhasa-vaïṇā  cintā reavia-dhīra-dāvia-hiaaṃ 
 dasahi vi muhehi samaaṃ  āloia-suṇṇa-dasa-disaṃ ṇīsasiaṃ 
 
 
 
 cintei sasaï jūraï  bāhuṃ paripusaï dhuṇaï muha-saṃghāaṃ 
 hasaï pariosa-suṇṇaṃ  sīā-ṇippasara-vammaho dahavaaṇo 
 
 
 bahu-maṇṇaï vaccha-aḍaṃ  hīrantuvvatta-jaṇaa-taṇaāliddhaṃ 
 ṇindaï a vaaṇa-ṇivahaṃ  appatta-piā-muhāmaa-rasāsāaṃ 
 
 
 paḍirumbhantassa vi se  bhagga-ṇiatta-parisaṃṭhavia-bhijjante 
 visamuddhāia-kampe  hiae ullalaï alahuammi vi dhīraṃ 
 
 
 to se visamuvvattia- virala-pasāria-karaṅguli-dara-tthaïaṃ 
 khaliaṃ aṃsammi muhaṃ  viambhiāāsa-galia-bāhuppīḍaṃ 
 
 
 visamuggāhia-mahuraṃ  dūmia-danta-vvaṇāhara-parikkhaliaṃ 
 āaṇṇei piāṇaṃ  valanta-hiaāvahīriaṃ jaa-saddaṃ 
 
 
 āmuaï mahaï saaṇaṃ  maggaï raaṇi-viramaṃ juucchaï diasaṃ 
 ṇīi ṇiattei puṇo  raï-lambhovāa-maggaṇāura-hiao 
 
 
 pacchāantassa vi se  bahuso hiaa-ṭṭhio piāṇa vi purao 
 samaaṃ muha-ṇivahammi vi  sīāmaïo paaṭṭaï samullāvo 
 
 
 
 taṃ pulaïammi pecchaï  ullāvanto a tīa geṇhaï gottaṃ 
 ṭhāi a tassa samaaṇe  aṇṇammi vi cintiammi sa ccia hiae 
 
 
 sāhaï se saṃtāvaṃ  vāsa-haraddhanta-visama-puñjia-kusumo 
 āaa-ṇīsāsa-hao  kilinta-sagga-taru-pallavo uvaāro 
 
 
 deha-pariṇāha-viaḍe  valaï bharovvatta-dalia-pāsaddhante 
 dūroṇāmia-majjhe  visamaṃ bhūmi-saaṇe paholira-hattho 
 
 
 dakkhiṇṇa-metta-diṇṇo  jaṇaa-suā-hutta-hiaa-diṇṇukkaṇṭho 
 ullalaï khaṇa-vilakkho  ṇiaanteura-muhesu se muha-ṇivaho 
 
 
 jā aṇṇeṇa hasanto  gamei ummaccharaṃ vilāsiṇi-satthaṃ 
 tā dūsaha-saṃtāvaṃ  aṇṇaṃ se soa-dummaṇaṃ hoi muhaṃ 
 
 
 ṇiuṇa-hasiāṇuviddhaṃ  sīā-lambhāvahāraṇa-visaṃvāaṃ 
 suṇaï ṇa lakkhei phuḍaṃ  aṇṇa-viiṇṇa-hiao piāṇa dahamuho 
 
 
 īsā-macchara-garue  sāhikkheva-parivaḍḍhiovālambhe 
 kaha kaha vi gamei khaṇaṃ  vilakkha-hasiehi kāmiṇi-samullāve 
 
 
 tassa paḍiruddha-sesaṃ  bāhotthaa-kaṇṭha-visama-paa-ṇikkhevaṃ 
 saṅkijjaï vimaṇāhiṃ  phuḍaṃ ṇa ṇajjaï piāhi gotta-kkhaliaṃ 
 
 
 kaha vi ṭhavei dahamuho  kiṃ ti aṇālavia-moha-diṇṇālāvaṃ 
 daïāhi galia-bāhaṃ  rosa-ṇiruttara-puloiaṃ appāṇaṃ 
 
 
 aṇahiao vi piāṇaṃ  ummaccha-pasāriagghavia-huṃkāraṃ 
 ahiṇandaï dahavaaṇo  samatta-ṇivvelliāharoṭṭha-pulaïaṃ 
 
 
 duccintiāvaesaṃ  piāhi ummaccha-saṃbhama-kaāloaṃ 
 hasaï khaṇaṃ appāṇaṃ  aṇahiaa-visajjiāsaṇa-ṇiattantaṃ 
 
 
 taha sa gao aïbhūmiṃ  jaha ṇa viṇijjantaṇaṃ piāhi ṇa ṇāo 
 
 ṇa a ṇāūṇa ṇa hasio  ṇa a hasiūṇa aṇusoiuṃ ṇa a tiṇṇo 
 
 
 cinteuṃ ca paütto  avahovāsa-pasaranta-ṇīsāsa-haaṃ 
 dosu ṇimeūṇa samaṃ  ekkaṃ āsaṇṇa-muha-kavolesu karaṃ 
 
 
 aṅkāgaaṃ sahijjaï  paosa-raï-viggha-saṅkieṇa kaï-balaṃ 
 taṃ kassa vi soatthaṃ  valaï aladdha-suraaṃ mahaṃ cia hiaaṃ 
 
 
 kiṃ bhua-vivara-paholira- saṃkhoha-pphiḍia-gahia-kaḍḍhia-ṇihaaṃ 
 atthakkāsaṇṇa-ṭhiaṃ  ṇipphala-caḍula-muhalaṃ malemi kaï-balaṃ 
 
 
 
 o sasi-karāhaümmilla-loaṇandolamāṇa-bāha-taraṃgaṃ 
 āsāemi kaa-ggaha- ṇiruttaruttāṇiāṇaṇaṃ jaṇaa-suaṃ 
 
 
 kaha viraha-ppaḍiūlā  hohii samuha-hiaā païmmi uvagae 
 ṇecchaï iarā vi sasiṃ  kiṃ uṇa diṭṭhammi diṇaarammi kamaliṇī 
 
 
 abbhatthaṇaṃ ṇa geṇhaï  tīraï tihuaṇa-sirīa vi ṇa loheuṃ 
 ṇa gaṇei sarīra-vahaṃ  kaha maṇṇe hojja jāṇaī sāṇuṇaā 
 
 
 paï-māhappa-ṇisaṇṇā  avamaṇṇia-sesa-sappurisa-soḍīrā 
 jaï ṇavara hojja va vasā  lua-rāhava-sīsa-daṃsaṇā jaṇaa-suā 
 
 
 addiṭṭha-lajjaṇijjo  bhagga-parittāṇa-vialiāsā-bandhe 
 avaso abandhu-lahuo  bhaeṇa ṭhii-bhaṅga-sāhasaṃ kuṇaï jaṇo 
 
 
 ṇavari a ṇaṃ kheālasa- jimbhāanta-valiuddha-muha-saṃghāaṃ 
 bhumaā-bhaṅgāṇatto  samaaṃ pāsesu pariaṇo allīṇo 
 
 
 to ekka-hiaa-guṇiaṃ  dasahi vi samaaṃ muhehi appāheuṃ 
 ṇa pahuppaï dahavaaṇo  cira-kaṅkhia-lambha-gabbhiṇakkhara-garuaṃ 
 
 
 
 aṇṇeṇa samāraddhaṃ  vaaṇaṃ aṇṇeṇa harisa-gahia-pphiḍiaṃ 
 aṇṇeṇa addha-bhaṇiaṃ  muheṇa aṇṇeṇa se kaha vi ṇimmaviaṃ 
 
 
 to uggāhia-soaṃ  teṇa bhaṇanteṇa muha-paholira-dhūmaṃ 
 saṃtāviekka-hiaaṃ  dasa-kaṇṭha-kkhalia-palahuaṃ ṇīsasiaṃ 
 
 
 āhāsaï a ṇisiare  āṇā-sama-kāla-diṇṇa-paḍisaṃlāve 
 mahi-ṇimiohaa-kara-ala- taṃsa-ṭṭhia-tia-bharuṇṇamia-dehaddhe 
 
 
 taṃ māā-ṇimmaviaṃ  riu-daṃsaṇa-visama-valia-ṇiccala-ṇaaṇaṃ 
 dāveha kaṇṭha-rahiaṃ  sīāi vioa-paṇḍuraṃ rāma-siraṃ 
 
 
 to amarisa-melāvia- bhumaüggāhia-taraṃgia-ṇilāḍa-aḍaṃ 
 chiṇṇāṇiaṃ va taṃ cia  tāhe ccia tehi ṇimmiaṃ rāma-siraṃ 
 
 
 saṃpatthiā a saṃbhama- calaṇovaḍaṇa-visamuṭṭhiā pamaa-vaṇaṃ 
 kaha vi samattappāhia- dahavaaṇāṇatti-vāvaḍā raaṇiarā 
 
 
 pattā a phuḍia-maṇi-aḍa- vivaruṭṭhia-salila-baddha-paṅkaa-maülaṃ 
 pavaṇa-sua-bhagga-pāava- bhaṅguggaa-bāla-kisalaaṃ pamaa-vaṇaṃ 
 
 
 āikulaaṃ 
 
 pecchanti a saï-saṃṭhia- vaaṇa-visaṃvaïa-thaṇa-ṇisaṇṇa-kara-alaṃ 
 dahavaaṇāgama-saṅkia- paa-sadduppittha-loaṇaṃ jaṇaa-suaṃ 
 
 
 piaama-sahattha-pesia- maṇi-suṇṇaïa-siḍhiladdha-veṇī-bandhaṃ 
 dhoa-kaladhoa-paṇḍura- paḍanta-bāha-pahaüṇṇaa-tthaṇa-alasaṃ 
 
 
 ajamia-pamhala-veṇiṃ  bāha-jala-pahāviālaotthaïa-muhiṃ 
 rasaṇā-suṇṇa-ṇiambaṃ  vicchaḍḍia-maṇḍaṇagghavia-lāvaṇṇaṃ 
 
 
 
 thoa-maüāaa-ṭṭhia- piaama-gaa-hiaa-suṇṇa-ṇiccala-ṇaaṇaṃ 
 kaï-bala-saddāaṇṇaṇa- bāha-taraṃga-parigholamāṇa-paharisaṃ 
 
 
 īsi-raa-bhiṇṇa-pāḍala- vasuāa-ppharusa-bāha-bindu-ṭṭhāṇaṃ 
 vicchaḍḍia-paridhūsara- ṇiaa-sahāva-parisaṃṭhiāhara-rāaṃ 
 
 
 vaaṇaṃ samuvvahantaṃ  olugga-kaola-ṇivvalantāāmaṃ 
 asamatta-kalā-dīhaṃ  kaï-diahāsaṇṇa-pūriavvaṃ va sasiṃ 
 
 
 
 deha-cchavi-ṇivvalie  bhiṇṇa-daruvvatta-roaṇā-sacchāe 
 bhūsaṇa-bandhaṇa-magge  lakkhijjanta-taliṇattaṇe vahamāṇaṃ 
 
 
 daṭṭhavva-caḍula-ṇaaṇaṃ  uvaūhaṇa-lālasa-pphuria-bāhu-laaṃ 
 āsaṇṇa-ṭṭhia-daïaṃ  raseṇa ekka-saaṇammi va visūrantiṃ 
 
 
 dūsaha-miaṅka-daṃsaṇa- duuṇaarukkaṇṭha-ṇīsaha-ṇisaṇṇaṅgiṃ 
 gaa-jīvia-parisaṅkia- ṇisiari-hattha-parimaṭṭha-ṇiccala-hiaaṃ 
 
 
 hattheṇa bāha-garuia- dūra-palambālaotthaeṇa vahantiṃ 
 pia-pesiaṅgulīaa- maṇi-ppahā-pāaḍekka-pāsaṃ va muhaṃ 
 
 
 āsaṇṇa-jujjha-vimaṇaṃ  rāma-bhuāsaṅgha-ṇiṭṭhavia-saṃtāvaṃ 
 hiaāvalia-dahamuhaṃ  kiṃ maṇṇe hohii tti vimuhijjantiṃ 
 
 
 samuhāloaṇa-viḍiaṃ  viḍia-ṇimilla-pia-daṃsaṇūsua-hiaaṃ 
 ūsua-hiaümmillaṃ  ummillosaria-paï-muha-kilimmantiṃ 
 
 
 
 daṭṭhūṇa a ṇaṃ dūmia- hiaa-paholanta-saṃbharia-kāavvā 
 allīṇā māāmaa- rāma-sirullaaṇa-kāarā raaṇiarā 
 
 
 
 aha tehi tīa purao  chea-samuvvatta-māsa-diṇṇāveḍhaṃ 
 ṭhaviaṃ rāhava-vaaṇaṃ  lua-majjha-vilagga-vāma-hatthaṃ ca dhaṇuṃ 
 
 
 āloie visaṇṇā  uvaṇijjantammi veviuṃ āḍhattā 
 sīā raaṇiarehiṃ  rāma-siraṃ ti bhaṇie gaa ccia mohaṃ 
 
 
 paḍiā a hattha-siḍhilia- ṇiroha-paṇḍara-samūsasanta-kavolā 
 pellia-vāma-paohara- visamuṇṇaa-dāhiṇa-tthaṇī jaṇaa-suā 
 
 
 maraṇammi bandhavāṇaṃ  jaṇassa kiṃ hoi bandhavo ccia saraṇaṃ 
 taha guru-soa-kavaliā  dharammi paḍiā vimucchiā dharaṇi-suā 
 
 
 ṇa kao bāha-vimukkho  ṇivvaṇṇeuṃ pi ṇa caïaṃ rāma-siraṃ 
 ṇavara-paḍivaṇṇa-mohā  gaa-jīvia-ṇīsahā mahimmi ṇisaṇṇā 
 
 
 khaṇa-ṇiccala-ṇīsāsaṃ  jāaṃ mohandhaāra-sāma-cchāaṃ 
 virala-miliacchi-vattaṃ  mucchā-hīranta-tāraaṃ tīa muhaṃ 
 
 
 visaria-vioa-dukkhaṃ  takkhaṇa-pabbhaṭṭha-rāma-maraṇāāsaṃ 
 jaṇaa-taṇaāi ṇavaraṃ  laddhaṃ mucchā-ṇimīliacchīa suhaṃ 
 
 
 thaṇa-pariṇāhotthaïe  tīe hiaammi paaṇuaṃ pi ṇa diṭṭhaṃ 
 dīhaṃ pi samūsasiaṃ  sūijjaï ṇavara vevire aharoṭṭhe 
 
 
 aparipphuḍa-ṇīsāsā  to sā moha-virame vi ṇīsaha-paḍiā 
 aṇuvajjha-bāha-garuia- dukkha-samuvvūḍha-tāraaṃ ummillā 
 
 
 kulaaṃ 4 
 
 pecchaï a sarahasoharia-maṇḍalaggāhighāa-visama-cchiṇṇaṃ 
 dūra-dhaṇu-saṃdhiañcia- sara-puṅkhāliddha-sāmalaïāvaṅgaṃ 
 
 
 
 ṇivvūḍha-ruhira-paṇḍura- maülanta-cchea-māsa-pellia-vivaraṃ 
 bhajjanta-paḍia-paharaṇa- kaṇṭha-cchea-dara-lagga-dhārā-cuṇṇaṃ 
 
 
 ṇiddaa-saṃdaṭṭāhara- mūlukkhitta-dara-diṭṭha-dāḍhā-hīraṃ 
 saṃkhāa-soṇia-ppaṅka-paḍala-pūrenta-kasaṇa-kaṇṭha-ccheaṃ 
 
 
 ṇisiara-kaa-ggahāṇia- ṇilāḍa-aḍa-ṇaṭṭha-bhiuḍi-bhumaā-bhaṅgaṃ 
 galia-ruhiraddha-lahuaṃ  aṇahiaümmilla-tāraaṃ rāma-siraṃ 
 
 
 
 taha ṇimia ccia diṭṭhī  mukka-kavola-vihuro ura ccia hattho 
 gaa-jīvia-ṇicceṭṭhā  ṇavaraṃ sā mahi-alaṃ thaṇa-bhareṇa gaā 
 
 
 to mucchiuṭṭhiāe  kiṃ eaṃ ti gaaṇe disāsu a samaaṃ 
 suṇṇa-parigholiacchaṃ  jāaṃ mūḍha-parideviaṃ tīa muhaṃ 
 
 
 ṇivvaṇṇeūṇa a ṇaṃ  tatto-hutta-ṭṭhiosianta-ṇisaṇṇo 
 kaṅkhantīa ṇa patto  vaaṇaṃ maraṇaṃ ca se kaha vi appāṇo 
 
 
 ṇavari a pasāriaṅgī  raa-bhariuppaha-païṇṇa-veṇī-bandhā 
 paḍiā ura-saṃdāṇia- mahi-ala-cakkalaïa-tthaṇī jaṇaa-suā 
 
 
 savvaṅga-ṇisaṇṇāa vi  ṇīsesa-kkhavia-vali-vibhaṅga-ṇirāo 
 tīe majjha-paeso  thaṇa-jahaṇa-karālio ṇa pāvaï vasuhaṃ 
 
 
 sahasāloa-virāaṃ  daïa-muhe tammi sāṇusaa-daṭṭhavve 
 mohaṃ gantūṇa ciraṃ  samaaṃ bāheṇa āgaaṃ se hiaaṃ 
 
 
 to kaha vi laddha-saṇṇā  bāhovaggia-kavola-ala-saṃdaṭṭaṃ 
 maggaï saṃgoveuṃ  alaaṃ tīa vihalo ṇa pāvaï hattho 
 
 
 
 āvea-samukkhittaṃ  to se kheāgamosiantovattaṃ 
 paḍiaṃ ṇiaücchaṅge  appattaṃ cia paohare kara-jualaṃ 
 
 
 mūḍha-hiaāi daṭṭhuṃ  acaantīa samuhaṃ kaha vi rāma-siraṃ 
 taṃsoṇamanta-ṇīsaha- vaaṇa-cchanda-valiālaāi pulaïaṃ 
 
 
 parideviuṃ paüttā  ṇiaa-sarīra-paḍimukka-rāhava-dukkhaṃ 
 kara-magguṭṭhia-soṇia- vivaṇṇa-uṇṇaa-paoharā jaṇaa-suā 
 
 
 āvāa-bhaaaraṃ cia  ṇa hoi dukkhassa dāruṇaṃ ṇivvahaṇaṃ 
 jaṃ mahilā-bīhacchaṃ  diṭṭhaṃ sahiaṃ ca tuha mae avasāṇaṃ 
 
 
 bāhuṇhaṃ tujjha ure  jaṃ mocchihimi tti saṃṭhiaṃ maha hiae 
 dhara-ṇiggamaṇa-paattaṃ  sāhasu taṃ kammi ṇivvavijjaü dukkhaṃ 
 
 
 virahammi tujjha dhariaṃ  dacchāmi tumaṃ ti jīviaṃ kaha vi mae 
 taṃ esa mae diṭṭho  phaliā vi maṇorahā ṇa pūrenti mahaṃ 
 
 
 puhavīa hohii paī  bahu-purisa-visesa-cañcalā rāa-sirī 
 kaha tā mahaṃ cia imaṃ  ṇīsāmaṇṇaṃ uatthiaṃ vehavvaṃ 
 
 
 kiṃ eaṃ ti palattaṃ  visaümmillehi loaṇehi a diṭṭhaṃ 
 vialia-lajjāi mae  hoi phuḍaṃ ṇāha tuha muhaṃ ti paruṇṇaṃ 
 
 
 sahio tujjha vioo  raaṇiarīhi samaaṃ sahīhi va vutthaṃ 
 daṭṭhuṃ tumaṃ ti hontaṃ  jaï ettāhe vi jīviaṃ vialantaṃ 
 
 
 jāe para-loa-gae  tumammi vavasāa-metta-suha-daṭṭhavve 
 harisa-ṭṭhāṇe vi mahaṃ  ijjhaï addiṭṭha-dahamuha-vahaṃ hiaaṃ 
 
 
 
 bāhaṃ ṇa dharei muhaṃ  āsā-bandho vi me ṇa rumbhaï hiaaṃ 
 ṇavari a cintijjante  ṇa viṇajjaï keṇa jīviaṃ saṃruddhaṃ 
 
 
 bolīṇo maaraharo  majjha kaeṇa maraṇaṃ pi de paḍivaṇṇaṃ 
 ṇivvūḍhaṃ ṇāha tume  ajja vi dharaï akaaṇṇuaṃ maha hiaaṃ 
 
 
 uggāhia rāma tumaṃ  guṇe gaṇeūṇa purisamaïo tti jaṇo 
 galia-mahilā-sahāvaṃ  saṃbhariūṇa a mamaṃ ṇiattihii kahaṃ 
 
 
 tuha bāṇukkhaa-ṇihaaṃ  dacchimi dahakaṇṭha-muha-ṇihāaṃ ti kaā 
 maha bhāadhea-valiā  vivarā-huttā maṇorahā palhatthā 
 
 
 jaṃ taṇuammi vi virahe  pemmāvandheṇa saṅkaï jaṇassa jaṇo 
 taṃ jāaṃ ṇavara imaṃ  pecchantīe a tārisaṃ majjha phalaṃ 
 
 
 to vilavia-ṇipphandaṃ  galanta-hiaa-parisuṇṇa-loaṇa-jualaṃ 
 mahuraṃ āsāsantī  hatthuṇṇāmia-muhī bhaṇaï ṇaṃ tiaḍā 
 
 
 avarigalio visāo  akhaṇḍiā muddhaā ṇa pecchaï pemmaṃ 
 mūḍho juvaï-sahāo  timirāhi vi diṇaarassa cintei bhaaṃ 
 
 
 tihuaṇa-mūlāhāraṃ  visaḍha-mahinda-paḍimukka-vūḍha-raṇa-dhuraṃ 
 jāṇantī kīsa tumaṃ  tulesi sesa-purisāṇumāṇeṇa païṃ 
 
 
 amilia-sāara-salilā  aṇaha-ṭṭhia-mahiharā aṇuvvatta-alā 
 rāmassa chiṇṇa-paḍiaṃ  kaha pattiasi dharaṇī dharei tti siraṃ 
 
 
 mārua-moḍia-viḍavaṃ  miaṅka-kiraṇa-paḍimāsa-maülia-kamalaṃ 
 kaha hoi rāma-vaḍaṇe  ia ṇicchāaṃ dasāṇaṇa-dharujjāṇaṃ 
 
 
 
 mā ruasu pusasu bāhaṃ  uaūheūṇa aṃsa-pariatta-muhaṃ 
 saṃbharia viraha-dukkhaṃ  rottavvaṃ de puṇo païssa vi aṅke 
 
 
 aïrā a dacchihi tumaṃ  tuha viraholugga-paṇḍura-muha-cchāaṃ 
 gaa-rosa-suhāloaṃ  oāria-cāva-ṇivvuaṃ dāsarahiṃ 
 
 
 pattihi amarisa-bhariaṃ  hareṇa vi apatthaṇijja-kaṇṭha-ccheaṃ 
 phuṭṭantaṃ jaï hontaṃ  chiṇṇaṃ pi kaa-ggahuggaaṃ rāma-siraṃ 
 
 
 kiṃ ti samāsasiavve  mujjhasi dahavaaṇa-dappa-bhaṅgupphālaṃ 
 pecchantī pamaa-vaṇaṃ  rāmāṇatti-ara-pavaa-āviddha-dumaṃ 
 
 
 ṇihaükkhaa-sura-loaṃ  daria-ṇisāara-ṇihāa-palhatthantaṃ 
 kaha teṇa khaṇaṃ mi viṇā  dharei jassa bhuaṇaṃ bhua-vavaṭṭhambhaṃ 
 
 
 taha taṃ si gaā mohaṃ  mucchā-gaa-paḍia-ṇīsaha-visaṇṇaṅgī 
 rakkhasa-māetti phuḍaṃ  jāṇantī jaha imaṃ ahaṃ pi visaṇṇā 
 
 
 milia-ṇisāara-purao  suvela-malaantarāla-ṇimmavia-vahe 
 pellia-tiūḍa-sihare  ajja vi kiṃ tujjha rāhave aggahaṇaṃ 
 
 
 maliā malaa-ṇiambā  thale vva caṅkammiaṃ mahoahi-salile 
 vutthaṃ suvela-sihare  ajja vi kiṃ tujjha rāhave aggahaṇaṃ 
 
 
 to agahiovaesā  gaoṇiattanta-jīvia-muhijjantī 
 tiaḍāa jaṇaa-taṇaā  sahi-sabbhāva-sarisaṃ urammi ṇisaṇṇā 
 
 
 loaṇa-vaïara-laggaṃ  taṃsa-ṇisaṇṇāa tīa tiaḍā-vacche 
 
 galiaṃ kaola-pellaṇa- pīḍijjantālaüggaaṃ bāha-jalaṃ 
 
 
 to jampiuṃ paüttā  puṇo vi atthekka-uṭṭhia-samūsasiā 
 ura-gholira-veṇī-muha- thaṇa-laggugghuṭṭha-mahi-raā jaṇaa-suā 
 
 
 sāhasu ja ccia paḍhamaṃ  daṭṭhūṇa ahaṃ imaṃ mahimmi ṇisaṇṇā 
 sa ccia mohummillā  pecchāmi a ṇaṃ puṇo dharemi a jīaṃ 
 
 
 sahiā rakkhasa-vasahī  diṭṭhaṃ tuha ṇāha erisaṃ avasāṇaṃ 
 ajja vi vaaṇijja-haaṃ  dhūmāi ccia ṇa pajjalaï me hiaaṃ 
 
 
 purisa-sarisaṃ tuha imaṃ  rakkhasa-sarisaṃ kaaṃ ṇisāara-vaïṇā 
 kaha tā cintia-sulahaṃ  mahilā-sarisaṃ ṇa saṃpaḍaï me maraṇaṃ 
 
 
 pavaṇa-sua-siṭṭha-turiaṃ  iha entassa avalambiuṃ maha jīaṃ 
 viraha-lahuaṃ pi rāhava  mae jiantīa jīviaṃ tujjha hiaṃ 
 
 
 alaandhaāria-muhī  samuhāgaa-kaṇṭha-bhamia-veṇī-bandhā 
 moha-paḍivaṇṇa-hiaā  dara-jampia-ṇīsahaṃ puṇo vi ṇisaṇṇā 
 
 
 to phuḍia-veṇi-bandhaṇa- bhaṅguggaa-visama-kesa-palhattharaṇe 
 paḍiā rāmora-tthala- saaṇa-ṇirāsa-hiaā mahi-alucchaṅge 
 
 
 tīa ṇava-pallaveṇa va  paharāamba-vihaleṇa hattheṇa muhaṃ 
 parimajjiuṃ ṇa caïaṃ  ekka-kavola-miliālaaṃ kaha vi kaaṃ 
 
 
 samuha-miliaṃ pi jāhe  rūaṃ bāha-vihalā ṇa geṇhaï diṭṭhī 
 tāhe kaha kaha vi kaaṃ  uhaa-karuppusia-loaṇaṃ tīa muhaṃ 
 
 
 to sā bhamanta-mārua- visama-païṇṇālaüppusia-bāha-jalā 
 pecchaï rāhava-vaaṇaṃ  ṇisāarocchuṇṇa-mahi-ala-paholantaṃ 
 
 
 
 lakkhijjanta-visāā  abbhahiummilla-ṇiccala-ṭṭhia-ṇaaṇā 
 rāma-sira-baddha-lakkhā  dhuvvaï bāheṇa se ṇa rumbhaï diṭṭhī 
 
 
 to taṃ daṭṭhūṇa puṇo  maraṇekka-rasāi bāha-ṇīsāracchaṃ 
 āucchasu maṃ ti kaaṃ  tiaḍā-gaa-loaṇāi dīṇa-vihasiaṃ 
 
 
 sahiammi rāma-virahe  dāruṇa-hiaa-ppaḍicchie vehavve 
 sahasu gaa-ṇeha-lahuaṃ  maha ṇillajja-maraṇaṃ imaṃ ti paruṇṇā 
 
 
 savvassa a esa gaī  ṇa uṇo māṇuṇṇaāṇa imam avasāṇaṃ 
 aṇusarisaṃ ti bhaṇantī  āhantūṇa paḍiā thiraṃ thaṇa-alasaṃ 
 
 
 taha jīva-lajjiāe  vilavantīa vi visāa-ṇīsaha-maüaṃ 
 dāsarahi tti palattaṃ  pia tti sīāi ṇa caïaṃ vāhattuṃ 
 
 
 aṇusoiuṃ ṇa icchaï  ṇa dei aṅgammi sā parammi va paharaṃ 
 bāhaṃ muaï ṇa rumbhaï  mariavve laddha-paccaaṃ se hiaaṃ 
 
 
 juggaaṃ 
 
 to taṃ maraṇa-ṇimitte  aṇiattanta-hiaaṃ paattā vottuṃ 
 tiaḍā dhuagga-kara-ala- dara-paḍia-paḍicchiaṅga-visamoaṇṇaṃ 
 
 
 jāṇaï siṇeha-bhaṇiaṃ  mā raaṇiari tti me juucchasu vaaṇaṃ 
 ujjāṇammi vaṇammi a  jaṃ surahiṃ taṃ laāṇa geṇhaï kusumaṃ 
 
 
 
 kim u jīantīa tume  jaï aliaṃ sahi ṇa hojja rāhava-maraṇaṃ 
 aṇahe uṇa rahuṇāhe  tuha me maraṇa-vihuraṃ kilammaï hiaaṃ 
 
 
 cinteuṃ pi ṇa labbhaï  jaha saṃbhāvesi taha imaṃ jaï hontaṃ 
 to dāṇi kiṃ jaṇammi va  tumammi saṃṭhāvaṇā mahaṃ aṇurūvā 
 
 
 
 saalā ṇisāara-purī  ghara-parivāḍi-sama-ṇīharia-ruṇṇa-ravā 
 ekkeṇa kaā kaïṇā  kaha hohii aṇaha-rakkhasaṃ rahu-vaḍaṇaṃ 
 
 
 ṇatthi ṇihammaï rāmo  aïrā hohii arakkhasaṃ tellokkaṃ 
 diṭṭhaṃ ti bhaṇāmi phuḍaṃ  pattia kassa vi pio kulassa viṇāso 
 
 
 uṭṭhesu muasu soaṃ  pusa eaṃ bāha-maïliaṃ thaṇa-vaṭṭhaṃ 
 suṇasu saüṇe ṇa vaṭṭaï  samarāhimuhe païmmi aṃsu-ṇivāo 
 
 
 mottūṇa a rahuṇāhaṃ  lajjāgaa-sea-binduijjanta-muho 
 keṇa va aṇṇeṇa kao  pāārantaria-ṇippaho dahavaaṇo 
 
 
 aïrā a de rahu-suo  taṇṇāantagga-hattha-maüia-pamhaṃ 
 mocchihi vevantaṅguli- guppantukkhitta-visama-bhāaṃ veṇiṃ 
 
 
 vialia-lajjā-lahuaṃ  ea karantassa rahuvaïmmi dharante 
 ṇa a taha dukkhāmi tume  jaha parivattammi dahamuhassa sahāve 
 
 
 vāli-vaha-diṭṭha-sāraṃ  bāṇa-galatthia-samudda-diṇṇa-thala-vahaṃ 
 rohia-laṅkā-valaaṃ  mā lahuaṃ peccha rāhavassa bhua-balaṃ 
 
 
 diṭṭhā si mae siviṇe  sasi-sūrālihaṇa-sohiummuha-paḍimā 
 khandhuṭṭhia-sura-gaa-kaṇṇa-āla-vihua-dhavalaṃsua-dasaddhantā 
 
 
 diṭṭho a me dahamuho  daha-muha-parivāḍi-viaḍa-kaḍḍhaṇa-maggo 
 kāla-daḍha-pāsa-kaḍḍhia- dara-ghaḍiugghaḍia-khalia-muha-saṃghāo 
 
 
 taṃ avalambasu dhīraṃ  ṇāsaü saṃpaï amaṅgalaṃ jāva imaṃ 
 
 muṇia-paramattha-lahuī  avahīria-ṇipphalā ṇiattaü māā 
 
 
 hontaṃ jaï rāma-siraṃ  eāvatthaṃ pi to samūsasamāṇaṃ 
 amaaṃ miva ṇāa-rasaṃ  āsāeūṇa tuha kara-ppharisa-suhaṃ 
 
 
 ia rāma-pemma-kittaṇa- dūsaha-vajjāhighāa-dūmia-hiaā 
 saṃbharia mukka-kaṇṭhaṃ  aṇṇamaaṃ maraṇa-ṇiccaā vi paruṇṇā 
 
 
 to tiaḍā-vaaṇehi vi  ṇa saṃṭhiā jāva tīa pavaa-kalaalo 
 raṇa-saṃṇāha-gabhīro  ṇa suo rāhava-pahāa-maṅgala-paḍaho 
 
 
 aha bahuviha-saṃṭhāvaṇa- paccāṇijjanta-jīviāsā-bandhaṃ 
 tīa gaa-soa-visaaṃ  dūruṇṇāmia-paoharaṃ ṇīsasiaṃ 
 
 
 to āsāsia-suhie  tīe puṇarutta-saccavia-vīsatthe 
 vihaḍia-vehavva-bhae  puṇo vi saṃghaḍaï viraha-dukkhaṃ hiae 
 
 
 māā-mohammi gae  sue a pavaāṇa samara-saṃṇāha-rave 
 
 jaṇaa-taṇaāi diṭṭhaṃ  tiaḍā-ṇehāṇurāa-bhaṇiassa phalaṃ 
 
 ia eāraho āsāsao parisamatto 
 
 
 
        bāraho āsāsao
         
 tāva a dara-daliuppala- paloṭṭa-dhūli-maïlanta-kalahaṃsa-ulo 
 jāo dara-saṃmīlia- hariāanta-kumuāaro paccūso 
 
 
 aruṇāamba-cchāo  ṇava-salilākalusa-candimāhaa-mūlo 
 dhāu-kalaṅka-kkhaüro  osaraï taḍo vva raaṇi-pacchima-bhāo 
 
 
 ṇivvaṇṇijjaï rūaṃ  aruṇa-siholugga-candimammi mahi-ale 
 ovvatta-dhūsarāṇaṃ  ṇavara calantīṇa pāava-cchāāṇaṃ 
 
 
 saṃmīlaï kumua-vaṇaṃ  addhatthamia-galia-ppahaṃ sasi-bimbaṃ 
 vialaï raaṇi-cchāā  aruṇāhaa-muddha-tāraā puvva-disā 
 
 
 dīsaï a timira-reia- pallava-amba-taruṇāruṇāhaa-mihiaṃ 
 visama-vihiṇṇa-maṇasilā- bhaṅga-ppharusa-maṇi-pavvaaddhaṃ va ṇahaṃ 
 
 
 tāva a attha-ṇiambaṃ  ṇava-salilāuṇṇa-gaa-paa-cchavi-kaluso 
 patto aruṇuṇṇāmia- pāsallanta-gaaṇosaranto vva sasī 
 
 
 honti pavaṇāhaāiṃ  phuḍa-mahura-vihaṃga-ṇīharanta-ruāiṃ 
 guñjanta-mahuarāiṃ  dhua-silhā-lahua-kisalaāi vaṇāiṃ 
 
 
 aruṇakkanta-vialiaṃ  ṇiaaṅkāṇugaa-bahala-joṇhā-bhariaṃ 
 attha-siharāhi paḍiaṃ  ukkhaḍia-karāvalambaṇaṃ sasi-bimbaṃ 
 
 
 piaama-vioa-dukkhaṃ  kaha vi gameūṇa jāmiṇīa pahāe 
 aṇudhāi paḍiruantī  abbhuṭṭhāuṃ va sahaarī cakkāaṃ 
 
 
 
 jāaṃ samalliante  abbhahiosahi-sihā-karālia-pāsaṃ 
 attha-siharaṃ miaṅke  aṇṇamaa-paaṭṭa-canda-maṇi-ṇīsandaṃ 
 
 
 dūroṇaa-ṇakkhattaṃ  aruṇa-sihāhaa-galatthioṇaa-joṇhaṃ 
 atthamaï va sasi-sahiaṃ  uṭṭhei va uaa-pavvaāhi ṇaha-alaṃ 
 
 
 paï-lambheṇa paoso  jāo diṇṇa-pphalo raï-suheṇa ṇisā 
 āṇia-virahukkaṇṭho  galaï aṇivviṇṇa-vammaho paccūso 
 
 
 vīsambha-vaḍḍhia-rasaṃ  aïrāa-kkhalia-sesa-saṃṭhia-rasaṇaṃ 
 vialia-maeṇa ṇiuṇaṃ  paccūsa-raaṃ paosa-dūrabbhahiaṃ 
 
 
 saṃkantāhara-rāaṃ  thoa-surā-saṃṭhiuppaladdha-tthaïaṃ 
 casaaṃ kāmiṇi-mukkaṃ  kilinta-vaüla-taṇuo ṇa muñcaï gandho 
 
 
 pasiḍhila-kesa-kalāo  uvvattia-mehalāvaruddha-ṇiambo 
 chāā-lagga-parimalo  piaama-mukka-taṇuo vilāsiṇi-sattho 
 
 
 duṇṇimia-vāma-calaṇaṃ  valanta-pīṇoru-visama-pāuddhāraṃ 
 dukkheṇa saṃṭhavijjaï  pia-hutta-ṇiatta-patthiaṃ juvaīhiṃ 
 
 
 saṃkhohia-kamala-saro  saṃjhāava-amba-dhāu-kaddamia-muho 
 ṭhāṇa-pphiḍio vva gao  rattiṃ bhamiūṇa paḍiṇiatto diaso 
 
 
 aruṇa-paḍivohiāe  abbhutthantīa āaaṃ va diṇaaraṃ 
 sāhenti vihaḍiāiṃ  ṇimiaṃ kamalāi diasa-lacchīa paaṃ 
 
 
 ekkekkama-vocchiṇṇaṃ  paosa-vīsattha-vihaḍiaṃ uahi-jale 
 jaṇaṇiṃ va canda-paḍimaṃ  alliaï vihāa-kāaraṃ saṅkha-ulaṃ 
 
 
 hoi kamalāarāṇaṃ  samūsasantāṇa cira-ṇirohekkamuho 
 saṃcālia-mahu-mahuro  mārua-bhiṇṇo vi maṃsalo ccia gandho 
 
 
 
 jaṃ cia kāmiṇi-satthaṃ  āucchantāṇa mukka-bāha-tthavaaṃ 
 rakkhasa-bhaḍāṇa taṃ cia  jāaṃ ṇippacchimovaūhaṇa-sokkhaṃ 
 
 
 aha samarantaria-suho  dahamuha-vera-paḍimuñcaṇāaa-diaho 
 laddhāmarisāvasaro  aladdha-ṇiddo vi rāhao paḍiuddho 
 
 
 sīā-vioa-dukkhaṃ  visahantassa caü-jāma-mettantariaṃ 
 dīho a gao kālo  ṇa samā ekkā a sā ṇisā rahuvaïṇo 
 
 
 ummillanti ccia se  ṇiddā-sesoṇaacchi-vatta-kkhaliā 
 garuolaïa-raṇa-bhare  diṭṭhī diṭṭha-samare dhaṇummi ṇisaṇṇā 
 
 
 muaï a kilinta-kusumaṃ  avahovāsa-maliovahāṇaddhantaṃ 
 saï-pariattaṇa-visamaṃ  hiaāvea-pisuṇaṃ silā-saaṇīaṃ 
 
 
 juggaaṃ 
 
 to sela-sāra-garuaṃ  aïrā-honta-daïā-samāgama-pisuṇaṃ 
 ahiṇandiūṇa suiraṃ  phuramāṇabbhahia-pīvaraṃ vāma-bhuaṃ 
 
 
 khaṇa-saṃmāṇia-dhammo  dhaṇu-kaḍḍhaṇa-magga-moia-pariṭṭhiviaṃ 
 bandhaï malia-visajjia- tamāla-saaṇa-surahiṃ jaḍā-pabbhāraṃ 
 
 
 
 juggaaṃ 
 
 dāūṇa galia-bāhaṃ  cira-dhariāūramāṇa-rosāambaṃ 
 diṭṭhiṃ laṅkāhimuhiṃ  samattha-ṇivvaḍia-tāraā-duppecchaṃ 
 
 
 geṇhaï gahia-tthāmaṃ  sīā-suṇṇaïa-saaṇa-magga-ṭṭhaviaṃ 
 bahuso virahukkaṇṭhia- ṇimia-muhoruṇṇa-maïa-koḍiṃ cāvaṃ 
 
 
 
 
 to taṃ mahi-ala-ṇiviaṃ  vāma-karāveḍha-ṇiṭṭhura-pariggahiaṃ 
 dāhiṇa-hattheṇa kaaṃ  valanta-deha-bhara-ṇāmiaṃ sajjīaṃ 
 
 
 kāūṇa sasia-manthara- garua-siro-ampa-tajjiaṃ paḍivakkhaṃ 
 calio calanta-pavvaa- vilaïa-dhaṇu-metta-sāhaṇo rahuṇāho 
 
 
 
 caliaṃ ca tulia-pavvaa- milanta-sihara-ṇaha-ṇimmiekka-mahiharaṃ 
 aṇurūa-bhua-pariṭṭhia- viḍava-muṇijjanta-pāavaṃ kaï-seṇṇaṃ 
 
 
 saṃṇajjhanti kuurisā  saṃṇāha-bhareṇa kiṃ karenti samatthā 
 ṇiaa-balaṃ cia kavaaṃ  kaīṇa appaḍihaā bhuā a paharaṇaṃ 
 
 
 ṇāa-ṇisāara-sāraṃ  māā-ṇikkalusa-jujjha-gaï-pabbuddhaṃ 
 agga-kkhandhammi kaaṃ  laṅkā-magga-ṇiuṇaṃ vihīsaṇa-seṇṇaṃ 
 
 
 samara-turiassa-sukaaṃ  kaha mottavvaṃ ti dūmio suggīvo 
 gahiāuhammi rāme  soaï a vihīsaṇo ṇisāara-vaṃsaṃ 
 
 
 apphālie dhaṇummi a  khohia-giri-vihua-sāare rahuvaïṇā 
 kampia-ghara-pāārā  aṅga-kkhivaṇa-visamaṃ va vevaï laṅkā 
 
 
 jhīṇa-pulaāiaṅgī  aüvva-harisa-miliāṇaṇā jaṇaa-suā 
 soūṇa samāsatthā  paḍhamullāvaṃ va rāhavassa dhaṇu-ravaṃ 
 
 
 mucchāvia-juvaï-jaṇo  rakkhasa-vaï-hiaa-mahiharāsaṇi-ghāo 
 vāmohei puri-aṇaṃ  sīā-kaṇṇa-suhao pavaṃga-kalaalo 
 
 
 kaï-vara-rahasuddhāia- dhua-samaa-pahāvioahi-samakkanto 
 salila-bharenta-dari-muho  rasaï pasammanta-paḍiravaṃ dharaṇiharo 
 
 
 ṇijjia-sesa-kalaalo  paḍhamapphālia-rasanta-dhaṇu-ṇigghoso 
 sāmarisa-vimbhiāṇaṇa- dahavaaṇāaṇṇio cireṇa pasanto 
 
 
 tāva a rakkhasa-ṇāho  pāārantaria-kaḍaïaṃ kaï-seṇṇaṃ 
 raṇa-mahiaṃ agaṇento  ṇiae ṇiddā-parikkhaammi viuddho 
 
 
 
 vahaï vivalāa-ṇiddaṃ  biiovāsa-pariattaṇāvaddha-suhaṃ 
 visama-sua-maṅgala-ravaṃ  ohīanta-paalāiaṃ dahavaaṇo 
 
 
 to mahu-maa-muccantāmasiṇohīranta-lohiacchi-ṇihāaṃ 
 dhaṇu-saddāmarisa-haaṃ  ṇiddā-sesaṃ dasāṇaṇassa vialiaṃ 
 
 
 tuṅga-maṇi-toraṇāi va  ekkakkama-laṅghiaṅguli-karālāiṃ 
 uddhaṃ bhua-jualāiṃ  muaï valeūṇa ṇiaa-saaṇucchaṅge 
 
 
 aha bhaa-calierāvaṇa- bhajjanta-kkhambha-diṇṇa-sura-saṃkhohaṃ 
 āhammiuṃ paattaṃ  raṇa-saṃṇāha-pisuṇaṃ dasāṇaṇa-tūraṃ 
 
 
 raṇa-saṇṇā-paḍiuddhā  gahia-jahāsaṇṇa-paharaṇā raaṇiarā 
 mīlanta-kaṇṭha-laggaṃ  thoaṃ ghettūṇa ṇiggaā juvaï-jaṇaṃ 
 
 
 āucchamāṇa-gahiā  suammi atthekka-samara-saṇṇā-vaḍahe 
 juaï-muhāhi piāṇaṃ  ṇenti amukka-siḍhila-ṭṭhiā aharoṭṭhā 
 
 
 piaama-kaṇṭholaïaṃ  juaīṇa suammi samara-saṃṇāha-rave 
 īsi-ṇihaṃ ṇavara bhaaṃ  suraa-kkheeṇa galaï bāhā-jualaṃ 
 
 
 sua-saṇṇā-rava-turiā  paḍivaṇṇāuha-vihattha-valia-kara-alā 
 uvvellanti ṇisiarā  vaccha-valanta-tthaṇaṃ piāveḍha-suhaṃ 
 
 
 rumbhantīṇa piaame  akkaa-uvve vi paṇaa-bhaṅgammi kae 
 juaīṇa cira-parūḍho  bhaa-hitthammi hiae ṇa laggaï māṇo 
 
 
 jaha jaha piāi rubbhaï  saṃbhāvia-sāmiāvamāṇabbhahiaṃ 
 taha taha bhaïssa vaḍḍhaï  saṃmāṇia-macchareṇa samarucchāho 
 
 
 
 daïā-karehi dhariā  khaliā paṇaeṇa pemma-rāeṇa hiā 
 māṇeṇa vavaṭṭhaviā  raṇa-parioseṇa ṇiggaā raaṇiarā 
 
 
 sura-samarucca-cchandā  kaï-samasīsa-lahuāiammi raṇa-bhare 
 lajjanti a saṃṇahiuṃ  ṇa a visahanti pasaraṃ parassa ṇisiarā 
 
 
 vaṇa-vivaresu karālaṃ  vaṇa-veḍhesu muhalaṃ khalantaddhantaṃ 
 hoi ura-tthala-visamaṃ  puṭṭhi-ṇirāa-ṭṭhiaṃ mahoara-kavaaṃ 
 
 
 sura-samara-diṭṭha-sāro  rakkhasa-ṇāhassa jaṅgamo pāāro 
 sara-mokkhesu suhattho  saṃṇajjhaï harisio kameṇa pahattho 
 
 
 tisirassa samukkhitto  bahu-kaṇṭhantara-karālio saṃṇāho 
 siḍhilaṃ cia osario  ekkamuhukkhitta-hattha-taṇuammi ure 
 
 
 diṇṇa-mahi-ampa-garuaṃ  saṃcālente mahoare appāṇaṃ 
 vaccha-tthala-puñjaïo  osaraï bhareṇa appaṇo saṃṇāho 
 
 
 ṇīsarierāvaṇa-danta-musala-dīsanta-masiṇa-ṇihasa-cchāaṃ 
 kavaaṃ majjha-karālaṃ  uttambhijjaï ura-tthale indaïṇo 
 
 
 aïkāassa vi kavae  cireṇa ūrūsu ṭhia-palambosāre 
 deha-ppahā-vimukkaṃ  jāaṃ vocchiṇṇa-kasaṇa-mihiaṃ va ṇahaṃ 
 
 
 samara-turio visūraï  ura-tthaluvvatta-dāviaṃsovāsaṃ 
 āvandhiūṇa kavaaṃ  vajja-muha-cchiṇṇa-bandhaṇaṃ dhummakkho 
 
 
 roseṇa cira-parūḍhe  phuḍie asaṇippahassa vaṇa-saṃghāe 
 kavaa-vivarehi galiaṃ  suiraṃ uppāa-jalaharassa va ruhiraṃ 
 
 
 ukkhippanta-ṇirāā  amarisa-vea-valie ṇiumbhassa ure 
 phuḍa-dāvia-sīmantā  vialia-loha-valaā visaṭṭaï māḍhī 
 
 
 
 sura-paharaṇa-ghāa-sahaṃ  suo vi suparicchaaṃ ṇivandhaï kavaaṃ 
 samuha-ṭṭhiaṃ ṇa āṇaï  purao duvvāra-rāma-sara-dujjāaṃ 
 
 
 turiāucchia-kāmiṇi- valanta-dhaṇiovaūhaṇāhiṇṇāṇaṃ 
 thaṇa-parimalaṃ daanto  ṇīa ccia sāraṇo ṇa bandhaï kavaaṃ 
 
 
 juttā kumbhassa rahe  māā-baddha-muhalandhaāra-dhaa-vaḍe 
 sura-ruhira-daṭṭha-kesara- guppanta-bhuaṃga-paggahā kesariṇo 
 
 
 ṇimmāei amarisaṃ  paḍihatthei garuaṃ pi sāmia-sukaaṃ 
 vihuṇaï parāhimāṇaṃ  ṇimio muṭṭhimmi maṇḍalaggassa karo 
 
 
 saṃṇajjhanti samatthā  ṇa sahijjaï kalaalo visūraï hiaaṃ 
 viraei sura-vahu-jaṇo  vimāṇa-toraṇa-gaāgao ṇevacchaṃ 
 
 
 ia jā samara-saaṇho  saṃṇajjhaï harisio ṇisāara-loo 
 tā rahuvaï-dīsantaṃ  allīṇaṃ cia samantao kaï-seṇṇaṃ 
 
 
 bhaggārāma-violaṃ  daliujjāṇa-bhavaṇovaṇiggama-lahuiṃ 
 ovagganti pavaṃgā  sohā-viṇiaṃsaṇaṃ ṇisāara-ṇaariṃ 
 
 
 aṅkāaa-raaṇiaraṃ  dhīrāanta-pavaāhiva-dharijjantaṃ 
 rasaï visamāaa-paaṃ  rosuddhāia-pariṭṭhiaṃ pavaa-balaṃ 
 
 
 rahasallianta-gavvia- kaï-seṇṇa-cchanda-ṇaha-alallīṇa-suraṃ 
 bandittaṇa-daṭṭhavvaṃ  pecchaï sura-vahu-jaṇo ṇisāara-ṇaariṃ 
 
 
 raṇa-rahasa-patthiāṇaṃ  uru-vea-visaṭṭa-sela-sihara-kkhaliā 
 pavaāṇa paḍhama-bhaggā  paḍanti samaïñchiāṇa maggeṇa dumā 
 
 
 ṇaha-ala-samuṭṭhiehiṃ  pāārantaria-dhaa-vaḍehi pavaṃgā 
 sūenti guḍia-vāraṇa- raïa-ghaḍā-bandha-saṃṭhie raaṇiare 
 
 
 
 bhamaï pavaṇāṇusārī  pavaa-balassa khaliuṭṭhia-paücchalio 
 duma-bhaṅga-sadda-visamo  mahi-ṇīharia-garuo samullavaṇa-rao 
 
 
 ṇiddalia-maṇi-aḍāṇaṃ  denti jahāsaṇṇa-vivara-palhatthāṇaṃ 
 vihaḍia-suvela-lambia- disā-valantojjharattaṇaṃ phaḍihāṇaṃ 
 
 
 je cira-āla-parūḍhā  samarāiñchia-mahinda-paa-ṇikkhevā 
 te ṇavara gourantara- vihaḍaṇa-caḍulehi vāṇarehi vihaḍiā 
 
 
 jāā ṇisāara-purī  pāārabbhantarāvasesa-dhaa-vaḍā 
 khaṇa-vāṇara-saṃvellia- phalihā-vijjhavia-rakkhasenda-paāvā 
 
 
 viaḍa-giri-ūḍa-saṃṇiha- ṇirantarāsaṇṇa-vāṇara-parikkhittā 
 jāā pāārohaa- majjha-vvūḍha-phaḍiha vva rakkhasa-ṇaarī 
 
 
 to taṃ valanta-viaḍaṃ  vāṇara-seṇṇaṃ vihatta-dārāhoaṃ 
 jāaṃ ṇivaha-ṇirantara- laṅkā-pāāra-ghaḍia-maṇḍali-bandhaṃ 
 
 
 biioahi-gambhīre  phalihāvattammi biia-baddha-giri-vahā 
 āḍhattā laṅgheuṃ  biia-suvelaṃ va vāṇarā pāāraṃ 
 
 
 ṇavari a mukka-kalaalaṃ  vāṇara-tuliammi dahamuhāhiṭṭhāṇe 
 caliaṃ raaṇiara-balaṃ  khaaggi-vihue vva mahi-ale uahi-jalaṃ 
 
 
 ārūḍho ṇīi rahaṃ  āsaṇṇa-gaïnda-laṅghaṇa-valantehiṃ 
 sarahehi samara-tulio  juttaṃ jua-bhagga-kesarehi ṇiumbho 
 
 
 kaha vi paḍivaddha-kavao  samarāsaṅghia-samattha-vāṇara-loo 
 ṇīi dhaṇu-koḍi-tāḍaṇa- tūravia-turaṃgamo raheṇa paaṅgho 
 
 
 caḍula-vaḍāā-ṇivaho  kañcaṇa-ghara-bhitti-viaḍa-kūvara-bandho 
 indaïṇo vi pasario  ekkuddeso vva rakkhasa-urīa raho 
 
 
 
 khaṇa-pariatta-maïndā  khaṇa-lakkhia-kuñjarā khaṇantara-mahisā 
 tassa khaṇa-metta-mehā  rahaṃ vahanti khaṇa-pavvaā a turaṃgā 
 
 
 avisajjia-ṇikkante  atthāṇa-kkhoha-halahaluṭṭhia-muhale 
 dahavaaṇassa suhāvaï  āṇā-bhaṅgo vi takkhaṇaṃ ṇiaa-bale 
 
 
 guḍia-guḍijjanta-bhaḍaṃ  sohaï raṇa-turia-jutta-jujjanta-rahaṃ 
 ghaḍia-ghaḍenta-gaa-ghaḍaṃ  calia-calanta-turaaṃ ṇisāara-seṇṇaṃ 
 
 
 hatthi-gaa-varia-rāmaṃ  raha-gaa-saccavia-pavaa-vaï-somettiṃ 
 āsa-gaa-varia-haṇumaṃ  bhūmī-gaa-varia-kaï-balaṃ ṇīi balaṃ 
 
 
 raha-saṃghaṭṭa-kkhaliaṃ  goura-muha-puñjaïjjamāṇa-gaa-ghaḍaṃ 
 bhavaṇantara-guppantaṃ  aghaḍentekkamuha-ṇiggamaṃ valaï balaṃ 
 
 
 dukkheṇa gourāiṃ  valanta-jua-koḍi-vihaḍia-kavāḍāiṃ 
 bolanti rakkhasa-rahā  taṃsoṇāmia-dhaāhaovari-taḍimā 
 
 
 ṇisuḍhia-disā-gaïndaṃ  bhagga-bhuaṃga-pphaṇaṃ dalia-pāālaṃ 
 garuaṃ pi rakkhasāṇaṃ  aïrā-honta-lahuaṃ bharaṃ sahaï mahī 
 
 
 agga-kkhandhāvaḍiaṃ  majjhe dāra-muha-ruddha-puñjia-pihulaṃ 
 ūsāsia-sāhi-muhaṃ  kūlābharia-bhavaṇaṅgaṇaṃ ṇīi balaṃ 
 
 
 ia dāra-kaa-tthambhaṃ  ṇīi vihiṇṇa-viaḍaṃ ṇisāara-seṇṇaṃ 
 ekkamuha-dari-viṇiggaa- sama-tthaluttāṇa-patthia-ṇaï-cchāaṃ 
 
 
 jāāi taṃ muhuttaṃ  puṇṇa-jjhīṇa-sariā-puliṇa-sohāiṃ 
 rakkhasa-gharaṅgaṇāiṃ  gaa-samarāhimuha-joha-païrikkāiṃ 
 
 
 laṅkā-veḍhaṇa-turio  āloia-dāra-ṇinta-rakkhasa-loo 
 rasiūṇa pavaa-ṇivaho  khara-pavaṇāiddha-vaṇa-dao vva pacalio 
 
 
 
 paharujjua-pāikkaṃ  parivaḍḍhaï pakkha-pasariāsārohaṃ 
 mukkaṅkusa-māaṅgaṃ  siḍhilia-raha-paggahaṃ ṇisāara-seṇṇaṃ 
 
 
 to ekkāaa-veaṃ  ekkakkama-diṇṇa-mahi-alabbhahia-paaṃ 
 ṭhāi aṇohīṇa-bhaḍaṃ  taha parimaṇḍala-pahāviaṃ kaï-seṇṇaṃ 
 
 
 patthanti jāa-rosā  patthijjanti a mahaggha-raṇa-soḍīrā 
 ṇihaṇanti ṇihammanti a  aṇurāeṇa ṇavaraṃ ṇa bhajjanti bhaḍā 
 
 ia siri-pavaraseṇa-viraïe dahamuhavahe mahākavve bāraho āsāsao 
 
 
 
        teraho āsāsao
         
 aha ṇiggaa-miliehiṃ  allīṇa-samāgaehi a vimukka-ravaṃ 
 raaṇiara-vāṇarehiṃ  diṇṇaṃ sahiaṃ ca garua-raṇa-patthāṇaṃ 
 
 
 taha a purilla-ṇivāia- dehovari-ṇimia-calaṇa-patthaṇa-turiā 
 ekkakkamaṃ ahigaā  thoaṃ jaha pahara-lālasā osariā 
 
 
 jaha hiaehi vavasiaṃ  raa-kalusehi ṇaaṇehi jaha saccaviaṃ 
 raaṇiarehi raṇa-muhe  taha paḍivakkhammi paharaṇaṃ ohariaṃ 
 
 
 paa-lambhabbhahia-javā  muṭṭhi-pariṭṭhavia-ṇippaampa-kkhaggā 
 saccavia-laddha-lakkhā  paḍhama-pahāra-visaā ṇa bhajjanti bhaḍā 
 
 
 vihuṇanti calia-viḍave  muha-maṇḍala-gholaṇuppusia-sindūre 
 pavaa-sa-hatthāiddhe  kumbha-aḍukkhutta-pāave māaṅgā 
 
 
 rosassa dāsarahiṇo  maaṇassa a dūsahassa rakkhasa-vaïṇo 
 samaaṃ cia aḍḍhatto  doṇha vi aṇurūa-dāruṇo pariṇāmo 
 
 
 ṇihaṇanti gaehi gae  turaehi turaṃgame rahehi a rahiṇo 
 jāaṃ pavaṃgamāṇaṃ  paḍivakkho paharaṇaṃ ca rakkhasa-seṇṇaṃ 
 
 
 sara-vikkiṇṇa-mahiharā  sara-vihaḍia-sesa-muggarāhaa-selā 
 paharaṇa-maggāiñcia- bhua-cuṇṇia-pavvaā bhamanti ṇisiarā 
 
 
 bhāa-paḍio vi vitthaa- giri-pariṇāha-viaḍe pavaṃga-kkhandhe 
 apahuppantāveḍho  ullalaï gaassa thora-kara-pabbhāro 
 
 
 
 raaṇiarora-tthala-cuṇṇiassa-kaï-rosa-pesiassa sihariṇo 
 uddhaṃ uddhāi rao  osaraï ahomuho silā-saṃghāo 
 
 
 riu-bala-majjha-ṇirāā  ṇihaa-ṇirantara-ṇisuddha-ṇajjanta-bhaḍā 
 vikkama-ṇīsāmaṇṇā  daṭṭhuṃ pi bhaḍāṇa dukkarā gaï-maggā 
 
 
 ṇivvubbhaï soḍīraṃ  appaḍihattha-lahuo hasijjaï paharo 
 vaḍḍhaï verāvandho  aïsaṃdhijjanti sāhasesu samatthā 
 
 
 ṇa paḍaï paḍie vi sire  sūla-vihiṇṇaṃ pi ṇea bhijjaï hiaaṃ 
 duppariiaṃ ṇa laggaï  lāvijjantaṃ pi paḍibhaḍāṇa raṇa-bhaaṃ 
 
 
 sahaï paharesu dappo  dappa-ṭṭhāṇesu sahaï purisāsaṅgho 
 ṇiddosesu bhaḍāṇaṃ  osāresu vi ṇa osaraï rosa-raso 
 
 
 riu-gaa-bhiṇṇukkhittā  rosa-vihuvvanta-caḍula-kesara-ṇivahā 
 daḍha-daṭṭha-danta-mūlā  rasiūṇa samaccharaṃ ṇimillanti kaī 
 
 
 avahīraṇā ṇa kijjaï  sumarijjaï saṃsae vi sāmia-sukaaṃ 
 ṇa gaṇijjaï viṇivāo  diṭṭhe vi bhaammi saṃbharijjaï lajjā 
 
 
 paḍhumāṇiāhi suiraṃ  je jīvia-saṃsaammi vi paricchūḍhā 
 te ccia ahimuha-ṇihaā  sura-bandīhi ahisāriā raaṇiarā 
 
 
 raaṇiara-baddha-lakkho  abaddha-ruhira-paripaṇḍuraṅga-ccheo 
 agaṇia-vaṇa-saṃtāvo  uṇha-pahāra-saraso samalliaï kaī 
 
 
 ṇa paḍikkhanti avasaraṃ  occhundanti jaṇiaṃ pareṇa paāvaṃ 
 bolenti jahā-bhaṇiaṃ  sāhukkāra-purao aïnti samatthā 
 
 
 āikulaaṃ 12 
 
 ia tāṇa taṃ viambhaï  suraṅgaṇā-suraa-lambha-saṃkea-haraṃ 
 bhagga-jama-loa-vanthaṃ  mahenda-bhavaṇujjuāia-vahaṃ jujjhaṃ 
 
 
 
 kaï-vaccha-tthala-pariṇaa- ṇiaa-muhatthamia-danti-danta-pphalihaṃ 
 ṇihaa-bhaḍa-mahia-ṇivaḍia- sura-vahu-cala-valaa-muhala-pavaa-gaï-vahaṃ 
 
 
 ovaaṇosuddha-rahaṃ  uppaaṇocchitta-vihaḍamāṇa-gaïndaṃ 
 gahia-pphiḍia-turaṃgaṃ  aṇudhāvia-pavaa-ṇihaa-rakkhasa-johaṃ 
 
 
 rasa-ṇivvāora-tthala- suha-visahijjanta-candaṇa-duma-ppaharaṃ 
 kalaala-lohugghāḍia- muha-bolīṇa-sara-magga-ṇinta-ṇiṇāaṃ 
 
 
 bhiṇṇa-ghaḍijjanta-ghaḍaṃ  paḍiruddhosaria-cakkalia-pāikkaṃ 
 ruhirohiṇṇa-raha-vahaṃ  muha-sukkha-ppheṇa-ṇihua-hesia-turaaṃ 
 
 
 riu-paharaṇa-pariosia- sāhukkāra-rava-gabbhiṇa-paḍanta-siraṃ 
 ṇibbhiṇṇa-pahara-mucchia- vaaṇabbhantara-virāa-bhaḍa-cukkāraṃ 
 
 
 sela-paharuvviāia- dukkha-vavaṭṭhavia-hatthi-patthia-johaṃ 
 bhagga-dhaa-ciṇha-vimuhia- paṇaṭṭha-ṇiaa-bhaḍa-dukkha-ṇajjanta-rahaṃ 
 
 
 giri-pellia-raha-kaḍḍhaṇa- vihala-vasāria-muha-tthaṇanta-turaṃgaṃ 
 mahi-ala-paloṭṭa-mahihara- raaa-rasomalia-bhiṇṇa-paṇḍura-ruhiraṃ 
 
 
 kaï-mukka-cuṇṇia-ṭṭhia- sela-muṇijjanta-sarasa-sariā-maggaṃ 
 oharia-vañciāiñciāsi-maggovaḍanta-vāṇara-johaṃ 
 
 
 ahidhāvanta-pavaṃgama- mukkaṃsa-ṇirāa-kesara-saḍugghāaṃ 
 majjhanta-bhāa-ṇivaḍia- daṇḍāuha-bhiṇṇa-mahi-aloviddha-bhaḍaṃ 
 
 
 gahia-sira-daṭṭha-vāṇara- ṇisāarora-tthaladdha-rovia-dāḍhaṃ 
 ṇaha-dharia-pavvaojjhara- sībhara-taṇṇāa-garuiosaṇṇa-raaṃ 
 
 
 
 sārahi-hattha-alāhaa- muha-paḍiuṭṭhia-turaṃga-ṇivvūḍha-rahaṃ 
 sara-ghāa-cuṇṇiovaïa-pavvaāvīa-ruhira-sariā-sottaṃ 
 
 
 
 aṭṭanti asahaṇāiṃ  khaṇḍijjanta-paḍisāriaddhantāiṃ 
 vocchijjanta-muhāiṃ  bhijjantosaria-paḍibhaḍāi balāiṃ 
 
 
 vāṇara-paharukkhuḍiā  aṇirūvia-lakkha-pesiāsi-paharaṇā 
 mucchā-ṇimīliacchā  ohīrantā vi allianti ṇisiarā 
 
 
 cuṇṇia-garua-paḍibhaḍo  phuraï aṇallīṇa-rakkhasāhaa-vihalo 
 khaṇḍijjanta-paaṭṭo  oli-cchiṇṇa-paḍio pavaṃgama-joho 
 
 
 soḍīreṇa paāvo  chāā paharehi vikkamehi pariaṇo 
 jīeṇa a ahimāṇo  rakkhijjaï a garuo sarīreṇa jaso 
 
 
 bhijjaï uro ṇa hiaaṃ  giriṇā bhajjaï raho ṇa uṇa ucchāho 
 chijjanti sira-ṇihāā  tuṅgā ṇa uṇa raṇa-dohalā suhaḍāṇaṃ 
 
 
 selojjharehi gaaṇe  dhua-lohia-sībharehi dhārā-magge 
 maa-salilehi ghaḍāsu a  vocchijjaï pasariaṃ mahi-raüṭṭhāṇaṃ 
 
 
 visahia-khagga-ppaharā  gaïnda-danta-lihiaggalā-paḍirūā 
 selāiñchaṇa-valiā  visamaṃ bhajjanti pavaa-bāhu-pphaḍihā 
 
 
 teṇhāio vi suiraṃ  saṃṇāha-cchea-gabbhiṇammi vaṇa-muhe 
 ṇivvalia-loha-virasaṃ  ṇa piaï āmuaï cakkhiūṇa vihaṃgo 
 
 
 vevaï paḍio vi bhuo  osuddhammi vaaṇammi dharaï amariso 
 lua-sīsaṃ pi kavandhaṃ  dhāvaï ukkhitta-kaṇṭha-lohia-dhāraṃ 
 
 
 
 dei rasaṃ riu-paharo  vahaï dhuraṃ vikkamassa verāvandho 
 āaḍḍhia-raṇa-rahaso  dappaṃ vaḍḍhei āao aïbhāro 
 
 
 sāhei riuṃ va jasaṃ  ṇa sahaï āāriaṃ va kāla-kkhevaṃ 
 lahaï suhaṃ miva ṇāsaṃ  jīaṃ muaï samuhaṃ paharaṇaṃ va bhaḍo 
 
 
 visahia-khagga-ppaharā  vialia-lohia-kilinta-ṇīsāra-bhuā 
 mucchijjantoallā  akkantā ṇiaa-mahiharehi pavaṃgā 
 
 
 daaï kusuaṃ va māṇaṃ  vaḍḍhantaṃ pi aṇahaṃ ṇa pattiaï jasaṃ 
 ṇa karei loa-garue  jīa ccia ṇavara āaraṃ bhaḍa-sattho 
 
 
 ṇihaālakkhia-johe  jāe lahuammi ṇiaa-dhārā-magge 
 parivaḍḍhantāi-bharaṃ  garuaṃ para-saṃkulaṃ aïnti samatthā 
 
 
 dhārenti jasassa dhuraṃ  entaṃ ṇa sahanti vikkamassa parihavaṃ 
 rosassa karenti dhiiṃ  māṇaṃ vaḍḍhenti sāhasassa samatthā 
 
 
 paharāsāia-harisaṃ  khaṇa-mucchā-galia-raṇa-maṇoraha-sokkhaṃ 
 jīa-viḍhattaccharasaṃ  sira-parivattia-jasaṃ viambhaï samaraṃ 
 
 
 saṃdehesu hasijjaï  rajjijjaï sāhase ramijjaï vasaṇe 
 mucchāsu vīsamijjaï  ṇivvūḍhaṃ ti ṇavaraṃ gaṇijjaï maraṇe 
 
 
 calio a caraṇa-pahao  aüvva-diṇṇa-raï-maṇḍala-gahāsaṅko 
 atthekka-kaḍḍhia-ṇiso  abhāa-bhagga-diaso mahi-raügghāo 
 
 
 mūle bahalugghāo  majjhoāse pasāriattaṇa-taḍiṇo 
 ṇaha-puñjia-vitthario  paḍaï disāsu garuattaṇeṇa mahi-rao 
 
 
 muaï bharei ṇu vasuhaṃ  ṇīi disāhiṃ thaei ṇu disā-akkaṃ 
 addiṭṭha-ṇiggama-vaho  paḍaï ṇahāhi gaaṇaṃ vilaggaï ṇu rao 
 
 
 
 dīsaï raaṇiara-balaṃ  pavaṃga-johehi māsala-raantariaṃ 
 osāa-haassa ṭhiaṃ  purao maṇi-pavvaassa va haa-cchāaṃ 
 
 
 odhūsaria-ghaa-vaḍo  pasaraï maïlia-turaṃgama-muha-ppheṇo 
 kasaṇa-mihia vva taṇuo  ṇahammi sāmalaïāavo raa-ṇivaho 
 
 
 vāṇara-rahasa-visajjia- ṇahaṅgaṇovaïa-sela-magga-ṇirāo 
 raïṇo kalusa-cchāo  paḍaï paṇālojjharo vva kiraṇujjoo 
 
 
 kuvioharia-ṇisāara- pavaa-daḍha-kkhandha-pūriaddhantāsuṃ 
 maṃsala-mahu-kosa-ṇiho  bajjhaï baddha-ruhirāsi-dhārāsu rao 
 
 
 raṇa-parisakkaṇa-vihalā  raï-kiraṇāhaa-kilinta-maülia-ṇaaṇā 
 ṇivvāanti gaïndā  sībhara-saṃvalia-reṇu-kaddamia-muhā 
 
 
 mūlāhoa-karālā  soṇia-sotta-ṇivahantarāla-pasariā 
 ekkakkameṇa samaaṃ  saṃbajjhanti uariṃ mahi-laüppīḍā 
 
 
 ṇivvāleūṇa ṇahe  gaa-sukkāria-valanta-dhaa-vaḍa-taṇuiṃ 
 pavaṇo kaḍḍhaï visamaṃ  chāā-vaha-paṭṭha-dhūsaraṃ raa-lehaṃ 
 
 
 saṃrumbhaï diṭṭhi-vahaṃ  gaāṇa ahimuha-pahāviāṇa raṇa-muhe 
 mārua-kampijjanto  vaaṇabbhāsammi muha-vaḍo vva mahi-rao 
 
 
 ṇavari a bhaḍa-vaccha-tthala- vaṇa-magga-ṇirāa-patthiucchaliāe 
 ruhira-ṇaīa mahi-rao  ummūlia-kūla-pāavo vva ṇisuddho 
 
 
 palahua-ṇīhāra-ṇihaṃ  saṃghāia-kamala-ṇāla-tantu-cchāaṃ 
 gholaï dara-vocchiṇṇaṃ  mārua-bhiṇṇa-taliṇa-ṭṭhiaṃ raa-sesaṃ 
 
 
 rumbhantujjua-maggaṃ  dharāharantara-valanta-ṇaï-sotta-ṇihaṃ 
 valaï valanta-dhaa-vaḍaṃ  paḍia-gaïnda-ṇivahantarālesu balaṃ 
 
 
 
 dūsaha-sahia-ppaharā  duvvojjha-vilagga-samara-ṇivvūḍha-bharā 
 occhuṇṇa-duggama-pahā  kaa-dukkara-pesaṇā paḍanti pavaṃgā 
 
 
 bandhu-vaha-baddha-veraṃ  sahassa-pūraṇa-kavandha-jaṇiāmoaṃ 
 vaḍḍhaï bhaḍa-diṇṇa-rasaṃ  bhuja-pabbala-pahua-vīra-paḍaṇaṃ jujjhaṃ 
 
 
 maṇibandhāgaa-puñjia- saṃṇāha-cchea-valaa-diṇṇāveḍhaṃ 
 ṇeuṃ ṇa caei siā  mūlucchiṇṇa-garuaṃ ṇisiarassa bhuaṃ 
 
 
 āvattantara-valiā  ruhira-ṇihāesu pāsa-baddha-ppheṇā 
 ollanta-pamha-garuā  atthāanti paḍiūṇa camaruppīḍā 
 
 
 uddha-muha-mukka-ṇāā  puvvaddha-bharosianta-pacchima-bhāā 
 kumbhe pavaa-silāhaa- khuppantuddhaṅkuse dhuṇanti gaïndā 
 
 
 aha pavaa-bharubbhantā  paharujjua-tiasa-bhaṅga-dāṇa-samuiā 
 jāā rakkhasa-johā  paḍhamuggaa-dukkaraṃ paḍivahāhimuhā 
 
 
 bhaggoṇiattia-gaaṃ  bhamiaṃ ṭhāṇa-parivattiobhagga-rahaṃ 
 ekka-paa-valia-johaṃ  maṇḍali-diṇṇa-turaaṃ ṇisāara-seṇṇaṃ 
 
 
 amarisa-vitthakkantā  vivalāanti bhamiūṇa galiāmarisā 
 īsi-viatta-cchūḍhā  ṇibbhīallīṇa-vāṇarā raaṇiarā 
 
 
 raha-saṃdāṇia-turaaṃ  turaṃgamora-tthala-kkhalia-pāikkaṃ 
 pāikkāvalia-gaaṃ  gaa-bhajjanta-raha-saṃkulaṃ valaï balaṃ 
 
 
 sasaï visamuddha-kampaṃ  garuāanta-bhua-lambiobhagga-dumaṃ 
 vihalosaria-paḍibhaḍaṃ  saṇṇovāhia-ṇisāaraṃ pavaa-balaṃ 
 
 
 
 akkhaṇḍia-soḍīrā  pavaāṇia-paḍhama-māṇa-bhaṅgāvasarā 
 bhaggā vi bhamanti puṇo  ṇīsesaṃ rakkhasā ṇa geṇhanti bhaaṃ 
 
 
 antyakulaaṃ 4 
 
 taha vi a dara-parivattia- cakkalaïjjanta-garua-cakka-raha-vahaṃ 
 vitthakkanta-pahāvia- samattha-saṃṭhāvaṇā-viḍhatta-raṇa-jasaṃ 
 
 
 vāṇara-paraṃmuhoṇāmiaddha-moḍia-ṇilāḍa-vaṭṭa-ṇisiaraṃ 
 
 para-seṇṇa-kalaalāhittha-paḍiṇiattanta-gaa-violārohaṃ 
 
 
 cala-vāṇarāṇudhāvia- vāla-dharijjanta-ṇiccala-ṭṭhia-turaaṃ 
 ṇihaa-bhaḍa-paḍia-sārahi- pavaṃga-bhesia-turaṃga-hīranta-rahaṃ 
 
 
 dhārā-magga-ṇivāia- bala-paḍihaa-virala-vāṇaruṇṇia-maggaṃ 
 bhaggaṃ galanta-paharaṇa- suṇṇaïohaa-bhuaṃ ṇisāara-seṇṇaṃ 
 
 
 
 aha hia-macchara-lahuā  ekkakkama-cakkhu-rakkhaṇāhia-hiaā 
 hiaāvaḍia-dahamuhā  valiā paḍimukka-raṇa-bhaā raaṇiarā 
 
 
 vocchiṇṇa-saṃdhia-jasā  honti ṇiatta-samuha-ṭṭhavia-soḍīrā 
 kaï-bala-duppariallā  siḍhilia-paḍivaṇṇa-raṇa-dhurā raaṇiarā 
 
 
 to bhaṅga-lajjiāṇaṃ  parivaḍḍhia-pasara-harisiāṇa a garuaṃ 
 raaṇiara-vāṇarāṇaṃ  variāāria-bhaḍaṃ pavaṭṭaï jujjhaṃ 
 
 
 suggīveṇa paaṅgho  sattacchaa-pāaveṇa diṇṇa-raṇa-suho 
 vaṇa-gaa-dāṇa-surahiṇā  vacchucchalia-kusumaṭṭahāseṇa hao 
 
 
 diviāhaassa samare  surahiṃ ura-paḍia-sarasa-candaṇa-gandhaṃ 
 asaṇippahassa jīaṃ  agghāanta-suhioṇimillassa gaaṃ 
 
 
 hantūṇa vajjamuṭṭhiṃ  hasaï maïndo vi muṭṭhi-ghāa-ṇisuddhaṃ 
 āhittha-diṭṭhi-ṇiggaa- jalaṇa-sihāamba-phuḍia-loaṇa-jualaṃ 
 
 
 
 kuvieṇa vijjumālī  cira-jujjhia-harisio suseṇeṇa kao 
 calaṇa-jualāvalambia- ṇakkhukkhitta-khuḍiohaa-bhua-pphaḍiho 
 
 
 sahia-paharaṃ ṇaleṇa vi  tavaṇassa talāhighāa-moḍia-kaṇṭhaṃ 
 ṇihiaṃ dehammi siraṃ  deho addha-ṇimio mahi-alammi kao 
 
 
 hantūṇa jambumāliṃ  jhatti vihiṇṇo aïñcio pavaṇa-suo 
 saala-tala-gāḍha-tāḍaṇa- bhiṇṇucchalia-sira-mea-sitta-dasa-disaṃ 
 
 
 aha geṇhaï aïbhūmiṃ  indaï-vāli-taṇaāṇa raṇa-soḍīraṃ 
 ṇihaekkamekka-pariaṇa- sa-hattha-paḍivaṇṇa-saṃsaa-tulārohaṃ 
 
 
 bāṇandhaāria-disaṃ  dhaṇu-maṇḍala-parigaaṃ visesei paraṃ 
 āloiukkhaāṇia- mukka-paḍantehi giri-sahassehi kaī 
 
 
 ṇivaḍanti kusuma-ṇibbhara- milia-valanta-viḍavovaūḍha-mahuarā 
 vivaïṇṇa-pphala-lahuā  dhua-majjha-kkhuḍia-pallavā duma-ṇivahā 
 
 
 vāli-taṇaaṃ ṇa pāvaï  gaaṇe guppaï dumehi sara-saṃghāo 
 chijjanti addha-vanthe  entā dahamuha-suaṃ ṇa laṅghanti dumā 
 
 
 vikkhitta-loddha-kusumaṃ  sara-daliuddhāamāṇa-candaṇa-gandhaṃ 
 uddhua-mandāra-raaṃ  sarasa-lavaṅga-dala-gabbhiṇaṃ hoi ṇahaṃ 
 
 
 āikulaaṃ 7 
 
 ia taṃ sama-paḍihatthaṃ  vāraṃ-vāra-bala-diṇṇa-sāhukkāraṃ 
 indaï-vāli-suāṇaṃ  paraṃ pamāṇaṃ gaaṃ pi vaḍḍhaï jujjhaṃ 
 
 
 duma-kusuma-majjha-ṇiggaa- sara-puṅkhālagga-ṇijjamāṇa-mahuaraṃ 
 ṇivvāvārosaria- ṭṭhiohaāvigga-seṇṇa-vimhaa-diṭṭhaṃ 
 
 
 dahamuha-taṇaa-visajjia- sara-bharia-ṇahaṅgaṇuppaïa-vāli-suaṃ 
 vāli-sua-rosa-pesia- sāla-silā-sela-ruddha-dahamuha-taṇaaṃ 
 
 
 
 ṇisiara-sara-ṇiddāria- vāṇara-deha-ruhirāruṇa-disāhoaṃ 
 vāṇara-pahara-paattia- rakkhasa-ruhiroha-kaddamia-bhūmi-alaṃ 
 
 
 riu-sūla-dūmiohīramāṇa-vāli-sua-diṇṇa-vāṇara-soaṃ 
 selāhighāa-mucchia- dahamuha-taṇaa-bhaa-bhiṇṇa-raaṇiara-balaṃ 
 
 
 tārā-taṇaa-visesia- raaṇiara-paatta-pavaa-seṇṇa-kalaalaṃ 
 mandodari-sua-dūmia- vāṇara-pariosa-muhala-rakkhasa-loaṃ 
 
 
 bhua-paḍia-ṇipphala-pphaliha-bhaṅga-helā-hasanta-vāṇara-johaṃ 
 ura-bhiṇṇa-silā-ala-mehaṇāa-mukkaṭṭahāsa-paṇḍuria-ṇahaṃ 
 
 
 
 aha indaïmmi vāli-taṇaeṇa samarāṇurāa-bhaggucchāhe 
 ṇihao tti hasanti kaī  māāi ṭhia tti harisiā raaṇiarā 
 
 ia teraho āsāsao parisamatto 
 
 
 
        caüddaho āsāsao
         
 aha ṇipphala-gaa-diaso  jahicchiāsaṃpaḍanta-dahamuha-lambho 
 jūraï laṅkāhimuho  alasāanta-haa-rakkhaso rahuṇāho 
 
 
 eesu suha-ṇisaṇṇo  ṇa ṇīi samaraṃ dasāṇaṇo tti gaṇento 
 icchaï diṇṇāāse  raaṇiaresu paḍimuñciuṃ sara-ṇivahe 
 
 
 diṭṭhimmi patthiammi a  āvaḍiammi a pare sara-ṇisumbhante 
 samarammi visūrantā  mohukkarisia-dumā bhamanti pavaṃgā 
 
 
 bhettūṇa turia-mukke  aṇuloma-pahāvie silā-saṃghāe 
 paḍhamaṃ sāhenti paraṃ  vihaḍia-vāṇara-maṇorahā rāma-sarā 
 
 
 chijjaï kareṇa samaaṃ  pavae ṇalliaï rakkhasāṇa paharaṇaṃ 
 pāvaï turia-vimukkaṃ  aṇahaṃ ṇa a rakkhasaṃ pavaṃga-paharaṇaṃ 
 
 
 bhiṇṇe vacchammi silā  giri-siharaṃ chiṇṇa-pāḍia-sira-ṭṭhāṇe 
 ṇivaḍaï sarāhisaṃdhia- parakkamehi pavaehi rosa-vimukkaṃ 
 
 
 saï saṃdhio ccia saro  rahuṇāhassa saï cakkalaïaṃ ca dhaṇuṃ 
 acchijjaï a sarāhaa- saï-palhatthanta-rakkhasa-sirehi mahī 
 
 
 visamālagga-huavahā  visahara-reavia-bila-muha-paḍicchandā 
 dīsanti bāṇa-maggā  rakkhasa-dehesu se ṇa dīsanti sarā 
 
 
 ukkarisantassa kare  patthantassa hiae rasantassa muhe 
 dīsanti ṇavara paḍiā  ṇivaddha-sira-paḍaṇa-sūiā rāma-sarā 
 
 
 
 jo jattha ccia diṭṭho  suo jahiṃ jassa vialio vi ṇiṇāo 
 calio a jo jahiṃ cia  tassa tahiṃ cea ṇivaḍiā rāma-sarā 
 
 
 haa-hatthi-bhaḍa-turaṃgā  dīhā dīsanti tammi rakkhasa-seṇṇe 
 agga-kkhandha-paattā  kūlaṃ bhettūṇa ṇiggaā rāma-sarā 
 
 
 jaṃ cia ualaddha-bhaaṃ  kāhii samaaṃ paḍāiavvārambhaṃ 
 taṃ rāma-sarāhihaaṃ  diṭṭhaṃ ṇavara paḍiaṃ ṇisāara-seṇṇaṃ 
 
 
 ia taṃ bāṇukkittaṃ  paḍanta-sama-kāla-diṭṭha-sira-saṃghāaṃ 
 sua-sāraṇāvasesaṃ  khaṇeṇa rakkhasa-balaṃ kaaṃ rahuvaïṇā 
 
 
 tāva a salohiāruṇa- rakkhasa-bala-ṇivvisesa-saṃjhā-timiro 
 paramatthao cirassa va  ṇivvāo galia-rakkhasa-bhao diaho 
 
 
 aha uggāhia-cāo  ekko vāli-sua-moḍia-rahuppaïo 
 saṃcaraï mehaṇāo  ṇiaa-cchavi-meliandhaārammi ṇahe 
 
 
 to ṇiṭṭhavia-ṇisiarā  indaïṇā garua-vera-mūlāhārā 
 samaaṃ cia saccaviā  addiṭṭheṇa vihiṇevva daharaha-taṇaā 
 
 
 muaï a saaṃbhu-diṇṇe  tāṇa bhuaṃga-muha-ṇiggaāṇala-jīhe 
 ṇīsesa-ṇihaa-rakkhasa- vīsattha-palambiohaa-bhuāṇa sare 
 
 
 to bhiṇṇaṅgaa-desā  ṇiddāria-bīa-bāhu-pāaḍia-muhā 
 rāhava-dehammi ṭhiā  tia-saṃdāṇia-bhuā bhuaṃgama-bāṇā 
 
 
 ṇiddhoāasa-ṇīlā  ṇinti visāṇala-phuliṅga-pajjalia-muhā 
 dhaṇu-saṃdhāṇa-vimukkā  aüvva-ṇārāa-vibbhamā bhuaïndā 
 
 
 ṇivaḍanti vijju-muhalā  tāra-samabbhahia-loha-laṭṭhi-cchāā 
 kasaṇa-jalaoarāhi va  rakkhasa-māandhaāria-ṇahāhi sarā 
 
 
 
 paḍhumaṃ ravi-bimba-ṇihā  palaükkā-saṃṇihā ṇahaddha-paḍantā 
 bhindantā honti sarā  dara-ṇibbhiṇṇa-bhamiā bhuāsu bhuaṃgā 
 
 
 bajjhanti daharaha-suā  dara-bhagga-maṇorahā kilimmanti surā 
 addiṭṭha-mehaṇāā  uṇṇāmia-pavvaā bhamanti pavaṃgā 
 
 
 rasaï ṇahammi ṇisiaro  bhiṇṇamabhiṇṇa-hiaaṃ disāsu kaï-balaṃ 
 bhijjanto vi ṇa bhijjaï  riu-daṃsaṇa-diṇṇa-loaṇo dāsarahī 
 
 
 rosāṇala-pajjaliaṃ  jalanta-vaḍavā-muhāṇala-paḍicchandaṃ 
 aṅgesu laddha-pasarā  hiaaṃ se ṇavara pariharanti bhuaṃgā 
 
 
 tāṇa bhuaṃga-parigaā  dukkha-pahuppanta-viaḍa-bhogāveḍhā 
 jāā thira-ṇikkampā  malaa-aḍuppaṇṇa-candaṇa-duma vva bhuā 
 
 
 taha paḍivaṇṇa-dhaṇu-sarā  sara-ṇibbhijjanta-ṇiccala-bhua-pphalihā 
 daṭṭhoṭṭha-metta-lakkhia- ṇipphala-rosa-lahuā kaā rahu-taṇaā 
 
 
 sara-ṇibbhiṇṇa-sarīrā  jāā āloa-maggiavvāvaavā 
 dari-diṭṭha-pattaṇantara- ṇihitta-saṃkhāa-lohiā rahu-taṇaā 
 
 
 sara-sīvioru-jualaṃ  saṃkīlia-vihala-ṇiccala-ṭṭhia-calaṇaṃ 
 ṇialia-dehāvaavaṃ  saṃcariavvaṃ pi rahu-suāṇa avahaaṃ 
 
 
 to sura-hiaehi samaṃ  paḍiaṃ vihalanta-paḍhama-saṃṭhia-bāṇaṃ 
 addiṭṭha-riu-visajjia- sara-paharaṅkusia-vāma-hatthāhi dhaṇuṃ 
 
 
 uddhāio a sahasā  vivalāa-vimāṇa-taḍima-pacchima-dese 
 sura-vahu-visamakkando  ekkamuhāhaa-rasanta-tanti-cchāo 
 
 
 
 to paḍio rahuṇāho  bhañjanto tihuvaṇassa āsā-bandhaṃ 
 sīha-ṇahaṅkusa-pahao  tuṅgaṃ āsaṇṇa-pāavaṃ va vaṇa-gao 
 
 
 paḍiassa a rahuvaïṇo  paḍio aṇumaggaaṃ sumittā-taṇao 
 uddha-ṭṭhiassa paṇao  palhatthassa va dumassa chāā-ṇivaho 
 
 
 
 dharaṇi-paḍiesu tesu a  ṇivvaṇṇanta-samuhoṇaa-bharuvvattā 
 uttāṇiekka-cakkā  surāṇa taṃsa-taḍimā ciraṃ āsi rahā 
 
 
 hiaa-paḍaṇe vva mūḍhaṃ  raï-paḍaṇe vva sahasā tamammi ṇivaḍiaṃ 
 rāma-paḍaṇammi jāaṃ  sira-paḍaṇe vva gaa-jīviaṃ tellokkaṃ 
 
 
 aha rāma-parittāṇaṃ  suṇṇa-disā-muha-paloaṇa-ṇirucchāhaṃ 
 bhaa-ṇiccala-puñjaïaṃ  ṇa muaï paḍiaṃ pi rāhavaṃ kaï-seṇṇaṃ 
 
 
 dīṇaṃ bhaggucchāhaṃ  uvvigga-maṇaṃ visāa-pellia-hiaaṃ 
 rāhava-viiṇṇa-ṇaaṇaṃ  ālekkha-gaaṃ va saṃṭhiaṃ kaï-seṇṇaṃ 
 
 
 paḍiassa vi rahuvaïṇo  dīsanto dei pavaa-vaï-saṃlāvaṃ 
 avisāa-mahagghavio  sāsaa-dhīra-dhario muhassa pasāo 
 
 
 ṇavari a vihīsaṇa-jalāhaacchiṇā vāṇarāhiveṇa ṇaha-aro 
 pāsammi dhaṇu-sahāo  diṭṭho kaa-pesaṇo dasāṇaṇa-taṇao 
 
 
 to rosa-tulia-pavvaa- sahasuddhāia-pahāvio suggīo 
 laṅkaṃ bhaa-vivalāaṃ  ahileūṇa ṇavaraṃ ṭhio raaṇiaraṃ 
 
 
 indaïṇā viṇiveia- rāhava-ṇihaṇa-suhio ṇisāara-ṇāho 
 āsāia-jaṇaa-suā- samāgamovāa-ṇivvuo ūsasio 
 
 
 aha ṇisiarīhi dahamuha- vaaṇāṇia-diṭṭha-sarasa-khaṇa-vehavvā 
 
 mukkakkanda-visaṃṭhula- dara-vilavia-mucchiā kaā jaṇaa-suā 
 
 
 to gaa-mohummillo  pecchanto rāhavo sumittā-taṇaaṃ 
 parideviuṃ paütto  takkhaṇa-pabbhaṭṭha-saala-sīā-dukkho 
 
 
 jassa saalaṃ tihuaṇaṃ  āruhaï dhaṇummi saṃsaaṃ ārūḍhe 
 so vi hao somittī  ṇatthi vaṇe jaṃ ṇa ei vihi-pariṇāmo 
 
 
 aha vāaṃ kaa-kajjo  majjha kae mukka-jīvio somittī 
 ṇipphala-vūḍha-bhua-bharo  ṇavara mae ccea lahuio appāṇo 
 
 
 aha jampaï suggīvaṃ  mahuraṃ ucchāha-dāvia-pariccheaṃ 
 vaaṇaṃ sahasovatthia- maraṇāvatthā-vavaṭṭhavia-gambhīraṃ 
 
 
 ṇivvūḍhaṃ dhīra tume  imo vi uahutta-bhua-balo kaï-loo 
 kammaṃ imeṇa vi kaaṃ  jaa-ṇivvaḍia-jasa-dukkaraṃ māruiṇā 
 
 
 āvaddha-bandhu-veraṃ  jaṃ me ṇa ṇiā vibhīsaṇaṃ rāa-sirī 
 dukkheṇa eṇa a mahaṃ  avihāvia-bāṇa-veaṇa-rasaṃ hiaaṃ 
 
 
 tā vaccasu mā mujjhasu  turiaṃ teṇea seu-bandheṇa tumaṃ 
 pecchasu bandhava-vaggaṃ  dukkhaṃ kālassa jāṇiuṃ pariṇāmaṃ 
 
 
 to tivva-rosa-laṅghia- vihuāṇaṇa-dukkha-dharia-bāhuppīḍo 
 rahuvaïṇo paḍivaaṇaṃ  bhaṇaï adāūṇa vāṇare pavaa-vaī 
 
 
 vaccaha lakkhaṇa-sahiaṃ  ṇava-pallava-raïa-vīra-saaṇattharaṇaṃ 
 pāveha vāṇara-uriṃ  avihāvia-bāṇa-veaṇaṃ rahuṇāhaṃ 
 
 
 antyakulaaṃ 
 
 ahaaṃ pi vijju-paḍaṇāiritta-saṃpāa-gahia-pavviddha-dhaṇuṃ 
 addhohariāsāia- valia-bhuakkhitta-moḍia-gaā-vihalaṃ 
 
 
 
 khandhaddhantovāhia- karajualolugga-candahāsa-kkhaggaṃ 
 akkanta-calaṇa-tāḍia- dalia-rahāhomuhosaranta-paharaṇaṃ 
 
 
 bhagga-purilla-visaṃṭhula- bhua-jualukkhuḍia-sesa-ṇipphala-bāhuṃ 
 vajja-ṇiha-hattha-ṇivaḍanta-diṇṇa-daḍha-muṭṭhi-bhiṇṇa-vacchaddhantaṃ 
 
 
 bhua-ṇivvālia-kaḍḍhia- khuḍiakkekka-visaranta-pavviddha-siraṃ 
 ṇipphala-sīā-saṃdhia- ṇakkhukkhuḍia-hiaaṃ karemi dahamuhaṃ 
 
 
 
 ia ajjaṃ cea mae  ṇihaammi dasāṇaṇe ṇiā kikkindhaṃ 
 aṇumarihii va marantaṃ  dacchihi va jianta-rāhavaṃ jaṇaa-suā 
 
 
 visahara-bāṇa tti ime  vihīsaṇeṇa viṇivārie suggīe 
 āḍhatto cinteuṃ  mantaṃ hiaeṇa gāruḍaṃ rahuṇāho 
 
 
 ṇavari a sahasucchippanta-sāaraddhanta-dhuvvamāṇa-suvelaṃ 
 jāaṃ khara-vāāhaa- kiranta-rakkhasa-kalevaraṃ dharaṇi-alaṃ 
 
 
 juggaaṃ 
 
 pecchaï a kaṇaa-pehuṇa- bahalujjoa-paḍisāria-mahā-timiraṃ 
 ṇava-piñcha-maüa-pamhaṃ  thira-piṭṭhi-ṇihitta-mahumahāsaṇa-maggaṃ 
 
 
 
 duvvāra-vāsavāuha- ghāa-vimukkekka-piñcha-pāaḍa-vacchaṃ 
 rāmo pāālañchia- kaṇṭha-valanta-ṭṭhioraa-dharaṃ garuḍaṃ 
 
 
 
 to kaa-rāma-paṇāme  garuḍe ovaïa-samuha-saṃṭhia-diṭṭhe 
 doṇha vi mukka-sarīrā  ṇa viṇajjaï te kahiṃ gaā sara-ṇivahā 
 
 
 
 aha sara-bandha-vimukko  viṇaā-taṇaovaūhaṇa-kkhaa-rahio 
 appāhiattha-manto  jāo gaa-garuḍa-dāruṇo rahuṇāho 
 
 
 aha sara-bandha-vimukke  soūṇa ṇisāarāhivo rahuṇāhe 
 āaa-garuḍāsaṅko  dhummakkhammi saalaṃ ṇimei raṇa-bharaṃ 
 
 
 so roseṇa raheṇa va  ucchāheṇa va ṇisāara-baleṇa samaṃ 
 ṇīi bhuaṃ va paharisaṃ  vahamāṇo vikkamaṃ va verāvandhaṃ 
 
 
 to so rakkhasa-ṇivaho  saha dhummakkheṇa sāaraddhanta-ṇiho 
 vaḍavā-muhāṇalassa va  saṃcaraṇa-pahammi mārua-suassa ṭhio 
 
 
 aha dāruṇāvasāṇe  kaï-rakkhasa-seṇṇa-vaïarammi paatte 
 saṃbhāriakkha-ṇihaṇo  ottharaï sarehi māruiṃ dhummakkho 
 
 
 to tassa sara-ṇighāe  romantara-lagga-ṇipphale dhuamāṇo 
 akkamaṇa-moḍia-raho  hia-dhummakkha-dhaṇu-saṃṭhio hasaï kaī 
 
 
 bhaggo bhuammi phaliho  vacchucchalia-daliaṃ ṇa iṭṭhaṃ musalaṃ 
 dhummakkha-rosa-mukkaṃ  pavaassa jahiṃ tahiṃ virāi paharaṇaṃ 
 
 
 juggaaṃ 
 
 to dīha-vāma-kara-ala- paḍivaṇṇāveḍhaṇoṇaa-galuddesaṃ 
 rumbhanta-jīva-ṇiggama- vacchabbhantara-bhamanta-sīha-ṇiṇāaṃ 
 
 
 khaṇa-vāvāri-visaṃṭhula- galanta-paharaṇa-palambiohaa-hatthaṃ 
 kuṇaï pabhañjaṇa-taṇao  uddhuṭṭhia-mukka-jīviaṃ dhummakkhaṃ 
 
 
 
 aha paḍie dhummakkhe  haa-sesammi a gae ṇisāara-seṇṇe 
 dahamuha-samuhāṇattaṃ  ṇintaṃ pecchaï akampaṇaṃ pavaṇa-suo 
 
 
 taṃ pi viiṇṇora-tthala- vīsatthoharia-ṇiṭṭhiāuha-ṇivahaṃ 
 osumbhaï haṇumanto  ekkekka-kkhuḍia-vippaïṇṇāvaavaṃ 
 
 
 
 aha dahamuha-saṃdiṭṭho  haṇumantāghāa-sama-tulagga-pphiḍio 
 paḍio ṇīlassa muhe  aladdha-samara-suha-dūmiassa pahattho 
 
 
 ṇavari a patthāṇe ccia  bāṇo kālāaso pahattha-vimukko 
 paḍio ṇīlassa ure  vaṇa-paḍibhiṇṇa-ruhiruggameṇa pisuṇio 
 
 
 veovattia-viḍavaṃ  muaï kaī vi sura-hatthi-parimala-surahiṃ 
 gaï-magga-lagga-bhamaraṃ  paḍisotta-pasāriaṃsuaṃ kappa-dumaṃ 
 
 
 bolanta-jalaharassa va  to se āsāra-jala-lava-tthavaa-ṇiho 
 āgama-maggammi ṭhio  dhua-viḍava-kkhalia-mottiā-phala-ṇivaho 
 
 
 to tassa bhua-vimukko  bhaggo vaṇa-bharia-mottia-pphala-vaaro 
 bhajjanta-viḍava-vialia- siaṃsuāvīa-pahara-ruhirammi ure 
 
 
 samaaṃ vañcei sare  thaei samaaṃ kaī dumehi ṇaha-alaṃ 
 samaaṃ teṇa vimukko  caüddisaṃ pāaḍo silā-saṃghāo 
 
 
 vialanta-duma-ccheā  sara-ghāa-dalanta-vialia-silā-ṇivahā 
 dīsanti dalia-pavvaa- vocchijjantojjharā ṇaha-aluddesā 
 
 
 giri-dhāu-raa-kkhaüro  aṃsa-vipalhattha-bahala-kesara-ṇivaho 
 saṃjhāava-vicchurio  sajalo vva ghaṇo ṇahammi dīsaï ṇīlo 
 
 
 ṇavari a gaaṇaddhante  ovaḍaṇakkhitta-dhaṇu-ṇiatta-tthimio 
 taha dhario via dīsaï  paḍhama-vimukkehi sara-samūhehi kaī 
 
 
 aha ṇisiareṇa musalaṃ  ṇīlassa lalāṭa-vaṭṭa-paccupphaliaṃ 
 majjhammi dharenta-ravaṃ  samuhāgaa-turia-vañciaṃ paḍivaṇṇaṃ 
 
 
 geṇhaï a jalaṇa-taṇao  suvela-siharaddha-lagga-meha-cchāaṃ 
 viaḍa-pahatthora-tthala- sama-vitthāra-kaḍhiṇattaṇaṃ kasaṇa-silaṃ 
 
 
 
 dūra-samuppaïeṇa a  ṇīleṇa silā-alotthaammi diṇaare 
 jāo ṇahammi diaso  takkhaṇa-baddha-timirā mahi-alammi ṇisā 
 
 
 aha ṇīlassa pahattho  raṇāṇurāeṇa sahia-gāḍha-ppaharo 
 ghāabbhantara-bhiṇṇo  galanta-jīa-ruhiro gao dharaṇi-alaṃ 
 
 ia siri-pavaraseṇa-viraïe dahamuhavahe mahākavve caüddaho āsāsao 
 
 
 
        pañcaraho āsāsao
         
 aha ṇihaammi pahatthe  bandhu-vahāmarisa-ṇinta-bāhuppīḍo 
 calio sihi-paccuggaa- huṃkāra-bharenta-dasa-diso dahavaaṇo 
 
 
 taha kuvieṇa pahasiaṃ  karāla-muha-kandarā-bharenta-dasa-disaṃ 
 jaha se bhaa-tuṇhikko  bhavaṇa-kkhambhesu pariaṇo vi ṇilukko 
 
 
 to rakkhasa-parivāraṃ  ṇia-pāa-bharoṇamanta-pacchima-taḍimaṃ 
 sārahiṇā rubbhantaṃ  caḍula-turaṃgama-dhaaṃ rahaṃ ārūḍho 
 
 
 huṃkāreṇa sahāe  khuhia-mahā-kalaaleṇa laṅkā-majjhe 
 pura-seṇṇa-kalaaleṇa a  ṇāo calio tti vāṇarehi dahamuho 
 
 
 ṇavari a muha-ṇivahovari- dukkha-pahutta-dhavalāavatta-cchāo 
 
 ṇiggantūṇa purīo  bhañjaï bhagga-raṇa-maccharaṃ kaï-seṇṇaṃ 
 
 
 to muha-metta-valantā  pacchima-kesara-saḍāhaagga-kkhandhā 
 bhaggāṇumagga-laggā  pecchanti dasāṇaṇaṃ pavaṃgama-ṇivahā 
 
 
 to te bhiṇṇa-paaṭṭe  dahavaaṇakkanta-diṇṇa-viddavia-pae 
 pamhaṭṭha-jahā-bhaṇie  bhaṇaï samuppaṇṇa-raṇa-bhae jalaṇa-suo 
 
 
 mā muñcaha samara-dhuraṃ  esa samukkhitta-malaa-siharaddhanto 
 jassa kaeṇa paḍāaha  taṃ cia vo haraï jīviaṃ pavaa-vaī 
 
 
 sīāhia-hiaeṇa a  aha so tti dasāṇaṇeṇa sārahi-siṭṭho 
 ṇa vi taha rāmo tti ciraṃ  jaha tīa pio tti sabahumāṇaṃ diṭṭho 
 
 
 
 aha rāma-sarāhihao  pavaehi paraṃmuhohasijjanta-raho 
 chiṇṇa-paḍiāavatto  laṅkāhimuho gao ṇisāara-ṇāho 
 
 
 to teṇa lahuia-jasaṃ  patta-viṇāseṇa mukka-soḍīra-paaṃ 
 paḍivohaṇaṃ aāle  suhovasuttassa kumbhaaṇṇassa kaaṃ 
 
 
 so vi a jambhāanto  aāla-paḍivoha-garuia-siraddhanto 
 ṇīa hasiūṇa suiraṃ  lahuaṃ soūṇa rāma-vaha-saṃdesaṃ 
 
 
 occhuṇṇa-raï-raha-vaho  jāo dehassa se kaṇaa-pāāro 
 ūru-paesālaggo  dara-khalio vva tavaṇijja-rāa-pariaro 
 
 
 laṅghia-pāārassa a  to se vivalāa-maara-pakkaggāhā 
 jāṇu-ppamāṇa-salilā  jāā phaḍihā-gaā samuddaddhantā 
 
 
 to taṃ pecchanta ccia  pacchāhuttā ṇiatta-raṇa-vāvārā 
 hattha-paḍanta-dharāhara- visamakkantā paḍāiā kaï-ṇivahā 
 
 
 aha selehi tarūhi a  phalihehi a moggarehi hantūṇa daḍhaṃ 
 daḍha-daṇḍāuha-maggaṇa- musalehi khaṇeṇa vāṇara-balaṃ saalaṃ 
 
 
 to pavaāi gaāiṃ  turaāi a rakkhasāi lohia-matto 
 rāma-sarāghāa-dhuo  ṇiaa-bale para-bale paatto khattuṃ 
 
 
 cira-jujjhiassa to se  doṇha vi rāma-dhaṇu-ṇiggaa-sarāhihaā 
 paḍhamaṃ dharaṇīa bhuā  pacchā chea-ruhirojjharā palhatthā 
 
 
 ekko ruddha-ṇaï-muho  aṇuvelaṃ ṇivaḍio suvelo vva bhuo 
 sāara-laddhatthāmo  bīo se bīa-seu-bandha vva ṭhio 
 
 
 āaṇṇa-kaḍḍhieṇa a  to se cakkalia-sihi-siheṇa raṇa-muhe 
 rahuvaï-sareṇa tuṅgaṃ  cakkeṇa va rāhuṇo siraṃ ukkhuḍiaṃ 
 
 
 
 gaaṇuṇṇaeṇa teṇa a  pavaṇa-bharenta-muha-kandarā-muhaleṇaṃ 
 chiṇṇa-paḍieṇa vi kao  caüttha-tuṅga-siharuggamo vva tiūḍo 
 
 
 paḍie a kumbhaaṇṇe  dūra-palāa-dara-bhagga-pakkaggāho 
 deha-bharantucchaṅgo  pabbālei vaḍavā-muhaṃ maaraharo 
 
 
 to kumbhaaṇṇa-ṇihaṇaṃ  soūṇa dasāṇaṇo pahatthabbhahiaṃ 
 rosāava-rajjantaṃ  puṇo vi hasiūṇa dhuṇaï muha-saṃghāaṃ 
 
 
 ṇintassa a taṃ velaṃ  amarisa-parivaḍḍhiassa bhavaṇucchaṅge 
 khambhantara-vitthārā  te ccia vaccha-tthalassa se ṇa pahuttā 
 
 
 dara-ṇiggaassa ṇavari a  ugghāḍia-vaccha-bharia-bhavaṇucchaṅgo 
 jāṇu-paḍiuṭṭhio se  jampaï hasiūṇa mehaṇāo tti suo 
 
 
 ṇimmāviammi kajje  sāhasa-garue vi appaṇa ccia guruṇā 
 putteṇa putta-sarisaṃ  putta-ppharisaṃ ṇa pāvio hoi piā 
 
 
 kīsa mamammi dharente  māṇusa-mettassa daharaha-suassa kae 
 ia ṇīsi appaṇa ccia  lahuanto amha rakkhasa-ulassa jasaṃ 
 
 
 ukkhaa-bhuaṃga-raaṇaṃ  ṇisuḍhia-ṇandaṇa-vaṇaṃ paloṭṭia-selaṃ 
 appāṇaṃ va ṇa āṇasi  samaṃ samatthassa tihuaṇassa bhara-sahaṃ 
 
 
 kiṃ ṇihaṇemi raṇa-muhe  sarekka-sosavia-sāaraṃ rahuṇāhaṃ 
 o satta vi ajjaṃ cia  valanta-vaḍavā-muhe malemi samudde 
 
 
 juggaaṃ 
 
 ia viṇṇavia-dahamuho  pacchima-sārahi-kara-ṭṭhavia-sīsakko 
 āvaddha-kavaa-manthara- paa-vikkama-bhara-ṇamanta-vitthaa-taḍimaṃ 
 
 
 dhaa-sihara-ṭṭhia-jalahara- muccantāsaṇi-paḍipphalia-sūra-karaṃ 
 samara-turio vilaggaï  rahaṃ suāsaṇṇa-rāma-dhaṇu-ṇigghoso 
 
 
 
 
 ia vāria-dahavaaṇo  dahavaaṇāṇatti-vilaïukkhitta-bharo 
 ṇīi rahaṃ ārūḍho  rakkhasa-parivārio dasāṇaṇa-taṇao 
 
 
 jo dahamuhagga-dāre  turia-pahāvia-rahassa jo ṇaari-muhe 
 khohentassa kaï-balaṃ  so ccia veo a se paatta-halahalo 
 
 
 aha rāma-baddha-lakkho  paḍhamuddhāia-pavaṃgama-kkhavia-balo 
 vāṇara-johehi samaṃ  jalaṇa-sueṇa vario dasāṇaṇa-taṇao 
 
 
 ṇīleṇa gaṇḍa-selaṃ  divieṇa dumaṃ silā-alaṃ māruiṇā 
 dārei sarehi samaṃ  ṇaleṇa mukkaṃ ca malaa-sihara-kkhaṇḍaṃ 
 
 
 to bhagga-pavaa-seṇṇaṃ  ṇiumbhilā-hutta-saccavia-patthāṇaṃ 
 vāreha mehaṇāaṃ  vibhīsaṇeṇa bhaṇio sumittā-taṇao 
 
 
 to māāhi sarehi a  selehi a jujjhiassa rakkhasa-sarisaṃ 
 somittiṇā ṇisuddhaṃ  piāmahattheṇa mehaṇāassa siraṃ 
 
 
 soūṇa indaï-vahaṃ  muaï sarosaṃ dasāṇaṇo bāha-jalaṃ 
 abbhuttia-dīvāṇaṃ  ṇivaḍaï tuppaṃ va takkhaṇaṃ sahuāsaṃ 
 
 
 ṇihae a mehaṇāe  pariattanteṇa takkhaṇaṃ cia vihiṇā 
 rosa-visāehi samaṃ  hatthehi va dohi āhao dahavaaṇo 
 
 
 ṇīsesa-ṇihaa-bandhū  to so ekko vi bahu-bhuā-duppeccho 
 bhīsaṇa-muha-saṃghāo  rakkhasa-loo vva ṇiggao dahavaaṇo 
 
 
 juggaaṃ 
 
 ṇavari a pavaṇa-paṇollia- kasaṇa-palāā-darandhaāria-sūraṃ 
 pariṇaa-matterāvaṇa- maa-pabbālia-turaṃga-kesara-bhāraṃ 
 
 
 cakka-mala-maïlioara- dhaa-vaḍa-pusia-sasi-bimba-pacchima-bhāaṃ 
 dhaṇaa-gaā-bhaṅguggaa- sihi-jālāluṅkhiaṃ rahaṃ ārūḍho 
 
 
 
 
 daṭṭhūṇa a taṃ ṇintaṃ  pīā maṅgala-maṇāhi raaṇiarīhiṃ 
 jatto ccia uppaṇṇā  tehiṃ cia loaṇehi bāha-tthavaā 
 
 
 to teṇa kara-ala-ṭṭhia- selojjhara-salila-ṇivvaria-vaccha-aḍaṃ 
 diṭṭhīhi a bāṇehi a  tuliaṃ jāi lahuaṃ pavaṃgama-seṇṇaṃ 
 
 
 pāsāvaḍiammi vi se  vihīsaṇe pavaa-seṇṇa-kaa-parivāre 
 dīṇo tti soaro tti a  amarisa-rasa-saṃdhio vi ullalaï saro 
 
 
 visahia-paḍhama-ppaharo  ṇavari a roseṇa saṃdhiubbhaḍa-bāṇo 
 indāsaṇīa va dumo  sattīa urammi lakkhaṇo ṇibbhiṇṇo 
 
 
 so vi a pavaṇa-suāṇia- dharāharosahi-viiṇṇa-jīabbhahio 
 taha-saṃdhia-cāva-saro  ṇisāarehi saha jujjhiuṃ āḍhatto 
 
 
 kulaaṃ 
 
 aha rāmo vi ṇiacchaï  turaa-khura-ppahara-vihala-jalahara-vaṭṭhaṃ 
 ṭhia-vajjaharālambia- kaṇaa-dhaa-kkhambha-ṇimmahanta-parimalaṃ 
 
 
 vāma-bhua-gahia-paggaha- māali-bhara-ṇamia-dīhara-dhurā-daṇḍaṃ 
 bhijjanta-meha-sīhara- taṇṇāoṇaa-ṇisaṇṇa-cāmara-pamhaṃ 
 
 
 sasi-ṇihasa-tusārollia- ravi-ara-vasuāa-dhaa-vaḍa-sihaddhantaṃ 
 uṇṇaa-pacchima-taḍimaṃ  ṇivaḍantaṃ khaa-vaïṃ va saggāhi rahaṃ 
 
 
 
 to rāmo māaḍiṇā  paḍhama-darābhāsaṇummuha-pasaṇṇa-muho 
 tiasa-bahumāṇa-garuaṃ  dūraaroṇāmiāṇaṇeṇa paṇamio 
 
 
 dei a raha-puñjaïaṃ  uhaa-kara-kkhivaṇa-pāaḍia-vitthāraṃ 
 kavaaṃ tihuaṇa-vaïṇo  abbhantara-lagga-ṇimmahanta-parimalaṃ 
 
 
 taṃ ca kavaaṃ surāhiva- savvaṅga-pahutta-loaṇa-suha-ppharisaṃ 
 sīā-viraholugge  jāaṃ thoa-siḍhilaṃ rahuvaïssa ure 
 
 
 
 mahi-alam oiṇṇeṇa a  sura-vaï-hattha-parimāsa-saï-dullaliaṃ 
 ārūḍhassa rahaṃ se  kavaaṃ savvaṅgiaṃ kaaṃ māaḍiṇā 
 
 
 to ṇīla-ravi-suehiṃ  samallio rāhavaṃ sumittā-taṇao 
 bhaṇaï dharaṇīa takkhaṇa- vilaïa-dhaṇu-gabbhiṇaṃ ṇimeūṇa karaṃ 
 
 
 vīsamaü tumha cāvaṃ  aḍaṇi-muha-pphiḍia-siḍhila-jīā-bandhaṃ 
 aïrā peccha virāaṃ  mamammi ṇīle vva ravi-sue vva dahamuhaṃ 
 
 
 garuammi kuṇasu kovaṃ  lahue dahamuha-vahammi muasu amarisaṃ 
 tuṅgaṃ taḍaṃ ṇisumbhaï  ṇa a ṇaï-vappaṃ sama-tthaliṃ va vaṇa-gao 
 
 
 pajjattassa samatthaṃ  dahiuṃ addhacchi-pecchieṇa vi tiuraṃ 
 rahuvaï kiṃ va ṇa suvvaï  āṇattī tiṇaaṇassa tiasehi kaā 
 
 
 to dahavaaṇāloaṇa- rosuggaa-sea-laṅghia-ṇilāḍa-aḍo 
 pulaïa-ṇīla-ravi-suo  paṇaaṃ paḍibhaṇaï lakkhaṇaṃ rahuṇāho 
 
 
 ṇivvūḍha-jampiāṇaṃ  āsaṅghaï tumha vavasiaṃ maha hiaaṃ 
 kiṃ uṇa bharo vva hohii  saaṃ-aṇiṭṭhavia-dahamuho majjha bhuo 
 
 
 kumbhassa pahatthassa a  dūsaha ṇihaṇeṇa indaïssa a samare 
 dasakaṇṭhaṃ muha-vaḍiaṃ  kesariṇo vaṇa-gaaṃ va mā haraha mahaṃ 
 
 
 tāṇa a kahaṃ paattaṃ  vocchindantassa dahamuhassa raṇa-muhe 
 ummūliuṃ paatto  agga-kkhandhammi kaï-balaṃ sara-ṇivaho 
 
 
 to doṇha vi sama-sāraṃ  bāṇa-vaha-pphiḍia-tiasa-pekkhijjantaṃ 
 ekkaara-maraṇa-garuaṃ  jāaṃ rāmassa dahamuhassa a jujjhaṃ 
 
 
 
 to kaḍḍhiūṇa cāvaṃ  kuṇḍala-maṇi-kiraṇa-ghaḍia-jīā-bandhaṃ 
 mukko rāmassa ure  paḍhamaṃ haa-bandhuṇā dahamuheṇa saro 
 
 
 vea-paḍieṇa teṇa a  taha dhīro vi parikampio rahuṇāho 
 appāṇa-ṇivvisesaṃ  saalaṃ jaha ṇeṇa kampiaṃ tellokkaṃ 
 
 
 rahuṇāhassa vi bāṇo  aṇuparivāḍi-ghaḍia-pphuḍia-keūraṃ 
 dahavaaṇa-bhua-ṇihāaṃ  tāla-vaṇa-kkhandha-pariaeṇa aïgao 
 
 
 aṇṇaṃ saṃdhia-bāṇaṃ  rahasāaḍḍhia-ṇirāa-vaṭṭhaṃ aṇṇaṃ 
 samaaṃ rakkhasa-vaïṇo  aṇṇaṃ sara-lahuioaraṃ hoi dhaṇuṃ 
 
 
 saï-saṃdhia-ṇinta-saraṃ  avaṅga-desa-saï-lagga-jīā-bandhaṃ 
 dīsaï saï-mukka-saraṃ  saï-maṇḍalia-viaḍoaraṃ rāma-dhaṇuṃ 
 
 
 vāmo pasāria ccia  dāhiṇa-hattho avaṅga-desa-ṇivaḍio 
 cāvesu a taha ṇimiā  tāṇaṃ dīsanti antarālesu sarā 
 
 
 dahamuha-visajjieṇa a  sareṇa sīā-vioa-saï-saṃtattaṃ 
 hiaaṃ amukka-dhīraṃ  ṇihāa-bhiṇṇaṃ pi rāhaveṇa ṇa ṇāaṃ 
 
 
 rahuṇāha-pesieṇa a  sareṇa samuhāgaassa rakkhasa-vaïṇo 
 bhiṇṇo ṇiḍāla-vaṭṭo  ṇa a se phuḍa-bhiuḍi-viraaṇā viddaviā 
 
 
 to se mucchā-vihalo  lohia-ṇīsanda-bharia-loaṇa-ṇivaho 
 vāraṃ-vāra-paaṭṭo  bhamio bāhu-siharesu muha-saṃghāo 
 
 
 to gaa-mohummillo  ṇaaṇa-huāsaṇa-païtta-pattaṇa-pamhaṃ 
 muaï sarosāaḍḍhia- biia-muhāvaṅga-milia-puṅkhaṃ bāṇaṃ 
 
 
 to so khaāṇala-ṇiho  kiraṇa-sahassehi ṇibbharenta-dasa-diso 
 rahuvaï-sara-rāhu-muhe  panthaddhe sūra-maṇḍalo vva ṇiuḍḍo 
 
 
 
 rahuṇāho vi sadhīraṃ  ukkariseūṇa agga-hattheṇa saraṃ 
 āsaṇṇa-lāiavvaṃ  pecchaï phulla-kamalāaraṃ va dahamuhaṃ 
 
 
 rāmo saṃdhei saraṃ  vibhīsaṇanteṇa valaï rakkhasa-lacchī 
 dahamuha-viṇāsa-pisuṇaṃ  phuraï a sīāi takkhaṇaṃ vāmacchaṃ 
 
 
 vāmaṃ ṇisiara-ṇaaṇaṃ  rahuvaïṇo dāhiṇaṃ ca phundaï ṇaaṇaṃ 
 bandhu-vaha-rajja-pisuṇaṃ  papphuraï vihīsaṇassa loaṇa-jualaṃ 
 
 
 vaccha-bharantucchaṅge  saṃdhia-bāṇe dhaṇummi kaḍḍhijjante 
 rāma-sara-pattaṇehi va  uppusiā sura-vahūṇa bāha-tthavaā 
 
 
 ṇavari a so rahuvaïṇā  vāraṃ vāreṇa candahāsa-cchiṇṇo 
 ekkeṇa sareṇa luo  ekkamuho dahamuhassa muha-saṃghāo 
 
 
 avihatta-kaṇṭha-garuo  chiṇṇo vi dasāṇaṇassa hoi bhaaaro 
 dharaṇi-aluttiṇṇassa va  ṇiaa-cchea-paḍiuṭṭhio muha-ṇivaho 
 
 
 tassa haassa raṇa-muhe  rakkhasa-ṇāhassa ahimuhaṃ appāṇo 
 dasahi vi muhehi samaaṃ  sihā-karālo vva huavaho ṇikkanto 
 
 
 aha ṇihaammi dahamuhe  ūsasiammi a samantao tellokke 
 vaaṇammi a uppusiā  bhiuḍī oāriaṃ ca rāmeṇa dhaṇuṃ 
 
 
 ṇiddaa-bandhuppitthā  jāṇantī vikkamaṃ ṇisāara-vaïṇo 
 māa tti parigaṇentī  ṇa muaï ṇihaaṃ pi rāvaṇaṃ rāa-sirī 
 
 
 tāhe vibhīsaṇassa vi  anto-hiaammi bandhu-ṇehuppaṇṇo 
 dāsarahiṇo vi purao  mukko ccia loaṇehi bāha-tthavao 
 
 
 ṇihaammi a dahavaaṇe  vihīsaṇo ṇindiāmarattaṇa-saddo 
 parideviuṃ paütto  maraṇa-samabbhahia-dukkha-diṇṇāāso 
 
 
 jo ccia jeūṇa jamaṃ  diṭṭho icchā-suhaṃ tume jama-loo 
 
 dīsihisi kaha ṇu patthiva  iṇhiṃ taṃ cea sesa-jaṇa-sāmaṇṇaṃ 
 
 
 ekkeṇa rakkhasāhiva  puvvaṃ avahīriovaeseṇa vi te 
 sama-ṇihaṇeṇa raṇa-muhe  paḍimukkaṃ ṇavara kumbhaaṇṇeṇa tuhaṃ 
 
 
 patthiva tumaṃ muanto  sama-suha-dukkhehi bandhavehi amukkaṃ 
 jaï haṃ dhamma-pahāṇo  dhamma-pahāṇāṇa ko gaṇijjaü purao 
 
 
 āhāsaï a rahuvaïṃ  maraṇa-samobbhahia-ruddha-bāhuppīḍo 
 bandhu-vahāgaa-dukkho  gimhumhā-sukkha-ṇaï-muho vva mahiharo 
 
 
 pahu vīsajjehi mahaṃ  tā dahamuha-kumbhaaṇṇa-calaṇa-ṇivaḍio 
 pacchā para-loa-gaaṃ  chivāmi sīsammi mehaṇāaṃ ca suaṃ 
 
 
 mahi-ala-paḍia-visaṃṭhula- vihīsaṇa-vilāva-jāaaṇuampeṇa 
 rāmeṇa vi pavaṇa-suo  āṇatto rakkhasāhivaï-sakkāre 
 
 
 ṇihaammi a dahavaaṇe  āsaṅghanteṇa jaṇaa-taṇaā-lambhaṃ 
 
 suggīveṇa vi diṭṭho  paccuvaārassa sāarassa va anto 
 
 
 kāūṇa a sura-kajjaṃ  rahuvaï-vīsajjieṇa kaï-aṇa-purao 
 jalahara-guppanta-dhao  saggāhimuho raho kao māaḍiṇā 
 
 
 ghettūṇa jaṇaa-taṇaaṃ  kañcaṇa-laṭṭhiṃ va huavahammi visuddhaṃ 
 patto puriṃ rahuvaī  kāuṃ bharahassa sapphalaṃ aṇurāaṃ 
 
 
 ettha samappaï eaṃ  sīā-lambheṇa jaṇia-rāmabbhuaaṃ 
 rāvaṇavaha tti kavvaṃ  aṇurāaṅkaṃ samattha-jaṇa-ṇivvesaṃ 
 
 ia siri-pavaraseṇa-viraïe kālidāsa-kae dahamuhavahe mahākavve pañcaraho āsāsao
          parisamatto 
 
 
 
        athādhikāni skandhakāni
         
 saṃjhā-paṇāma-ghaḍio  giri-taṇaā-vihua-vāma-hattha-vihaḍio 
 hasiūṇa mukka-salilo  ekka-kareṇa ṇiamañjalī jeṇa kao 
 
 
 garue vi samara-kajje  viasanti ccia rasaṃ lihanti samatthā 
 baddha-pphalammi kusume  bolīṇo hoi mahuarāṇa avasaro 
 
 
 enti valanti valantā  rāma-sarāghāa-laṅghia-ṇahāhoā 
 thorā -sarisā  tuṅgā
            maṇi-pavvaa vva 
 
 
 
 jalaṇa-ppahāṇuviddhaṃ  āvatta-bhamanta-pavvaa-dumālaggaṃ 
 saṃbandha-raaṇa-pupphaṃ  phuraï phuranta-ppahaṃ pavāla-kisalaaṃ 
 
 
 masiṇia-mīṇa-kkhandhā  aïnti ṇibbhiṇṇa-mahiharantara-sariā 
 bhijjanta-rosa-laṅghia- muha-lagga-bhuaṃgama-pphaṇā rāma-sarā 
 
 
 palaa-ghaṇehi va khubbhaï  vevaï uppāa-māruehi va uahī 
 khaa-sūrehi va jhijjaï  rasaï sarehi tiasehi va mahijjanto 
 
 
 bāṇosāria-salilā  thoaṃ bhijjanta-pāaḍia-sippi-uḍā 
 viasanti viasiāava- oaṭṭanta-maṇi-gabbhiṇā puliṇa-vahā 
 
 
 sīsa-raïañjali-uḍo  sara-viaṇā-dūmiāṇaṇo salilaṇihī 
 pāesu dāsarahiṇo  pavaṇa-vasa-kkhitta-pāavo vva ṇivaḍio 
 
 
 vāṇara-caraṇakkantaṃ  uccalia-samudda-salila-gahioāsaṃ 
 calaï cala-pāava-laaṃ  kampaï kampia-dharāharaṃ mahi-veḍhaṃ 
 
 
 
 visama-visaṭṭanta-silā- ala-siharuppaïa-bhīa-kiṃṇara-mihuṇā 
 ojjhara-mukkakkandā  ummūlijjanti vāṇarehi mahiharā 
 
 
 āiddha-mahihara-ṇihaṃ  uahi-jala-paloṭṭa-meha-aḍa-pabbhāraṃ 
 paḍaï va purao-huttaṃ  ṭaṅka-ccheammi seu-bandhassa muhaṃ 
 
 
 bajjhantammi samudde  soūṇa vi kalaalaṃ mahā-kaï-seṇṇaṃ 
 jāaṃ takkhaṇa-vihalaṃ  bhaa-bhīa-visaṃṭhulaṃ dasāṇaṇa-hiaaṃ 
 
 
 raaṇīa sāmala-muhaṃ  daṃsaṇa-galia-timiraṃsua-suhāloaṃ 
 vikkhitta-kiraṇa-hāraṃ  candaṃ ṇava-jovvaṇe thaṇaṃ va malentaṃ 
 
 
 pulaaṃ jaṇenti dasakandharassa sarahasa-rāma-sarā sarīrammi 
 jaṇaa-taṇaā-thaṇa-pphaṃsa-mahaggha-kara-ala-kaḍḍhia-dhaṇu-vimukkā 
 
 ityadhikāni skandhakāni 
 
