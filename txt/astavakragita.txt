
 
                Prakaraṇa 1
                 
 || atha śrīmadaṣṭāvakragītā|| 
 
 
  janaka uvāca||1|| 
 
 kathaṃ jñānamavāpnoti kathaṃ muktirbhaviṣyati| 
 vairāgyaṃ ca kathaṃ prāptametadbrūhi mama prabho||1|1|| 
  aṣṭāvakra uvāca|| 
 muktimicchasi cettāta viṣayānviṣavattyaja| 
 kṣamārjavadayātoṣasatyaṃ pīyūṣavadbhaja||1|2|| 
 na pṛthvī na jalaṃ nāgnirna vāyurdyaurna vā bhavān| 
 eṣāṃ sākṣiṇamātmānaṃ cidrūpaṃ viddhi muktaye||1|3|| 
 yadi dehaṃ pṛthakkṛtya citi viśrāmya tiṣṭhasi| 
 adhunaiva sukhī śānto bandhamukto bhaviṣyasi||1|4|| 
 na tvaṃ viprādiko varṇo nāśramī nākṣagocaraḥ| 
 asaṅgo+asi nirākāro viśvasākṣī sukhī bhava||1|5|| 
 dharmādharmau sukhaṃ duḥkhaṃ mānasāni na te bibho| 
 na kartā+asi na bhoktā+asi mukta evā+asi sarvadā||1|6|| 
 eko draṣṭā+asi sarvasya muktaprāyo+asi sarvadā| 
 ayameva hi te bandho draṣṭāraṃ paśyasītaram||1|7|| 
 ahaṃ kartetyahammānamahākṛṣṇāhidaṃśitaḥ| 
 nāhaṃ karteti viśvāsāmṛtaṃ pītvā sukhī bhava||1|8|| 
 eko viśuddhabodho+ahamiti niścayavahninā| 
 prajvālyājñānagahanaṃ vītaśokaḥ sukhī bhava||1|9|| 
 yatra viśvamidaṃ bhāti kalpitaṃ rajjusarpavat| 
 ānandaparamānandaḥ sa bodhastvaṃ sukhaṃ cara||1|10|| 
 muktābhimānī mukto hi baddho baddhābhimānyapi| 
 kiṃvadantīha satyeyaṃ yā matiḥ sā gatirbhavet||1|11|| 
 ātmā sākṣī vibhuḥ pūrṇa eko muktaścidakriyaḥ|  
 asaṅgo niḥspṛhaḥ śānto bhramātsaṃsāravāniva||1|12|| 
 kūṭasthaṃ bodhamadvaitamātmānaṃ paribhāvaya| 
 ābhāso+ahaṃ bhramaṃ muktvā bhāvaṃ bāhyamathāntaram||1|13|| 
 dehābhimānapāśena ciraṃ baddho+asi putraka| 
 bodho+ahaṃ jñānakhaḍgena tanniṣkṛtya sukhī bhava||1|14|| 
 niḥsaṅgo niṣkriyo+asi tvaṃ svaprakāśo nirañjanaḥ| 
 ayameva hi te bandhaḥ samādhimanutiṣṭhasi||1|15|| 
 tvayā vyāptamidaṃ viśvaṃ tvayi protaṃ yathārthataḥ| 
 śuddhabuddhasvarūpastvaṃ mā gamaḥ kṣudracittatām||1|16|| 
 nirapekṣo nirvikāro nirbharaḥ śītalāśayaḥ| 
 agādhabuddhirakṣubdho bhava cinmātravāsanaḥ||1|17|| 
 sākāramanṛtaṃ viddhi nirākāraṃ tu niścalam| 
 etattattvopadeśena na punarbhavasaṃbhavaḥ||1|18|| 
 yathaivādarśamadhyasthe rūpe+antaḥ paritastu saḥ| 
 tathaivā+asmiñcharīre+antaḥ paritaḥ parameśvaraḥ||1|19|| 
 ekaṃ sarvagataṃ vyoma bahirantaryathā ghaṭe| 
 nityaṃ nirantaraṃ brahma sarvabhūtagaṇe tathā||1|20|| 
 
 
                Prakaraṇa 2
                 
  janaka uvāca||2|| 
 
 aho nirañjanaḥ śānto bodho+ahaṃ prakṛteḥ paraḥ| 
 etāvantamahaṃ kālaṃ mohenaiva viḍambitaḥ||2|1|| 
 yathā prakāśayāmyeko dehamenaṃ tathā jagat| 
 ato mama jagatsarvamathavā na ca kiñcana||2|2|| 
 saśarīramaho viśvaṃ parityajya mayā+adhunā| 
 kutaścitkauśalādeva paramātmā vilokyate||2|3|| 
 yathā na toyato bhinnāstaraṅgāḥ phenabudbudāḥ| 
 ātmano na tathā bhinnaṃ viśvamātmavinirgatam||2|4|| 
 tantumātro bhavedeva paṭo yadvadvicārataḥ| 
 ātmatanmātramevedaṃ tadvadviśvaṃ vicāritam||2|5|| 
 yathaivekṣurase kḷptā tena vyāptaiva śarkarā| 
 tathā viśvaṃ mayi kḷptaṃ mayā vyāptaṃ nirantaram||2|6|| 
 ātmājñānājjagadbhāti hātmajñānānna bhāsate| 
 rajjvajñānādahirbhāti tajjñānādbhāsate na hi||2|7|| 
 prakāśo me nijaṃ rūpaṃ nātirikto+asmyahaṃ tataḥ| 
 yadā prakāśate viśvaṃ tadā+ahambhāsa eva hi||2|8|| 
 aho vikalpitaṃ viśvamajñānānmayi bhāsate| 
 rūpyaṃ śuktau phaṇī rajjau vāri sūryakare yathā||2|9|| 
 matto vinirgataṃ viśvaṃ mayyeva layameṣyati| 
 mṛdi kumbho jale vīciḥ kanake kaṭakaṃ yathā||2|10|| 
 aho ahaṃ namo mahyaṃ vināśo yasya nāsti me| 
 brahmādistambaparyantaṃ jagannāśe+api tiṣṭhataḥ||2|11|| 
 aho ahaṃ namo mahyameko+ahaṃ dehavānapi| 
 kvacinna gantā nāgantā vyāpya viśvamavasthitaḥ||2|12|| 
 aho ahaṃ namo mahyaṃ dakṣo nāstīha matsamaḥ| 
 asaṃspṛśya śarīreṇa yena viśvaṃ ciraṃ dhṛtam||2|13|| 
 aho ahaṃ namo mahyaṃ yasya me nāsti kiñcana| 
 athavā yasya me sarvaṃ yadvāṅmanasagocaram||2|14|| 
 jñānaṃ jñeyaṃ tathā jñātā tritayaṃ nāsti vāstavam| 
 ajñānādbhāti yatredaṃ so+ahamasmi nirañjanaḥ||2|15|| 
 dvaitamūlamaho duḥkhaṃ nānyattasyā+asti bheṣajam| 
 dṛśyametanmṛṣā sarvameko+ahaṃ cidraso+amalaḥ||2|16|| 
 bodhamātro+ahamajñānādupādhiḥ kalpito mayā| 
 evaṃ vimṛśato nityaṃ nirvikalpe sthitirmama||2|17|| 
 aho mayi sthitaṃ viśvaṃ vastuto na mayi sthitam| 
 na me bandho+asti mokṣo vā bhrāntiḥ śāntā nirāśrayā||2|18|| 
 saśarīramidaṃ viśvaṃ na kiñciditi niścitam| 
 śuddhacinmātra ātmā ca tatkasminkalpanādhunā||2|19|| 
 śarīraṃ svarganarakau bandhamokṣau bhayaṃ tathā| 
 kalpanāmātramevaitatkiṃ me kāryaṃ cidātmanaḥ||2|20|| 
 aho janasamūhe+api na dvaitaṃ paśyato mama| 
 araṇyamiva saṃvṛttaṃ kva ratiṃ karavāṇyaham||2|21|| 
 nāhaṃ deho na me deho jīvo nāhamahaṃ hi cit| 
 ayameva hi me bandha āsīdyā jīvite spṛhā||2|22|| 
 aho bhuvanakallolairvicitrairdrāksamutthitam| 
 mayyanantamahāmbhodhau cittavāte samudyate||2|23|| 
 mayyanantamahāmbhodhau cittavāte praśāmyati| 
 abhāgyājjīvavaṇijo jagatpoto vinaśvaraḥ||2|24|| 
 mayyanantamahāmbhodhāvāścaryaṃ jīvavīcayaḥ| 
 udyanti ghnanti khelanti praviśanti svabhāvataḥ||2|25|| 
 
 
                Prakaraṇa 3
                 
  aṣṭāvakra uvāca||3|| 
 
 avināśinamātmānamekaṃ vijñāya tattvataḥ| 
 tavātmajñānadhīrasya kathamarthārjane ratiḥ||3|1|| 
 ātmā+ajñānādaho prītirviṣayabhramagocare| 
 śukterajñānato lobho yathā rajatavibhrame||3|2|| 
 viśvaṃ sphurati yatredaṃ taraṅgā iva sāgare| 
 so+ahamasmīti vijñāya kiṃ dīna iva dhāvasi||3|3|| 
 śrutvāpi śuddhacaitanyamātmānamatisundaram| 
 upasthe+atyantasaṃsakto mālinyamadhigacchati||3|4|| 
 sarvabhūteṣu cātmānaṃ sarvabhūtāni cātmani| 
 munerjānata āścaryaṃ mamatvamanuvartate||3|5|| 
 āsthitaḥ paramādvaitaṃ mokṣārthe+api vyavasthitaḥ| 
 āścaryaṃ kāmavaśago vikalaḥ keliśikṣayā||3|6|| 
 udbhūtaṃ jñānadurmitramavadhāryātidurbalaḥ| 
 āścaryaṃ kāmamākāṅkṣetkālamantamanuśritaḥ||3|7|| 
 ihāmutra viraktasya nityānityavivekinaḥ| 
 āścaryaṃ mokṣakāmasya mokṣādeva vibhīṣikā||3|8|| 
 dhīrastu bhojyamāno+api pīḍyamāno+api sarvadā| 
 ātmānaṃ kevalaṃ paśyanna tuṣyati na kupyati||3|9|| 
 ceṣṭamānaṃ śarīraṃ svaṃ paśyatyanyaśarīravat| 
 saṃstave cāpi nindāyāṃ kathaṃ kṣubhyenmahāśayaḥ||3|10|| 
 māyāmātramidaṃ viśvaṃ paśyanvigatakautukaḥ| 
 api sannihite mṛtyau kathaṃ trasyati dhīradhīḥ||3|11|| 
 niḥspṛhaṃ mānasaṃ yasya nairāśye+api mahātmanaḥ| 
 tasyātmajñānatṛptasya tulanā kena jāyate||3|12|| 
 svabhāvādeva jānāno dṛśyametanna kiñcana| 
 idaṃ grāhyamidaṃ tyājyaṃ sa kiṃ paśyati dhīradhīḥ||3|13|| 
 antastyaktakaṣāyasya nirdvandvasya nirāśiṣaḥ| 
 yadṛcchayā+a+agato bhogo na duḥkhāya na tuṣṭaye||3|14|| 
 
 
                Prakaraṇa 4
                 
  janaka uvāca||4|| 
 
 hantātmajñasya dhīrasya khelato bhogalīlayā| 
 na hi saṃsāravāhīkairmūḍhaiḥ saha samānatā||4|1|| 
 yatpadaṃ prepsavo dīnāḥ śakrādyāḥ sarvadevatāḥ| 
 aho tatra sthito yogī na harṣamupagacchati||4|2|| 
 tajjñasya puṇyapāpābhyāṃ sparśo hyantarna jāyate| 
 na hyākāśasya dhūmena dṛśyamānā+api saṃgatiḥ||4|3|| 
 ātmaivedaṃ jagatsarvaṃ jñātaṃ yena mahātmanā| 
 yadṛcchayā vartamānaṃ taṃ niṣeddhuṃ kṣameta kaḥ||4|4|| 
 ābrahmastambaparyante bhūtagrāme caturvidhe| 
 vijñasyaiva hi sāmarthyamicchā+anicchāvivarjane||4|5|| 
 ātmānamadvayaṃ kaścijjānāti jagadīśvaram| 
 yadvetti tatsa kurute na bhayaṃ tasya kutracit||4|6|| 
 
 
                Prakaraṇa 5
                 
  aṣṭāvakra uvāca||5|| 
 
 na te saṅgo+asti kenāpi kiṃ śuddhastyaktumicchasi| 
 saṅghātavilayaṃ kurvannevameva layaṃ vraja||5|1|| 
 udeti bhavato viśvaṃ vāridheriva budbudaḥ| 
 iti jñātvaikamātmānamevameva layaṃ vraja||5|2|| 
 pratyakṣamapyavastutvādviśvaṃ nāstyamale tvayi| 
 rajjusarpa iva vyaktamevameva layaṃ vraja||5|3|| 
 samaduḥkhasukhaḥ pūrṇa āśānairāśyayoḥ samaḥ| 
 samajīvitamṛtyuḥ sannevameva layaṃ vraja||5|4|| 
 
 
                Prakaraṇa 6
                 
  janaka uvāca||6|| 
 
 ākāśavadananto+ahaṃ ghaṭavatprākṛtaṃ jagat| 
 iti jñānaṃ tathaitasya na tyāgo na graho layaḥ||6|1|| 
 mahodadhirivāhaṃ sa prapañco vīcisannibhaḥ| 
 iti jñānaṃ tathaitasya na tyāgo na graho layaḥ||6|2|| 
 ahaṃ sa śuktisaṃkāśo rūpyavadviśvakalpanā| 
 iti jñānaṃ tathaitasya na tyāgo na graho layaḥ||6|3|| 
 ahaṃ vā sarvabhūteṣu sarvabhūtānyatho mayi| 
 iti jñānaṃ tathaitasya na tyāgo na graho layaḥ||6|4|| 
 
 
                Prakaraṇa 7
                 
  janaka uvāca||7|| 
 
 mayyanantamahāmbhodhau viśvapota itastataḥ| 
 bhramati svāntavātena na mamāstyasahiṣṇutā||7|1|| 
 mayyanantamahāmbhodhau jagadvīciḥ svabhāvataḥ| 
 udetu vāstamāyātu na me vṛddhirna ca kṣatiḥ||7|2|| 
 mayyanantamahāmbhodhau viśvaṃ nāma vikalpanā| 
 atiśānto nirākāra etadevāhamāsthitaḥ||7|3|| 
 nātmā bhāveṣu no bhāvastatrānante nirañjane| 
 ityasakto+aspṛhaḥ śānta etadevāhamāsthitaḥ||7|4|| 
 aho cinmātramevāhamindrajālopamaṃ jagat| 
 ato mama kathaṃ kutra heyopādeyakalpanā||7|5|| 
 
 
                Prakaraṇa 8
                 
  aṣṭāvakra uvāca||8|| 
 
 tadā bandho yadā cittaṃ kiñcidvāñchati śocati| 
 kiñcinmuñcati gṛhṇāti kiñciddhṛṣyati kupyati||8|1|| 
 tadā muktiryadā cittaṃ na vāñchati na śocati| 
 na muñcati na gṛhṇāti na hṛṣyati na kupyati||8|2|| 
 tadā bandho yadā cittaṃ saktaṃ kāsvapi dṛṣṭiṣu| 
 tadā mokṣo yadā cittamasaktaṃ sarvadṛṣṭiṣu||8|3|| 
 yadā nāhaṃ tadā mokṣo yadāhaṃ bandhanaṃ tadā| 
 matveti helayā kiñcinmā gṛhāṇa vimuñca mā||8|4|| 
 
 
                Prakaraṇa 9
                 
  aṣṭāvakra uvāca||9|| 
 
 kṛtākṛte ca dvandvāni kadā śāntāni kasya vā| 
 evaṃ jñātveha nirvedādbhava tyāgaparo+avratī||9|1|| 
 kasyāpi tāta dhanyasya lokaceṣṭāvalokanāt| 
 jīvitecchā bubhukṣā ca bubhutsopaśamaṃ gatāḥ||9|2|| 
 anityaṃ sarvamevedaṃ tāpatritayadūṣitam| 
 asāraṃ ninditaṃ heyamiti niścitya śāmyati||9|3|| 
 ko+asau kālo vayaḥ kiṃ vā yatra dvandvāni no nṛṇām| 
 tānyupekṣya yathāprāptavartī siddhimavāpnuyāt||9|4|| 
 nānā mataṃ maharṣīṇāṃ sādhūnāṃ yogināṃ tathā| 
 dṛṣṭvā nirvedamāpannaḥ ko na śāmyati mānavaḥ||9|5|| 
 kṛtvā mūrtiparijñānaṃ caitanyasya na kiṃ guruḥ| 
 nirvedasamatāyuktyā yastārayati saṃsṛteḥ||9|6|| 
 paśya bhūtavikārāṃstvaṃ bhūtamātrānyathārthataḥ| 
 tatkṣaṇādbandhanirmuktaḥ svarūpastho bhaviṣyasi||9|7|| 
 vāsanā eva saṃsāra iti sarvā vimuñca tāḥ| 
 tattyāgo vāsanātyāgātsthitiradya yathā tathā||9|8|| 
 
 
                Prakaraṇa 10
                 
  aṣṭāvakra uvāca||10|| 
 
 vihāya vairiṇaṃ kāmamarthaṃ cānarthasaṃkulam| 
 dharmamapyetayorhetuṃ sarvatrānādaraṃ kuru||10|1|| 
 svapnendrajālavatpaśya dināni trīṇi pañca vā| 
 mitrakṣetradhanāgāradāradāyādisaṃpadaḥ||10|2|| 
 yatra yatra bhavettṛṣṇā saṃsāraṃ viddhi tatra vai| 
 prauḍhavairāgyamāśritya vītatṛṣṇaḥ sukhī bhava||10|3|| 
 tṛṣṇāmātrātmako bandhastannāśo mokṣa ucyate| 
 bhavāsaṃsaktimātreṇa prāptituṣṭirmuhurmuhuḥ||10|4|| 
 tvamekaścetanaḥ śuddho jaḍaṃ viśvamasattathā| 
 avidyāpi na kiñcitsā kā bubhutsā tathāpi te||10|5|| 
 rājyaṃ sutāḥ kalatrāṇi śarīrāṇi sukhāni ca| 
 saṃsaktasyāpi naṣṭāni tava janmani janmani||10|6|| 
 alamarthena kāmena sukṛtenāpi karmaṇā| 
 ebhyaḥ saṃsārakāntāre na viśrāntamabhūnmanaḥ||10|7|| 
 kṛtaṃ na kati janmāni kāyena manasā girā| 
 duḥkhamāyāsadaṃ karma tadadyāpyuparamyatām||10|8|| 
 
 
                Prakaraṇa 11
                 
  aṣṭāvakra uvāca||11|| 
 
 bhāvābhāvavikāraśca svabhāvāditi niścayī| 
 nirvikāro gatakleśaḥ sukhenaivopaśāmyati||11|1|| 
 īśvaraḥ sarvanirmātā nehānya iti niścayī| 
 antargalitasarvāśaḥ śāntaḥ kvāpi na sajjate||11|2|| 
 āpadaḥ saṃpadaḥ kāle daivādeveti niścayī| 
 tṛptaḥ svasthendriyo nityaṃ na vāñchati na śocati||11|3|| 
 sukhaduḥkhe janmamṛtyū daivādeveti niścayī| 
 sādhyādarśī nirāyāsaḥ kurvannapi na lipyate||11|4|| 
 cintayā jāyate duḥkhaṃ nānyatheheti niścayī| 
 tayā hīnaḥ sukhī śāntaḥ sarvatra galitaspṛhaḥ||11|5|| 
 nāhaṃ deho na me deho bodho+ahamiti niścayī| 
 kaivalyamiva saṃprāpto na smaratyakṛtaṃ kṛtam||11|6|| 
 ābrahmastambaparyantamahameveti niścayī| 
 nirvikalpaḥ śuciḥ śāntaḥ prāptāprāptavinirvṛtaḥ||11|7|| 
 nānāścaryamidaṃ viśvaṃ na kiñciditi niścayī| 
 nirvāsanaḥ sphūrtimātro na kiñcidiva śāmyati||11|8|| 
 
 
                Prakaraṇa 12
		 
  janaka uvāca||12|| 
 
 kāyakṛtyāsahaḥ pūrvaṃ tato vāgvistarāsahaḥ| 
 atha cintāsahastasmādevamevāhamāsthitaḥ||12|1|| 
 prītyabhāvena śabdāderadṛśyatvena cātmanaḥ| 
 vikṣepaikāgryahṛdaya evamevāhamāsthitaḥ||12|2|| 
 samādhyāsādivikṣiptau vyavahāraḥ samādhaye| 
 evaṃ vilokya niyamamevamevāhamāsthitaḥ||12|3|| 
 heyopādeyavirahādevaṃ harṣaviṣādayoḥ| 
 abhāvādadya he brahmannevamevāhamāsthitaḥ||12|4|| 
 āśramānāśramaṃ dhyānaṃ cittasvīkṛtavarjanam| 
 vikalpaṃ mama vīkṣyaitairevamevāhamāsthitaḥ||12|5|| 
 karmānuṣṭhānamajñānādyathaivoparamastathā| 
 budhvā samyagidaṃ tattvamevamevāhamāsthitaḥ||12|6|| 
 acintyaṃ cintyamāno+api cintārūpaṃ bhajatyasau| 
 tyaktvā tadbhāvanaṃ tasmādevamevāhamāsthitaḥ||12|7|| 
 evameva kṛtaṃ yena sa kṛtārtho bhavedasau| 
 evameva svabhāvo yaḥ sa kṛtārtho bhavedasau||12|8|| 
 
 
                Prakaraṇa 13
                 
  janaka uvāca||13|| 
 
 akiñcanabhavaṃ svāsthyaṃ kaupīnatve+api durlabham| 
 tyāgādāne vihāyāsmādahamāse yathāsukham||13|1|| 
 kutrāpi khedaḥ kāyasya jihvā kutrāpi khidyate| 
 manaḥ kutrāpi tattyaktvā puruṣārthe sthitaḥ sukham||13|2|| 
 kṛtaṃ kimapi naiva syāditi saṃcintya tattvataḥ| 
 yadā yatkartumāyāti tatkṛtvā+a+ase yathāsukham||13|3|| 
 karmanaiṣkarmyanirbandhabhāvā dehasthayoginaḥ| 
 saṃyogāyogavirahādahamāse yathāsukham||13|4|| 
 arthānarthau na me sthityā gatyā na śayanena vā| 
 tiṣṭhangacchansvapantasmādahamāse yathāsukham||13|5|| 
 svapato nāsti me hāniḥ siddhiryatnavato na vā| 
 nāśollāsau vihāyāsmādahamāse yathāsukham||13|6|| 
 sukhādirūpā+aniyamaṃ bhāveṣvālokya bhūriśaḥ| 
 śubhāśubhe vihāyāsmādahamāse yathāsukham||13|7|| 
 
 
                Prakaraṇa 14
                 
  janaka uvāca||14|| 
 
 prakṛtyā śūnyacitto yaḥ pramādādbhāvabhāvanaḥ| 
 nidrito bodhita iva kṣīṇasaṃsaraṇo hi saḥ||14|1|| 
 kva dhanāni kva mitrāṇi kva me viṣayadasyavaḥ| 
 kva śāstraṃ kva ca vijñānaṃ yadā me galitā spṛhā||14|2|| 
 vijñāte sākṣipuruṣe paramātmani ceśvare| 
 nairāśye bandhamokṣe ca na cintā muktaye mama||14|3|| 
 antarvikalpaśūnyasya bahiḥ svacchandacāriṇaḥ| 
 bhrāntasyeva daśāstāstāstādṛśā eva jānate||14|4|| 
 
 
                Prakaraṇa 15
                 
  aṣṭāvakra uvāca||15|| 
 
 yathātathopadeśena kṛtārthaḥ sattvabuddhimān| 
 ājīvamapi jijñāsuḥ parastatra vimuhyati||15|1|| 
 mokṣo viṣayavairasyaṃ bandho vaiṣayiko rasaḥ| 
 etāvadeva vijñānaṃ yathecchasi tathā kuru||15|2|| 
 vāgmiprājñamahodyogaṃ janaṃ mūkajaḍālasam| 
 karoti tattvabodho+ayamatastyakto bubhukṣubhiḥ||15|3|| 
 na tvaṃ deho na te deho bhoktā kartā na vā bhavān| 
 cidrūpo+asi sadā sākṣī nirapekṣaḥ sukhaṃ cara||15|4|| 
 rāgadveṣau manodharmau na manaste kadācana| 
 nirvikalpo+asi bodhātmā nirvikāraḥ sukhaṃ cara||15|5|| 
 sarvabhūteṣu cātmānaṃ sarvabhūtāni cātmani| 
 vijñāya nirahaṃkāro nirmamastvaṃ sukhī bhava||15|6|| 
 viśvaṃ sphurati yatredaṃ taraṅgā iva sāgare| 
 tattvameva na sandehaścinmūrte vijvaro bhava||15|7|| 
 śraddhatsva tāta śraddhatsva nātra mohaṃ kuruṣva bhoḥ| 
 jñānasvarūpo bhagavānātmā tvaṃ prakṛteḥ paraḥ||15|8|| 
 guṇaiḥ saṃveṣṭito dehastiṣṭhatyāyāti yāti ca| 
 ātmā na gantā nāgantā kimenamanuśocasi||15|9|| 
 dehastiṣṭhatu kalpāntaṃ gacchatvadyaiva vā punaḥ| 
 kva vṛddhiḥ kva ca vā hānistava cinmātrarūpiṇaḥ||15|10|| 
 tvayyanantamahāmbhodhau viśvavīciḥ svabhāvataḥ| 
 udetu vā+astamāyātu na te vṛddhirna vā kṣatiḥ||15|11|| 
 tāta cinmātrarūpo+asi na te bhinnamidaṃ jagat| 
 ataḥ kasya kathaṃ kutra heyopādeyakalpanā||15|12|| 
 ekasminnavyaye śānte cidākāśe+amale tvayi| 
 kuto janma kuto karma kuto+ahaṃkāra eva ca||15|13|| 
 yattvaṃ paśyasi tatraikastvameva pratibhāsase| 
 kiṃ pṛthagbhāsate svarṇātkaṭakāṅgadanūpuram||15|14|| 
 ayaṃ so+ahamayaṃ nāhaṃ vibhāgamiti saṃtyaja| 
 sarvamātmeti niścitya niḥsaṃkalpaḥ sukhī bhava||15|15|| 
 tavaivājñānato viśvaṃ tvamekaḥ paramārthataḥ| 
 tvatto+anyo nāsti saṃsārī nāsaṃsārī ca kaścana||15|16|| 
 bhrāntimātramidaṃ viśvaṃ na kiñciditi niścayī| 
 nirvāsanaḥ sphūrtimātro na kiñcidiva śāmyati||15|17|| 
 eka eva bhavāmbhodhāvāsīdasti bhaviṣyati| 
 na te bandho+asti mokṣo vā kṛtakṛtyaḥ sukhaṃ cara||15|18|| 
 mā saṃkalpavikalpābhyāṃ cittaṃ kṣobhaya cinmaya| 
 upaśāmya sukhaṃ tiṣṭha svātmanyānandavigrahe||15|19|| 
 tyajaiva dhyānaṃ sarvatra mā kiñciddhṛdi dhāraya| 
 ātmā tvaṃ mukta evāsi kiṃ vimṛśya kariṣyasi||15|20|| 
 
 
                Prakaraṇa 16
                 
  aṣṭāvakra uvāca||16|| 
 
 ācakṣva śṛṇu vā tāta nānāśāstrāṇyanekaśaḥ| 
 tathāpi na tava svāsthyaṃ sarvavismaraṇādṛte||16|1|| 
 bhogaṃ karma samādhiṃ vā kuru vijña tathāpi te| 
 cittaṃ nirastasarvāśamatyarthaṃ rocayiṣyati||16|2|| 
 āyāsātsakalo duḥkhī nainaṃ jānāti kaścana| 
 anenaivopadeśena dhanyaḥ prāpnoti nirvṛtim||16|3|| 
 vyāpāre khidyate yastu nimeṣonmeṣayorapi| 
 tasyālasyadhurīṇasya sukhaṃ nā+anyasya kasyacit||16|4|| 
 idaṃ kṛtamidaṃ neti dvandvairmuktaṃ yadā manaḥ| 
 dharmārthakāmamokṣeṣu nirapekṣaṃ tadā bhavet||16|5|| 
 virakto viṣayadveṣṭā rāgī viṣayalolupaḥ| 
 grahamokṣavihīnastu na virakto na rāgavān||16|6|| 
 heyopādeyatā tāvatsaṃsāraviṭapāṅkuraḥ| 
 spṛhā jīvati yāvadvai nirvicāradaśāspadam||16|7|| 
 pravṛttau jāyate rāgo nivṛttau dveṣa eva hi| 
 nirdvandvo bālavaddhīmānevameva vyavasthitaḥ||16|8|| 
 hātumicchati saṃsāraṃ rāgī duḥkhajihāsayā| 
 vītarāgo hi nirduḥkhastasminnapi na khidyati||16|9|| 
 yasyābhimāno mokṣe+api dehe+api mamatā tathā| 
 na ca jñānī na vā yogī kevalaṃ duḥkhabhāgasau||16|10|| 
 haro yadyupadeṣṭā te hariḥ kamalajo+api vā| 
 tathāpi na tava svāsthyaṃ sarvavismaraṇādṛte||16|11|| 
 
 
                Prakaraṇa 17
                 
  aṣṭāvakra uvāca||17|| 
 
 tena jñānaphalaṃ prāptaṃ yogābhyāsaphalaṃ tathā| 
 tṛptaḥ svacchendriyo nityamekākī ramate tu yaḥ||17|1|| 
 na kadācijjagatyasmiṃstattvajño hanta khidyati| 
 yata ekena tenedaṃ pūrṇaṃ brahmāṇḍamaṇḍalam||17|2|| 
 na jātu viṣayāḥ ke+api svārāmaṃ harṣayantyamī| 
 sallakīpallavaprītamivebhaṃ nimbapallavāḥ||17|3|| 
 yastu bhogeṣu bhukteṣu na bhavatyadhivāsitaḥ| 
 abhukteṣu nirākāṅkṣī tādṛśo bhavadurlabhaḥ||17|4|| 
 bubhukṣuriha saṃsāre mumukṣurapi dṛśyate| 
 bhogamokṣanirākāṅkṣī viralo hi mahāśayaḥ||17|5|| 
 dharmārthakāmamokṣeṣu jīvite maraṇe tathā| 
 kasyāpyudāracittasya heyopādeyatā na hi||17|6|| 
 vāñchā na viśvavilaye na dveṣastasya ca sthitau| 
 yathājīvikayā tasmāddhanya āste yathāsukham||17|7|| 
 kṛtārtho+anena jñānenetyevaṃ galitadhīḥ kṛtī| 
 paśyañchṛṇvanspṛśañjighrannaśnannāste yathāsukham||17|8|| 
 śūnyā dṛṣṭirvṛthā ceṣṭā vikalānīndriyāṇi ca| 
 na spṛhā na viraktirvā kṣīṇasaṃsārasāgare||17|9|| 
 na jāgarti na nidrāti nonmīlati na mīlati| 
 aho paradaśā kā+api vartate muktacetasaḥ||17|10|| 
 sarvatra dṛśyate svasthaḥ sarvatra vimalāśayaḥ| 
 samastavāsanāmukto muktaḥ sarvatra rājate||17|11|| 
 paśyañchṛṇvanspṛśañjighrannaśnangṛhṇanvadanvrajan| 
 īhitā+anīhitairmukto mukta eva mahāśayaḥ||17|12|| 
 na nindati na ca stauti na hṛṣyati na kupyati| 
 na dadāti na gṛhṇāti muktaḥ sarvatra nīrasaḥ||17|13|| 
 sānurāgāṃ striyaṃ dṛṣṭvā mṛtyuṃ vā samupasthitam| 
 avihvalamanāḥ svastho mukta eva mahāśayaḥ||17|14|| 
 sukhe duḥkhe nare nāryāṃ saṃpatsu vipatsu ca| 
 viśeṣo naiva dhīrasya sarvatra samadarśinaḥ||17|15|| 
 na hiṃsā naiva kāruṇyaṃ nauddhatyaṃ na ca dīnatā| 
 nāścaryaṃ naiva ca kṣobhaḥ kṣīṇasaṃsaraṇe nare||17|16|| 
 na mukto viṣayadveṣṭā na vā viṣayalolupaḥ| 
 asaṃsaktamanā nityaṃ prāptāprāptamupāśnute||17|17|| 
 samādhānāsamādhānahitāhitavikalpanāḥ| 
 śūnyacitto na jānāti kaivalyamiva saṃsthitaḥ||17|18|| 
 nirmamo nirahaṃkāro na kiñciditi niścitaḥ| 
 antargalitasarvāśaḥ kurvannapi na lipyate [ karoti na ]||17|19|| 
 manaḥprakāśasaṃmohasvapnajāḍyavivarjitaḥ| 
 daśāṃ kāmapi saṃprāpto bhavedgalitamānasaḥ||17|20|| 
 
 
                Prakaraṇa 18
                 
  aṣṭāvakra uvāca||18|| 
 
 yasya bodhodaye tāvatsvapnavadbhavati bhramaḥ| 
 tasmai sukhaikarūpāya namaḥ śāntāya tejase||18|1|| 
 arjayitvākhilānarthānbhogānāpnoti puṣkalān| 
 na hi sarvaparityāgamantareṇa sukhī bhavet||18|2|| 
 kartavyaduḥkhamārtaṇḍajvālādagdhāntarātmanaḥ| 
 kutaḥ praśamapīyūṣadhārāsāramṛte sukham||18|3|| 
 bhavo+ayaṃ bhāvanāmātro na kiñcitparamārthataḥ| 
 nāstyabhāvaḥ svabhāvānāṃ bhāvābhāvavibhāvinām||18|4|| 
 na dūraṃ na ca saṃkocāllabdhamevātmanaḥ padam| 
 nirvikalpaṃ nirāyāsaṃ nirvikāraṃ nirañjanam||18|5|| 
 vyāmohamātraviratau svarūpādānamātrataḥ| 
 vītaśokā virājante nirāvaraṇadṛṣṭayaḥ||18|6|| 
 samastaṃ kalpanāmātramātmā muktaḥ sanātanaḥ| 
 iti vijñāya dhīro hi kimabhyasyati bālavat||18|7|| 
 ātmā brahmeti niścitya bhāvābhāvau ca kalpitau| 
 niṣkāmaḥ kiṃ vijānāti kiṃ brūte ca karoti kim||18|8|| 
 ayaṃ so+ahamayaṃ nāhamiti kṣīṇā vikalpanā| 
 sarvamātmeti niścitya tūṣṇīṃbhūtasya yoginaḥ||18|9|| 
 na vikṣepo na caikāgryaṃ nātibodho na mūḍhatā| 
 na sukhaṃ na ca vā duḥkhamupaśāntasya yoginaḥ||18|10|| 
 svārājye bhaikṣyavṛttau ca lābhālābhe jane vane| 
 nirvikalpasvabhāvasya na viśeṣo+asti yoginaḥ||18|11|| 
 kva dharmaḥ kva ca vā kāmaḥ kva cārthaḥ kva vivekatā| 
 idaṃ kṛtamidaṃ neti dvandvairmuktasya yoginaḥ||18|12|| 
 kṛtyaṃ kimapi naivāsti na kā+api hṛdi rañjanā| 
 yathā jīvanameveha jīvanmuktasya yoginaḥ||18|13|| 
 kva mohaḥ kva ca vā viśvaṃ kva taddhyānaṃ kva muktatā| 
 sarvasaṃkalpasīmāyāṃ viśrāntasya mahātmanaḥ||18|14|| 
 yena viśvamidaṃ dṛṣṭaṃ sa nāstīti karotu vai| 
 nirvāsanaḥ kiṃ kurute paśyannapi na paśyati||18|15|| 
 yena dṛṣṭaṃ paraṃ brahma so+ahaṃ brahmeti cintayet| 
 kiṃ cintayati niścinto dvitīyaṃ yo na paśyati||18|16|| 
 dṛṣṭo yenātmavikṣepo nirodhaṃ kurute tvasau| 
 udārastu na vikṣiptaḥ sādhyā+abhāvātkaroti kim||18|17|| 
 dhīro lokaviparyasto vartamāno+api lokavat| 
 na samādhiṃ na vikṣepaṃ na lepaṃ svasya paśyati||18|18|| 
 bhāvābhāvavihīno yastṛpto nirvāsano budhaḥ| 
 naiva kiñcitkṛtaṃ tena lokadṛṣṭyā vikurvatā||18|19|| 
 pravṛttau vā nivṛttau vā naiva dhīrasya durgrahaḥ| 
 yadā yatkartumāyāti tatkṛtvā tiṣṭhataḥ sukham||18|20|| 
 nirvāsano nirālambaḥ svacchando muktabandhanaḥ| 
 kṣiptaḥ saṃskāravātena ceṣṭate śuṣkaparṇavat||18|21|| 
 asaṃsārasya tu kvāpi na harṣo na viṣādatā| 
 sa śītalamanā nityaṃ videha iva rājate||18|22|| 
 kutrāpi na jihāsāsti hāśā vāpi na kutracit| 
 ātmārāmasya dhīrasya śītalācchatarātmanaḥ||18|23|| 
 prakṛtyā śūnyacittasya kurvato+asya yadṛcchayā| 
 prākṛtasyeva dhīrasya na māno nāvamānatā||18|24|| 
 kṛtaṃ dehena karmedaṃ na mayā śuddharūpiṇā| 
 iti cintānurodhī yaḥ kurvannapi karoti na||18|25|| 
 atadvādīva kurute na bhavedapi bāliśaḥ| 
 jīvanmuktaḥ sukhī śrīmānsaṃsarannapi śobhate||18|26|| 
 nānāvicārasuśrānto dhīro viśrāntimāgataḥ| 
 na kalpate na jānāti na śṛṇoti na paśyati||18|27|| 
 asamādheravikṣepānna mumukṣurna cetaraḥ| 
 niścitya kalpitaṃ paśyanbrahmaivāste mahāśayaḥ||18|28|| 
 yasyāntaḥ syādahaṃkāro na karoti karoti saḥ| 
 nirahaṃkāradhīreṇa na kiñcidakṛtaṃ kṛtam||18|29|| 
 nodvignaṃ na ca santuṣṭamakartṛ spandavarjitam| 
 nirāśaṃ gatasandehaṃ cittaṃ muktasya rājate||18|30|| 
 nirdhyātuṃ ceṣṭituṃ vāpi yaccittaṃ na pravartate| 
 nirnimittamidaṃ kintu nirdhyāyati viceṣṭate||18|31|| 
 tattvaṃ yathārthamākarṇya mandaḥ prāpnoti mūḍhatām| 
 athavā+a+ayāti saṃkocamamūḍhaḥ ko+api mūḍhavat||18|32|| 
 ekāgratā nirodho vā mūḍhairabhyasyate bhṛśam| 
 dhīrāḥ kṛtyaṃ na paśyanti suptavatsvapade sthitāḥ||18|33|| 
 aprayatnātprayatnādvā mūḍho nāpnoti nirvṛtim| 
 tattvaniścayamātreṇa prājño bhavati nirvṛtaḥ||18|34|| 
 śuddhaṃ buddhaṃ priyaṃ pūrṇaṃ niṣprapañcaṃ nirāmayam| 
 ātmānaṃ taṃ na jānanti tatrābhyāsaparā janāḥ||18|35|| 
 nāpnoti karmaṇā mokṣaṃ vimūḍho+abhyāsarūpiṇā| 
 dhanyo vijñānamātreṇa muktastiṣṭhatyavikriyaḥ||18|36|| 
 mūḍho nāpnoti tadbrahma yato bhavitumicchati| 
 anicchannapi dhīro hi parabrahmasvarūpabhāk||18|37|| 
 nirādhārā grahavyagrā mūḍhāḥ saṃsārapoṣakāḥ| 
 etasyānarthamūlasya mūlacchedaḥ kṛto budhaiḥ||18|38|| 
 na śāntiṃ labhate mūḍho yataḥ śamitumicchati| 
 dhīrastattvaṃ viniścitya sarvadā śāntamānasaḥ||18|39|| 
 kvātmano darśanaṃ tasya yo dṛṣṭamavalambate| 
 dhīrāstaṃ taṃ na paśyanti paśyantyātmānamavyayam||18|40|| 
 kva nirodho vimūḍhasya yo nirbandhaṃ karoti vai| 
 svārāmasyaiva dhīrasya sarvadā+asāvakṛtrimaḥ||18|41|| 
 bhāvasya bhāvakaḥ kaścinna kiñcidbhāvako+aparaḥ| 
 ubhayā+abhāvakaḥ kaścidevameva nirākulaḥ||18|42|| 
 śuddhamadvayamātmānaṃ bhāvayanti kubuddhayaḥ| 
 na tu jānanti saṃmohādyāvajjīvamanirvṛtāḥ||18|43|| 
 mumukṣorbuddhirālambamantareṇa na vidyate| 
 nirālambaiva niṣkāmā buddhirmuktasya sarvadā||18|44|| 
 viṣayadvīpino vīkṣya cakitāḥ śaraṇārthinaḥ| 
 viśanti jhaṭiti kroḍaṃ nirodhaikāgryasiddhaye||18|45|| 
 nirvāsanaṃ hariṃ dṛṣṭvā tūṣṇīṃ viṣayadantinaḥ| 
 palāyante na śaktāste sevante kṛtacāṭavaḥ||18|46|| 
 na muktikārikāṃ dhatte niḥśaṅko yuktamānasaḥ| 
 paśyañchṛṇvanspṛśañjighrannaśnannāste yathāsukham||18|47|| 
 vastuśravaṇamātreṇa śuddhabuddhirnirākulaḥ| 
 naivācāramanācāramaudāsyaṃ vā prapaśyati||18|48|| 
 yadā yatkartumāyāti tadā tatkurute hyṛju| 
 śubhaṃ vāpyaśubhaṃ vāpi tasya ceṣṭā hi bālavat||18|49|| 
 svātantryātsukhamāpnoti svātantryāllabhate param| 
 svātantryānnirvṛtiṃ gacchetsvātantryātparamaṃ padam||18|50|| 
 akartṛtvamabhoktṛtvaṃ svātmano manyate yadā| 
 tadā kṣīṇā bhavantyeva samastāścittavṛttayaḥ||18|51|| 
 ucchṛṅkhalāpyākṛtikā sthitirdhīrasya rājate| 
 na tu saṃspṛhacittasya śāntirmūḍhasya kṛtrimā||18|52|| 
 vilasanti mahābhogairviśanti girigahvarān| 
 nirastakalpanā dhīrā abaddhā muktabuddhayaḥ||18|53|| 
 śrotriyaṃ devatāṃ tīrthamaṅganāṃ bhūpatiṃ priyam| 
 dṛṣṭvā saṃpūjya dhīrasya na kāpi hṛdi vāsanā||18|54|| 
 bhṛtyaiḥ putraiḥ kalatraiśca dauhitraiścāpi gotrajaiḥ| 
 vihasya dhikkṛto yogī na yāti vikṛtiṃ manāk||18|55|| 
 santuṣṭo+api na santuṣṭaḥ khinno+api na ca khidyate| 
 tasyāścaryadaśāṃ tāṃ tāṃ tādṛśā eva jānate||18|56|| 
 kartavyataiva saṃsāro na tāṃ paśyanti sūrayaḥ| 
 śūnyākārā nirākārā nirvikārā nirāmayāḥ||18|57|| 
 akurvannapi saṃkṣobhādvyagraḥ sarvatra mūḍhadhīḥ| 
 kurvannapi tu kṛtyāni kuśalo hi nirākulaḥ||18|58|| 
 sukhamāste sukhaṃ śete sukhamāyāti yāti ca| 
 sukhaṃ vakti sukhaṃ bhuṅkte vyavahāre+api śāntadhīḥ||18|59|| 
 svabhāvādyasya naivārtirlokavadvyavahāriṇaḥ| 
 mahāhrada ivākṣobhyo gatakleśaḥ sa śobhate||18|60|| 
 nivṛtterapi mūḍhasya pravṛttirupajāyate| 
 pravṛttirapi dhīrasya nivṛttiphaladāyinī||18|61|| 
 parigraheṣu vairāgyaṃ prāyo mūḍhasya dṛśyate| 
 dehe vigalitāśasya kva rāgaḥ kva virāgatā||18|62|| 
 bhāvanā+abhāvanāsaktā dṛṣṭirmūḍhasya sarvadā| 
 bhāvyabhāvanayā sā tu svasthasyādṛṣṭirūpiṇī||18|63|| 
 sarvārambheṣu niṣkāmo yaścaredbālavanmuniḥ| 
 na lepastasya śuddhasya kriyamāṇe+api karmaṇi||18|64|| 
 sa eva dhanya ātmajñaḥ sarvabhāveṣu yaḥ samaḥ| 
 paśyañchṛṇvanspṛśañjighrannaśnannistarṣamānasaḥ||18|65|| 
 kva saṃsāraḥ kva cābhāsaḥ kva sādhyaṃ kva ca sādhanam| 
 ākāśasyeva dhīrasya nirvikalpasya sarvadā||18|66|| 
 sa jayatyarthasaṃnyāsī pūrṇasvarasavigrahaḥ| 
 akṛtrimo+anavacchinne samādhiryasya vartate||18|67|| 
 bahunātra kimuktena jñātatattvo mahāśayaḥ| 
 bhogamokṣanirākāṅkṣī sadā sarvatra nīrasaḥ||18|68|| 
 mahadādi jagaddvaitaṃ nāmamātravijṛmbhitam| 
 vihāya śuddhabodhasya kiṃ kṛtyamavaśiṣyate||18|69|| 
 bhramabhūtamidaṃ sarvaṃ kiñcinnāstīti niścayī| 
 alakṣyasphuraṇaḥ śuddhaḥ svabhāvenaiva śāmyati||18|70|| 
 śuddhasphuraṇarūpasya dṛśyabhāvamapaśyataḥ| 
 kva vidhiḥ kva ca vairāgyaṃ kva tyāgaḥ kva śamo+api vā||18|71|| 
 sphurato+anantarūpeṇa prakṛtiṃ ca na paśyataḥ| 
 kva bandhaḥ kva ca vā mokṣaḥ kva harṣaḥ kva viṣādatā||18|72|| 
 buddhiparyantasaṃsāre māyāmātraṃ vivartate| 
 nirmamo nirahaṃkāro niṣkāmaḥ śobhate budhaḥ||18|73|| 
 akṣayaṃ gatasantāpamātmānaṃ paśyato muneḥ| 
 kva vidyā kva ca vā viśvaṃ kva deho+ahaṃ mameti vā||18|74|| 
 nirodhādīni karmāṇi jahāti jaḍadhīryadi| 
 manorathānpralāpāṃśca kartumāpnoti tatkṣaṇāt||18|75|| 
 mandaḥ śrutvāpi tadvastu na jahāti vimūḍhatām| 
 nirvikalpo bahiryatnādantarviṣayalālasaḥ||18|76|| 
 jñānādgalitakarmā yo lokadṛṣṭyāpi karmakṛt| 
 nāpnotyavasaraṃ kartuṃ vaktumeva na kiñcana||18|77|| 
 kva tamaḥ kva prakāśo vā hānaṃ kva ca na kiñcana| 
 nirvikārasya dhīrasya nirātaṅkasya sarvadā||18|78|| 
 kva dhairyaṃ kva vivekitvaṃ kva nirātaṅkatā+api vā| 
 anirvācyasvabhāvasya niḥsvabhāvasya yoginaḥ||18|79|| 
 na svargo naiva narako jīvanmuktirna caiva hi| 
 bahunātra kimuktena yogadṛṣṭyā na kiñcana||18|80|| 
 naiva prārthayate lābhaṃ nā+alābhamanuśocati| 
 dhīrasya śītalaṃ cittamamṛtenaiva pūritam||18|81|| 
 na śāntaṃ stauti niṣkāmo na duṣṭamapi nindati| 
 samaduḥkhasukhastṛptaḥ kiñcitkṛtyaṃ na paśyati||18|82|| 
 dhīro na dveṣṭi saṃsāramātmānaṃ na didṛkṣati| 
 harṣāmarṣavinirmukto na mṛto na ca jīvati||18|83|| 
 niḥsnehaḥ putradārādau niṣkāmo viṣayeṣu ca| 
 niścintaḥ svaśarīre+api nirāśaḥ śobhate budhaḥ||18|84|| 
 tuṣṭiḥ sarvatra dhīrasya yathāpatitavartinaḥ| 
 svacchandaṃ carato deśānyatrā+astamitaśāyinaḥ||18|85|| 
 patatūdetu vā deho nāsya cintā mahātmanaḥ| 
 svabhāvabhūmiviśrāntivismṛtāśeṣasaṃsṛteḥ||18|86|| 
 akiñcanaḥ kāmacāro nirdvandvaśchinnasaṃśayaḥ| 
 asaktaḥ sarvabhāveṣu kevalo ramate budhaḥ||18|87|| 
 nirmamaḥ śobhate dhīraḥ samaloṣṭāśmakāñcanaḥ| 
 subhinnahṛdayagranthirvinirdhūtarajastamāḥ||18|88|| 
 sarvatrānavadhānasya na kiñcidvāsanā hṛdi| 
 muktātmano vitṛptasya tulanā kena jāyate||18|89|| 
 jānannapi na jānāti paśyannapi na paśyati| 
 bruvannapi na ca brūte ko+anyo nirvāsanādṛte||18|90|| 
 bhikṣurvā bhūpatirvāpi yo niṣkāmaḥ sa śobhate| 
 bhāveṣu galitā yasya śobhanā+aśobhanā matiḥ||18|91|| 
 kva svācchandyaṃ kva saṃkocaḥ kva vā tattvaviniścayaḥ| 
 nirvyājārjavabhūtasya caritārthasya yoginaḥ||18|92|| 
 ātmaviśrāntitṛptena nirāśena gatārtinā| 
 antaryadanubhūyeta tatkathaṃ kasya kathyate||18|93|| 
 supto+api na suṣuptau ca svapne+api śayito na ca| 
 jāgare+api na jāgarti dhīrastṛptaḥ pade pade||18|94|| 
 jñaḥ sacinto+api niścintaḥ sendriyo+api nirindriyaḥ| 
 sabuddhirapi nirbuddhiḥ sāhaṃkāro+anahaṃkṛtiḥ||18|95||| 
 na sukhī na ca vā duḥkhī na virakto na saṅgavān| 
 na mumukṣurna vā mukto na kiñcinna ca kiñcana||18|96|| 
 vikṣepe+api na vikṣiptaḥ samādhau na samādhimān| 
 jāḍye+api na jaḍo dhanyaḥ pāṇḍitye+api na paṇḍitaḥ||18|97|| 
 mukto yathāsthitisvasthaḥ kṛtakartavyanirvṛtaḥ| 
 samaḥ sarvatra vaitṛṣṇyānna smaratyakṛtaṃ kṛtam||18|98|| 
 na prīyate vandyamāno nindyamāno na kupyati| 
 naivodvijati maraṇe jīvane nābhinandati||18|99|| 
 na dhāvati janākīrṇaṃ nāraṇyamupaśāntadhīḥ| 
 yathātathā yatratatra sama evāvatiṣṭhate||18|100|| 
 
 
                Prakaraṇa 19
		 
  janaka uvāca||19|| 
 
 tattvavijñānasandaṃśamādāya hṛdayodarāt| 
 nānāvidhaparāmarśaśalyoddhāraḥ kṛto mayā||19|1|| 
 kva dharmaḥ kva ca vā kāmaḥ kva cārthaḥ kva vivekatā| 
 kva dvaitaṃ kva ca vā+advaitaṃ svamahimni sthitasya me||19|2|| 
 kva bhūtaṃ kva bhaviṣyadvā vartamānamapi kva vā| 
 kva deśaḥ kva ca vā nityaṃ svamahimni sthitasya me||19|3|| 
 kva cātmā kva ca vā+anātmā kva śubhaṃ kvāśubhaṃ tathā| 
 kva cintā kva ca vā+acintā svamahimni sthitasya me||19|4|| 
 kva svapnaḥ kva suṣuptirvā kva ca jāgaraṇaṃ tathā| 
 kva turīyaṃ bhayaṃ vā+api svamahimni sthitasya me||19|5|| 
 kva dūraṃ kva samīpaṃ vā bāhyaṃ kvābhyantaraṃ kva vā| 
 kva sthūlaṃ kva ca vā sūkṣmaṃ svamahimni sthitasya me||19|6|| 
 kva mṛtyurjīvitaṃ vā kva lokāḥ kvāsya kva laukikam| 
 kva layaḥ kva samādhirvā svamahimni sthitasya me||19|7|| 
 alaṃ trivargakathayā yogasya kathayā+apyalam| 
 alaṃ vijñānakathayā viśrāntasya mamātmani||19|8|| 
 
 
                Prakaraṇa 20
                 
  janaka uvāca||20|| 
 
 kva bhūtāni kva deho vā kvendriyāṇi kva vā manaḥ| 
 kva śūnyaṃ kva ca nairāśyaṃ matsvarūpe nirañjane||20|1|| 
 kva śāstraṃ kvātmavijñānaṃ kva vā nirviṣayaṃ manaḥ| 
 kva tṛptiḥ kva vitṛṣṇatvaṃ gatadvandvasya me sadā||20|2|| 
 kva vidyā kva ca vā+avidyā kvāhaṃ kvedaṃ mama kva vā| 
 kva bandhaḥ kva ca vā mokṣaḥ svarūpasya kva rūpatā||20|3|| 
 kva prārabdhāni karmāṇi jīvanmuktirapi kva vā| 
 kva tadvidehakaivalyaṃ nirviśeṣasya sarvadā||20|4|| 
 kva kartā kva ca vā bhoktā niṣkriyaṃ sphuraṇaṃ kva vā| 
 kvāparokṣaṃ phalaṃ vā kva niḥsvabhāvasya me sadā||20|5|| 
 kva lokaṃ kva mumukṣurvā kva yogī jñānavānkva vā| 
 kva baddhaḥ kva ca vā muktaḥ svasvarūpe+ahamadvaye||20|6|| 
 kva sṛṣṭiḥ kva ca saṃhāraḥ kva sādhyaṃ kva ca sādhanam| 
 kva sādhakaḥ kva siddhirvā svasvarūpe+ahamadvaye||20|7|| 
 kva pramātā pramāṇaṃ vā kva prameyaṃ kva ca pramā| 
 kva kiñcitkva na kiñcidvā sarvadā vimalasya me||20|8|| 
 kva vikṣepaḥ kva caikāgryaṃ kva nirbodhaḥ kva mūḍhatā| 
 kva harṣaḥ kva viṣādo vā sarvadā niṣkriyasya me||20|9|| 
 kva caiṣa vyavahāro vā kva ca sā paramārthatā| 
 kva sukhaṃ kva ca vā duḥkhaṃ nirvimarśasya me sadā||20|10|| 
 kva māyā kva ca saṃsāraḥ kva prītirviratiḥ kva vā| 
 kva jīvaḥ kva ca tadbrahma sarvadā vimalasya me||20|11|| 
 kva pravṛttirnivṛttirvā kva muktiḥ kva ca bandhanam| 
 kūṭasthanirvibhāgasya svasthasya mama sarvadā||20|12|| 
 kvopadeśaḥ kva vā śāstraṃ kva śiṣyaḥ kva ca vā guruḥ| 
 kva cāsti puruṣārtho vā nirupādheḥ śivasya me||20|13|| 
 kva cāsti kva ca vā nāsti kvāsti caikaṃ kva ca dvayam| 
 bahunā+atra kimuktena kiñcinnottiṣṭhate mama||20|14|| 
 
 ||iti śrīmadaṣṭāvakragītā|| 
 
 
