
 
                sūtrasthānam
                 
                    prathamādhyāyaḥ
                     AS.Sū.1.1  rāgādirogāḥ sahajāḥ samūlā yenā
                        'śusarve jagato 'pyapāstāḥ |  
 tamekavaidyaṃ śirasā namāmi vaidyāgamajñāṃśca pitāmahādīn || 
 AS.Sū.1.2  athāta āyuṣkāmīyaṃ nāmādhyāyaṃ
                        vyākhyāsyāmaḥ iti ha smā+āhurātreyādayo maharṣayaḥ || 
 AS.Sū.1.3  āyuḥ kāmayamānena
                        dharmārthasukhasādhanam |  
 āyurvedopadeśeṣu vidheyaḥ paramādaraḥ || 
 AS.Sū.1.4  āyurvedāmṛtaṃ sārvaṃ brahmā
                        sanātanam |  
 dadau dakṣāya so 'śvibhyāṃ tau śatakratave tataḥ || 
 AS.Sū.1.5  dharmārthakāmamokṣāṇāṃ
                        vighnakāribhirāmayaiḥ |  
 nareṣu pīḍyamāneṣu puraskṛtya punarvasum || 
 AS.Sū.1.6
                         dhanvantaribharadvājanimikāśyapakaśyapāḥ |  
 mahardhayo mahātmānastathā lambāyanādayaḥ || 
 AS.Sū.1.7  śatakratumupājagmuḥ
                        śaraṇyamamareśvaram |  
 tāndṛṣṭvaiva sahasrākṣo nijagāda yathāgamam || 
 AS.Sū.1.8  āyuṣaḥ pālanaṃ
                        vedamupavedamatharvaṇaḥ |  
 kāyabālagrahordhvāṅgaśalyadaṃṣṭrājarāvṛṣaiḥ || 
 AS.Sū.1.9  gatamaṣṭāṅgatāṃ puṇyaṃ bubudhe
                        yaṃ pitāmahaḥ |  
 gṛhītvā te tamāmrāyaṃ prakāśya ca parasparam || 
 AS.Sū.1.10  āyayurmānuṣaṃ lokaṃ muditāḥ
                        paramarṣayaḥ |  
 sthityarthamāyurvedasya te 'tha tantrāṇi cakrire || 
 AS.Sū.1.11  kṛtvā
                        'gniveśahārītabheḍamāṇḍavyasuśrutān |  
 karālādīṃśca tacchiṣyān grāhayāmāsurādṛtāḥ || 
 AS.Sū.1.12  svaṃ svaṃ tantraṃ tataste 'pi
                        cakrustāni kṛtāni ca |  
 gurūn saṃśrāvayāmāsuḥ sarṣisaṅghānsumedhasaḥ || 
 AS.Sū.1.13  taiḥ praśastāni tānyeṣāṃ
                        pratiṣṭhāṃ bhuvi lebhire |  
 teṣāmekaikamavyāpi samastavyādhisādhane || 
 AS.Sū.1.14  pratitantrābhiyoge tu
                        puruṣāyuṣasaṃkṣayaḥ |  
 bhavatyadhyayanenaiva yasmāt proktaḥ punaḥ punaḥ || 
 AS.Sū.1.15  tantrakāraiḥ sa eva 'rthaḥ
                        kvacit kścidviśeṣataḥ |  
 te 'rthapratyāyanaparā vacane yacca nādṛtāḥ || 
 AS.Sū.1.16  sarvatantrāṇyataḥ prāyaḥ
                        saṃhṛtyā 'ṣṭāṅgasaṅgrahaḥ |  
 asthānavistarākṣepapunaruktādivarjitaḥ || 
 AS.Sū.1.17
                         hetuliṅgauṣadhaskandhatrayamātranibandhanaḥ |  
 vinigūḍhārthatatvānāṃ pradeśānāṃ prakāśakaḥ || 
 AS.Sū.1.18  svānyatantravirodhānāṃ
                        bhūyiṣṭhaṃ vinivartakaḥ |  
 yugānurūpasandarbho vibhāgena kariṣyate || 
 AS.Sū.1.19  nityopayogi durbodhaṃ
                        sarvāṅgavyāpi bhāvataḥ |  
 saṅgṛhītaṃ viśeṣeṇa yatra kāyacikitsitam || 
 AS.Sū.1.20  na mātrāmātramapyatra
                        kiccidāgamavarjitam |  
 te 'rthāḥsa granthabandhaśca saṅkṣepāya kramo 'nyathā || 
 AS.Sū.1.21  vāyuḥ pittaṃ kaphaśceti trayo
                        doṣāḥ samāsataḥ |  
 pratyekaṃ te tridhā vṛddhikṣayasāmyavibhedayaḥ || 
 AS.Sū.1.22  utkṛṣṭamadhyālpatayā tridhā
                        vṛddhikṣayāvapi |  
 vikṛtā 'vikṛtā dehaṃ ghnanti te varttayanti ca || 
 AS.Sū.1.23  te vyāpino 'pi
                        hṛnnābhyoradhomadhyordhvasaṃśrayāḥ |  
 vayohorātribhuktānāṃ te 'ntamadhyādigāḥ kramāt || 
 AS.Sū.1.24  tairbhavedviṣamastīkṣṇo
                        mandaścāgniḥ samaiḥ samaḥ |  
 koṣṭhaḥ krūro mṛdurmadhyo madhyaḥ syāttaiḥ samairapi || 
 AS.Sū.1.25  śukrārtavasthairjanmādau
                        viṣeṇeva viṣakrimeḥ |  
 taiśca tisraḥ prakṛtayo hīnamadhyottamāḥ pṛthak || 
 AS.Sū.1.26  samadhātuḥ samastāsu śreṣṭhā
                        nindyā dvidoṣajāḥ |  
 tatra rūkṣo laghu śītaḥ kharaḥ sūkṣmaścalo 'nilaḥ || 
 AS.Sū.1.27  pittaṃ sasnehatīkṣṇoṣṇaṃ laghu
                        visraṃ saraṃ dravam |  
 snigdhaḥ śīto gururmandaḥ ślakṣṇo mṛtsnaḥ sthiraḥ || 
 AS.Sū.1.28  saṃsargaḥ sannipātaśca
                        tadvitrikṣayakopataḥ |  
 tau ṣoḍhā daśadhā coktāvutkarṣādivikalpanāt || 
 AS.Sū.1.29
                         rasāsṛṅmāṃsamedosthimajjaśukrāṇi dhātavaḥ |  
 sapta dūṣyā malā mūtraśakṛtsvedādayo 'pi ca || 
 AS.Sū.1.30  rasādistheṣu doṣeṣu vyādhayaḥ
                        sambhavanti ye |  
 tajjānityupacāreṇa tānāhurghṛtadāhavat || 
 AS.Sū.1.31  prīṇanaṃ jīvanaṃ lepaḥ sneho
                        dhāraṇapūraṇe |  
 garbhotpādaśca karmāṇi dhātūnāṃ kramaśo viduḥ || 
 AS.Sū.1.32  śarīraṃ dhārayantyete
                        dhātvāhāraśca sarvadā |  
 vṛddhiḥ samānaiḥ sarveṣāṃ viparītairviparyayaḥ || 
 AS.Sū.1.33  rasāḥ
                        svādvamlalavaṇatiktoṣaṇakaṣāyakāḥ |  
 ṣaḍ dravyamāśritāste ca yathāpūrvaṃ balāvahāḥ || 
 AS.Sū.1.34  tatrādyā mārutaṃ ghnanti
                        trayastiktādayaḥ kapham |  
 kaṣāyatiktamadhurāḥ pittamanye tu kurvate || 
 AS.Sū.1.35  śamanaṃ kopanaṃ svasthahitaṃ
                        dravyamiti tridhā |  
 uṣṇaśītaguṇotkarṣāttatra vīryaṃ dvidhā smṛtam || 
 AS.Sū.1.36  tridhā vipāko dravyasya
                        svādvamlakaṭukātmakaḥ |  
 gurumandahimasnigdhaślakṣṇasāndramṛdusthirāḥ || 
 AS.Sū.1.37  guṇāḥ sasūkṣmaviśadā viṃśatiḥ
                        saviparyayāḥ |  
 indriyārthā vyavāyī ca vikāṣī cāpare guṇāḥ || 
 AS.Sū.1.38  vyavāyī dehamakhilaṃ vyāpya
                        pākāya kalpate |  
 vikāṣī vikaṣan dhātūn sandhibandhān vimuñcati || 
 AS.Sū.1.39  saratīkṣṇaprakarṣau tu
                        kaiścittau parikīrttitau |  
 sattvaṃ rajastamaśceti trayaḥ proktā mahāguṇāḥ || 
 AS.Sū.1.40  kālārthakarmaṇāṃ yogo
                        hīnamithyātimātrakaḥ |  
 samyagyogaśca vijñeyo rogārogyaikakāraṇam || 
 AS.Sū.1.41  rogastu doṣavaiṣamyaṃ
                        doṣasāmyamarogatā |  
 nijāgantuvibhāgena rogāśca dvividhā matāḥ || 
 AS.Sū.1.42  teṣāṃ
                        kāyamanobhedādadhiṣṭhānamapi dvidhā |  
 rajastamaśca manaso dvau ca doṣavudāhṛtau || 
 AS.Sū.1.43  darśanasparśanapraśnaiḥ
                        parīkṣeta ca rogiṇam |  
 rogaṃ nidānaprāgrūpalakṣaṇopaśayāptibhiḥ || 
 AS.Sū.1.44  bhūmidehaprabhedena
                        deśamāhuriha dvidhā |  
 jāṅgalaṃ vātabhūyiṣṭhamānūpaṃ tu kapholbaṇam |  
 AS.Sū.1.45  sādhāraṇaṃ samamalaṃ tridhā
                        bhūdeśamādiśet |  
 kṣaṇādivyārdhyavasthā ca kālo bhaiṣajyayogakṛt || 
 AS.Sū.1.46  śodhanaṃ śamanaṃ ceti
                        samāsādauṣadhaṃ dvidhā |  
 śarīrajānāṃ doṣāṇāṃ krameṇa paramauṣadham || 
 AS.Sū.1.47  vastirvireko vamanaṃ tathā
                        tailaṃ ghṛtaṃ madhu |  
 dhīdhairyātmādivijñānaṃ manodoṣauṣadhaṃ param || 
 AS.Sū.1.48  tantrasyāsya paraṃ cāto
                        vakṣyate 'dhyāyasaṅgrahaḥ |  
 āyuṣkāmīyaśiṣyārthadinartuvyādhyasambhavāḥ || 
 AS.Sū.1.49
                         dravānnajñānasaṃrakṣāviruddhānnānnapānikāḥ |  
 mātrāśitauṣadhajñānaśreṣṭhaśudhyādisaṅgrahāḥ || 
 AS.Sū.1.50
                         mahākaṣāyavividhadravyādirasabhedakāḥ |  
 doṣādijñānatadbhedatatkriyā rogabheṣajam || 
 AS.Sū.1.51
                         vdyaiṣadhasnehanasvedaśudhyāsthāpananāvanam |  
 dhūmagaṇḍūṣadṛksekatṛptiyantrajalaukasaḥ || 
 AS.Sū.1.52  sirāvidhiḥ śalyavidhiḥ
                        śastrakṣārāgnikarmakāḥ |  
 catvāriṃśadime 'dhyāyaḥ sūtram śārīramucyate || 
 AS.Sū.1.53
                         putrārthagarbhāvakrānticaryāvyāpaccharīrajāḥ |  
 sirāmarmaprakṛtyākhyā vikṛtāṅgehitāmayāḥ || 
 AS.Sū.1.54  sadūtā dvādaśādhyāyāḥ nidānaṃ
                        sārvaraugikam |  
 jvarāsṛkśvāsayakṣmādimadādyarśotisāriṇām || 
 AS.Sū.1.55  mūtrāghātapramehāṇāṃ
                        vidradhyādyudarasya ca |  
 pāṇḍukuṣṭhānilārttānāṃ vātāsrasya ca ṣoḍaśa || 
 AS.Sū.1.56  cikitsājvarayorasrakāsayoḥ
                        śvāsayakṣmaṇoḥ |  
 vamau madātyaye 'rśassu viśi dvau dvau ca mūtrite || 
 AS.Sū.1.57  vidradhau
                        gulmajaṭharapāṇḍuśophavisarpiṣu |  
 kuṣṭaśvitrānilavyādhivātāsreṣu cikitsitam || 
 AS.Sū.1.58  caturviśatiradhyāyāḥ
                        kalpasiddhirataḥparam |  
 kalpo vamervirekasya tatsiddhirbāstikalpanā || 
 AS.Sū.1.59  kalpaśca siddhabastīnāṃ
                        siddhirbastyanuvāsayoḥ |  
 dravyakalpo 'ṣṭamaḥ sthānamata uttaramuttaram || 
 AS.Sū.1.60  bālopacaraṇe
                        vyādhigrahajñānaniṣedhane |  
 snāne pṛthaggrahe bhūte dvāvunmāde smṛtikṣaye || 
 AS.Sū.1.61  vartmasandhigatau dvau dvau
                        dṛktamoliṅganāśiṣu |  
 sarvadṛksyandadṛkpāke karṇanāsāmukheṣu ca || 
 AS.Sū.1.62  mūrdhni vraṇe tathā dvau dvau
                        sadyobhaṅge bhagandare |  
 granthyādau kṣudrarogeṣu guhyaroge pṛthagdvayam || 
 AS.Sū.1.63  viṣe dvau bhujage kīṭe dvau ca
                        lūtāsu mūṣike |  
 viṣe viṣopayoge ca tathā 'dhyāyo rasāyane || 
 AS.Sū.1.64  vājīkaraṇamuddiśya pañcāśo
                        'ṣṭāṅgapūraṇaḥ |  
 pañcāśadadhyāyaśataṃ ṣaḍbhiḥ sthānaiḥ samīritam || 
 iti prathamo 'dhyāyaḥ 
 
 
                    dvitīyo 'dhyāyaḥ
                     AS.Sū.2.1  athātaḥ śiṣyopanayanīyamadhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.2.2  gurubhakto 'bhiyukto 'tiyukto
                        dhīsmṛtipāṭavaiḥ |  
 ṛjvāsyanāsānayanastanusnigdhanakhacchaviḥ || 
 AS.Sū.2.3  brahmacārī jitadvandvo dhīraḥ
                        sucaritaḥ sthiraḥ |  
 ṣaṇmāsānuṣitaḥ śaklo lajjāśaucakulānvitaḥ || 
 AS.Sū.2.4  śiṣyo 'dhyāpyo gato yāvadantaṃ
                        tantrārthakarmaṇām |  
 nā 'kālavidyutstanite bhūkampe rāhudarśane || 
 AS.Sū.2.5  pañcadaśyāmacandrāyāṃ parokṣe vā
                        guroḥ paṭhet |  
 nāticchinnapadaṃ nātimandaṃ nātyuccanīcakaiḥ || 
 AS.Sū.2.6  hīnānyaveṣa ācāryaṃ paryupāsīta
                        rājavat |  
 śayīta supta evāsminnuttiṣṭhetāsya pūrvataḥ || 
 AS.Sū.2.7  na brūyāt kevalaṃ nāma nā
                        'sādhvapi vināṭayet |  
 abhedyo 'nuddhataḥ stabdhaḥ sūnṛtaḥ priyadarśanaḥ || 
 AS.Sū.2.8  bahuśrutaḥ kālavedī jñātagrantho
                        'rthaśāstravit |  
 anāthān rogiṇo yaśca putravat samupācaret || 
 AS.Sū.2.9  guruṇā samanujñātaḥ sa
                        bhiṣakchabdamaśnute |  
 yastu kevalaśāstrajñaḥ karmasvapariniṣṭhitaḥ || 
 AS.Sū.2.10  sa muhyatyāturaṃ prāpya prāpya
                        bhīrurivāhavam |  
 yaḥ punaḥ kurute karma dhārṣṭyācchāstravivarjjitaḥ || 
 AS.Sū.2.11  sa satsu garhāmāpneti vadhaṃ
                        carcchati rājataḥ |  
 hetau liṅge praśamane rogāṇāmapunarbhave || 
 AS.Sū.2.12  jñānaṃ caturvidhaṃ yasya sa
                        rājārho bhiṣaktamaḥ |  
 śastraṃ śāstrāṇi salilaṃ guṇadoṣapravṛttaye || 
 AS.Sū.2.13  pātrāpekṣīṇyataḥ prajñāṃ
                        bāhuśrutyena bṛṃhayet |  
 pradīpabhūtaṃ śāstraṃ hi darśanaṃ vipulā matiḥ || 
 AS.Sū.2.14  tābhyāṃ bhiṣak suyuktābhyāṃ
                        cikitsannāparādhyati |  
 āhūta eva yo yāti suveṣaḥ sunimittataḥ || 
 AS.Sū.2.15  gatvā 'turārthādanyatra na
                        nidhatte manaḥ kvacit |  
 vyādhīn parīkṣate samyaṅnidānādiviśeṣataḥ || 
 AS.Sū.2.16  hrepaṇīyāṃ ca tadvāarttāṃ na
                        prakāśayate bahiḥ |  
 sahasā na ca tasyāpi kriyākālamahāpayan || 
 AS.Sū.2.17  jānāti copacarituṃ sa vaidyaḥ
                        siddhimaśnute |  
 nādadītā 'miṣaṃ strībhyastadadhyakṣe parāṅmukhe || 
 AS.Sū.2.18  tābhiśca rahasi sthānaṃ
                        parihāsaṃ ca varjayet |  
 ārttaṃ ca nṛpasadvaidyairdviṣṭaṃ tadveṣiṇaṃ dviṣam || 
 AS.Sū.2.19  caṇḍaṃ śokāturaṃ bhīruṃ
                        kṛtaghnaṃ vaidyamāninam |  
 hīnopakaraṇaṃ vyagramavidheyaṃ gatāyuṣam || 
 AS.Sū.2.20  jijīviṣurvyādhito 'pi
                        pūrvoktaguṇavarjitān |  
 kriyāvikrayiṇo vaidyān mṛtyoragresarā hi te || 
 AS.Sū.2.21  bhiṣagdravyāṇyupasthātā rogī
                        pādacatuṣṭayam |  
 cikitsitasya nirdiṣṭaṃ pratyekaṃ taccaturguṇam || 
 AS.Sū.2.22  dakṣastīrthāttaśāstrārtho
                        dṛṣṭakarmā śucirbhiṣak |  
 bahukalpaṃ bahuguṇaṃ sampannaṃ yogyamauṣadham || 
 AS.Sū.2.23  anuraktaḥ śucirdakṣo buddhimān
                        paricārakaḥ |  
 āḍhyo rogī bhiṣagvaśyo jñāpakaḥ satvavānapi || 
 AS.Sū.2.24  yadvaidye viguṇe pādā guṇavanto
                        'pyanarthakāḥ |  
 sa pādahīnānapyārtān guṇavān yacca yāpayet || 
 AS.Sū.2.25  cikitsāyāstamevātaḥ pradhānaṃ
                        kāraṇaṃ viduḥ |  
 sādhyo 'sādhya iti vyādhirdvidhā tau tu punardvidhā || 
 AS.Sū.2.26  susādhyaḥ kṛcchrasādhyaśca
                        yāpyo yaścānupakramaḥ |  
 sarvauṣadhame dehe yūnaḥ puṃso jitātmanaḥ || 
 AS.Sū.2.27  amarmago 'lpahetvagrarūparūpo
                        'nupadravaḥ |  
 atulyadūṣyadeśartuprakṛtiḥ pādasampadi || 
 AS.Sū.2.28  graheṣvanuguṇeṣvekadoṣamārgo
                        navaḥ sukhaḥ |  
 sukhasādhyaḥ sukhopāyaḥ kālenālpena sādhyate || 
 AS.Sū.2.29  kṛcchrairupāyaiḥ kṛcchrastu
                        mahadbhiśca cireṇa ca |  
 asādhyaliṅgasaṅkīrṇastathā śastrādisādhanaḥ || 
 AS.Sū.2.30  śeṣatvādāyuṣaḥ pathyairyāpyaḥ
                        prāyo viparyaye |  
 datvā 'lpaṃ sukhamalpena hetunā sa pratanyate || 
 AS.Sū.2.31  yāti nāśeṣatāṃ rogaḥ karmaṇo
                        niyatāyuṣaḥ |  
 prapatanniva viṣkambhairdhāryate 'trāturo hitaiḥ || 
 AS.Sū.2.32  paro 'sādhyaḥ kriyāḥ sarvāḥ
                        pratyākhyeyo 'tivartate |  
 tasmādupekṣya evāsau sthito 'tyantaviparyaye || 
 AS.Sū.2.33  bhramamohāratikaro dṛṣṭariṣṭo
                        'kṣanāśanaḥ |  
 vyādhīn purā parīkṣyaivamārabheta tataḥ kriyām || 
 AS.Sū.2.34  svārthavidyāyaśohānimanyathā
                        dhruvamāpnuyāt |  
 sādhyayorapi saṃyogo balinoryātyasādhyatām || 
 AS.Sū.2.35  vidyādasādhyamevātaḥ
                        sādhyāsādhyasamāgamam |  
 nāsādhyaḥ sādhyatāṃ yāti sādhyo yātitvasādhyatām || 
 AS.Sū.2.36  pādāpacārāddaivācca
                        yāntyavasthāntaraṃ gadāḥ |  
 varamāśīviṣaviṣaṃ dīptamagnimayo 'pi vā || 
 AS.Sū.2.37  upayuñjīta na tvārttādāmiṣaṃ
                        kṛpaṇājjanāt |  
 varo bhūtadayā dharma ityārtteṣu bhiṣagvaraḥ || 
 AS.Sū.2.38  varttate yastu siddhārthaḥ sa
                        sarvamativarttate || 
 iti dvitīyo 'dhyāyaḥ 
 
 
                    tṛtīyo 'dhyāyaḥ
                     AS.Sū.3.1  athāto dinacaryāṃ nāmādhyāyaṃ
                        vyākhyāsyāmaḥ |  
 iti ha smā 'hurātreyādayo maharṣayaḥ || 
 AS.Sū.3.2  brāhme muhūrte
                        uttiṣṭhejjīrṇājīrṇaṃ nirūpayan |  
 rakṣārthamāyuṣaḥ svastho jātavegaḥ samutsṛjet || 
 AS.Sū.3.3  udaṅmukho
                        mūtraśakṛddakṣiṇābhimukho niśi |  
 vācaṃ niyamya prayataḥ saṃvītāṅgo 'vaguṇṭhitaḥ || 
 AS.Sū.3.4  pravarttayet pracalitaṃ na tu
                        yatnādudīrayet |  
 nāmedhyamārgamṛtbhasmagosthānākīrṇagomaye || 
 AS.Sū.3.5
                         purāntikāgnivalmīkaramyotkṛṣṭacitidrume |  
 na nārīpūjyagorkenduvāyvannāgnijalaṃ prati || 
 AS.Sū.3.6  na cātiraskṛtya mahīṃ
                        bhayāśaktyostu kāmataḥ |  
 navegito 'nyakāryaḥ syānnājitvāsādhyamāmayam || 
 AS.Sū.3.7
                         niḥśalyāduṣṭamṛtpiṇḍīparimṛṣṭamalāyanaḥ |  
 abhyuddhṛtābhiḥ śucibhiradbhirmṛdbhiśca yojayet || 
 AS.Sū.3.8  lepagandhāpahaṃ
                        śaucamanutpatitābindubhiḥ |  
 spṛṣṭvā dhātūn malānaśruvasākeśanakhāṃśyuctān || 
 AS.Sū.3.9  snātvā bhoktumanā bhuktvā suptvā
                        kṣutvā surārccane |  
 rathyāmākramya cācāmedupaviṣṭa udaṅmukhaḥ || 
 AS.Sū.3.10  prāṅmukho vā viviktastho na
                        bahirjānu nānyadṛk |  
 ajalpannuttarāsaṅgī svacchairaṅguṣṭhamūlagaiḥ || 
 AS.Sū.3.11  noddhṛtairnānato nordhvaṃ
                        nāgnipakvairnna pūtibhiḥ |  
 na phenabulbudakṣārairnaikahastārpitairjalaiḥ || 
 AS.Sū.3.12  nādraikapāṇirnnāmedhyahastapādo
                        na śabdavat |  
 vaṭāsanārkakhadirakarañjakaravīrajam || 
 AS.Sū.3.13
                         sarjārimedāpāmārgamālatīkakubhodbhavam |  
 kaṣāyatiktakaṭukaṃ mūlamanyadapīdṛśam || 
 AS.Sū.3.14  vijñātavṛkṣaṃ
                        kṣuṇṇāgramṛjvagranthi subhūmijam |  
 kanīnyagrasamasthaulyaṃ sukūrccaṃ dvādaśāṅgulam || 
 AS.Sū.3.15  prātarbhuktvā ca
                        yatavāgbhakṣayeddantadhāvanam |  
 vāpyatrivargatritayakṣaudrāktena ca gharṣayet || 
 AS.Sū.3.16  śanaistena tato dantān
                        dantamāṃsānyabādhayan |  
 likhedanusukhaṃ jihvāṃ jihvānirlekhanena ca || 
 AS.Sū.3.17  tathāsyamalavairasyagandhā
                        jihvāsyadantajāḥ |  
 rucivaiśadyalaghutā na bhavanti bhavanti ca || 
 AS.Sū.3.18
                         nādyādajīrṇavamathuśvāsakāsajvarārditī |  
 tṛṣṇāsyapākahṛnnetraśiraḥkarṇāmayī ca tat || 
 AS.Sū.3.19  naiva
                        śleṣmātakāriṣṭabibhītadhavadhanvajān |  
 bilvavañculanirguṇḍīśigrutilvakatindukān || 
 AS.Sū.3.20
                         kovidāraśamīpīlupippaleṅgudagulgulūn |  
 pāribhadrakamamlīkāmocakyau śālmalīṃ śaṇam || 
 AS.Sū.3.21  svādvamlalavaṇaṃ śuṣkaṃ suṣiraṃ
                        pūti picchilam |  
 pālāśamāsanaṃ dantadhāvanaṃ pāduke tyajet || 
 AS.Sū.3.22  dantān pūrvamadho gharṣet
                        prātaḥ siñcecca locanaṃ |  
 toyapūrṇamukho grīṣmaśaradoḥ śītavāriṇā || 
 AS.Sū.3.23  praṇamya devān vṛddhāṃśca
                        maṅgalāṣṭaśataṃ śubham |  
 śṛṇvan kāñcanavinyastaṃ sarpiḥ paśyedanantaram || 
 AS.Sū.3.24  sauvīramañjanaṃ nityaṃ
                        hitamakṣṇostato bhajet |  
 locane tena bhavato manojñe sūkṣmadarśane || 
 AS.Sū.3.25  vyaktatrivarṇe vimale
                        susnigdhaghanapakṣmaṇī |  
 cakṣustejomayaṃ tasya viśeṣātcchelaṣmato bhayam || 
 AS.Sū.3.26  yojayetsaptarātre 'smāt
                        srāvaṇātha rasāñjanam |  
 aṇutailaṃ tato nasyaṃ tato gaṇḍūṣadhāraṇam || 
 AS.Sū.3.27
                         ghanonnataprasannatvakrakandhagrīvāsyavakṣasaḥ |  
 sugandhivadanāḥ snigdhanisvanā vimalendriyāḥ || 
 AS.Sū.3.28  nirvalīpalitavyaṅgā
                        bhaveyurnasyaśīlinaḥ |  
 oṣṭhasphuṭanapāruṣyamukhaśoṣadvijāmayāḥ || 
 AS.Sū.3.29  na syuḥ svaropaghātāśca
                        snehagaṇḍūṣadhāraṇāt |  
 khadirakṣīrivṛkṣārimedāmbukavalagrahaḥ || 
 AS.Sū.3.30
                         arocakāsyavairasyamalapūtiprasekajit |  
 sukhoṣṇodakagaṇḍūṣairjāyate vaktralāghavam || 
 AS.Sū.3.31  prāyogikaṃ tato dhūmaṃ
                        gandhamālyādi cācaret |  
 dhūmādasyordhvajatrūtthā na syurvātakaphāmayāḥ || 
 AS.Sū.3.32  añjanotkleśitaṃ nasyaiḥ
                        kavalairnāvaneritam |  
 dhūmena kavalotkliṣṭaṃ kramādvātakaphaṃ jayet || 
 AS.Sū.3.33  gandhamālyādikaṃ
                        vṛṣyamalakṣmīghnaṃ prasādhanam |  
 vāso na dhārayejjīrṇaṃ malinaṃ raktamulbaṇam || 
 AS.Sū.3.34  mālyaṃ na lambaṃ na bahirna
                        raktaṃ jalajāddate |  
 naiva cānyena vidhṛtaṃ vastraṃ puṣpamupānahau || 
 AS.Sū.3.35
                         rucivaiśadyasaugandhyamicchanvaktreṇa dhārayet |  
 jātīlavaṅgakarpūrakaṅkolakaṭukaiḥ saha || 
 AS.Sū.3.36  tāmbūlīnāṃ kisalayaṃ hṛdyaṃ
                        pūgaphalānvitam |  
 raktapittakṣatakṣīṇarūkṣotkupitacakṣuṣām |  
 AS.Sū.3.37  viṣamūrcchāmadārtānāmapathyaṃ
                        śoṣiṇāṃ ca tat |  
 pathyaṃ suptotthite bhukte snāte vānte ca mānave || 
 AS.Sū.3.38  dvipatraṃekaṃ pūgaṃ ca
                        sacūrṇakhadiraṃ ca tat |  
 uttiṣṭheta tatotyarthamartheṣvarthānubandhiṣu || 
 AS.Sū.3.39  ninditaṃ
                        dīrghamapyāyurasannihitasādhanam |  
 kṛṣiṃ vāṇijyāṃ gorakṣāmupāyairguṇinaṃ nṛpam || 
 AS.Sū.3.40  lokadvayāviruddhāṃ ca dhanārthī
                        saṃśrayet kriyām |  
 muktavegaśca gamanasvapnāhārasabhāstriyaḥ || 
 AS.Sū.3.41  pāṇinā 'labhya
                        niṣkrāmedratnapūjyājyamaṅgalam |  
 sātapatrapadatrāṇo vicaredyugamātraddak || 
 AS.Sū.3.42  niśi cātyayike kārye daṇḍī
                        maulī sahāyavān |  
 prāvṛtya paryaṭedrātrau na prāvṛtya śiro 'hani || 
 AS.Sū.3.43
                         caityapūjyadhvajāśastaccāyābhasmatuṣāśucīn |  
 nākrāmeccharkarāloṣṭabalisnānabhuvo na ca || 
 AS.Sū.3.44  madhyāhne sandhyayo
                        rātrāvardharātre catuṣpatham |  
 na seveta na śarvaryāṃ vṛkṣacaityaṃ na catvaram || 
 AS.Sū.3.45  sūnāṭavīśūnyagṛhaśmaśānāni divā
                        'pi na |  
 na huṃkuryācchavaṃ pūjyaṃ praśastānmaṅgalāni ca || 
 AS.Sū.3.46  nāpasavyaṃ
                        parikrāmennetarāṇyanudakṣiṇam |  
 catuṣpathaṃ namaskuryāt prajñātāṃśca vanaspatīn || 
 AS.Sū.3.47  na
                        vyālavyādhitāśastairnādāndakṣutpipāsitaiḥ |  
 na cchinnapucchairnaikākṣaigāpṛṣṭhena ca na vrajet || 
 AS.Sū.3.48  nā 'tiprage 'tisāyaṃ vā na
                        nabhomadhyage ravau |  
 nāsannihitapānīyo nātitūrṇaṃ na santatam || 
 AS.Sū.3.49  na śatruṇā nāviditairnaiko
                        nādhārmikaiḥ saha |  
 dadyādvartmā 'rtavṛddhastrībhāricakradvijanmane || 
 AS.Sū.3.50  srānabhojanapānāni vāhebhyo
                        na+ācaret puraḥ |  
 nadīṃ tarenna bāhubhyāṃ nāgniskandhamabhivrajet || 
 AS.Sū.3.51  nā 'rohodviṣamaṃ śailaṃ nāvaṃ
                        saṃśayitāṃ tarum |  
 nipātayenna loṣṭena na phalena phalaṃ drumāt || 
 AS.Sū.3.52  na vāryamāṇaḥ praviśennādvāreṇa
                        nā ca+āsane |  
 svayaṃ tiṣṭhet paragṛhe yuktaniṃdraṃ na bodhayet || 
 AS.Sū.3.53  na+ācaret
                        pāṇivākpādaddaṅmeḍhredaracāpalam |  
 triḥ pakṣasya kacaśmaśrunakharomāṇi vardhayet || 
 AS.Sū.3.54  na svahastena dantairvā snānaṃ
                        cānu samācaret |  
 atha jātānnapāneccho mārutaghnaiḥ sugandhibhiḥ || 
 AS.Sū.3.55
                         yathartusaṃsparśasukhaistailairabhyaṅgamācaret |  
 abhyaṅgo vātahā puṣṭisvapnadārḍhyabṛhatvakṛt || 
 AS.Sū.3.56
                         dagdhabhagnakṣatarujāklamaśramajarāpahaḥ |  
 rathākṣacarmaghaṭavat bhavantyabhyaṅgato guṇāḥ || 
 AS.Sū.3.57  sparśane 'bhyādhiko
                        vāyuḥsparśanaṃ ca tvagāśrayam |  
 tvacyaśca paramabhyaṅgo yasmāttaṃ śīlayedataḥ || 
 AS.Sū.3.58  śiraḥ śravaṇapādeṣu taṃ
                        viśeṣeṇa śīlayet |  
 sa keśyaḥ śīlito mūrdhni kapālendiryatarpaṇaḥ || 
 AS.Sū.3.59  hanumanyāśiraḥ karṇaśūlaghnaṃ
                        karṇapūraṇam |  
 pādābhyaṅgastu tatsthairyanidrāddaṣṭi prasādakṛt || 
 AS.Sū.3.60
                         pādasuptiśramastambhasaṅkocasphuṭanapraṇut |  
 varjyobhyaṅgaḥ kaphagrastaktasaṃśuddhyajīrṇibhiḥ || 
 AS.Sū.3.61  śarīrāyāsajananaṃ karma vyāyāma
                        ucyate |  
 lāghavaṃ karmasāmarthyaṃ dīpto 'gnirmedasaḥ kṣayaḥ || 
 AS.Sū.3.62  vibhaktaghanagātratvaṃ
                        vyāyāmādupajāyate |  
 vātapittāmayī bālo vṛddho 'jīrṇī ca taṃ tyajet || 
 AS.Sū.3.63  arddhaśaktyāniṣevyastu balibhiḥ
                        snigdhabhojibhiḥ |  
 śītakāle vasante ca mandameva tato 'nyadā || 
 AS.Sū.3.64  taṃ kṛtvā 'nusukhaṃ dehaṃ
                        marddayecca samantataḥ |  
 tṛṣṇā kṣayaḥ pratamako raktapittaṃ śramaḥ klamaḥ || 
 AS.Sū.3.65  ativyāyāmataḥ kāso
                        jvaraścchardiśca jāyate |  
 vyāyāmajāgarādhvastrīhāsyabhāṣyādi sāhasaṃ || 
 AS.Sū.3.66  gajaṃ siṃha iva+ākarṣan
                        bhajannati vinaśyati |  
 udvarttanaṃ kaphaharaṃ medasaḥ pravilāyanam || 
 AS.Sū.3.67  sthirīkaraṇamaṅgānāṃ
                        tvakprasādakaraṃ param |  
 dīpanaṃ vṛṣyamāyuṣyaṃ snānamūrjābalapradam || 
 AS.Sū.3.68
                         kaṇḍūmalaśramasvedatandrātṛṅdāhapāpmajit |  
 uṣṇāmbunā 'dhaḥkāyasya pariṣeko balāvahaḥ || 
 AS.Sū.3.69  tenaiva tūttamāṅgasya balahṛt
                        keśacakṣuṣām |  
 nā 'nāplutya śiraḥ snāyānna jale 'lpe na śītale || 
 AS.Sū.3.70  nodakāvataraṇasvapnān nagno na
                        ca+ācaret |  
 pañcapiṇḍānanuddhṛtya na snāyāt paravāriṇi || 
 AS.Sū.3.71  nātmānamīkṣeta jale na taṭastho
                        jalāśayam |  
 na pratisphālayedambu pāṇinā caraṇena vā || 
 AS.Sū.3.72  snātvā na mṛjyāt gātrāṇi
                        dhunuyānna śiroruhān |  
 nivasītā 'rdra eva+āśu soṣṇīṣe dhautavāsasī || 
 AS.Sū.3.73  na tvambaraṃ pūrvadhṛtaṃ na ca
                        tailavase spṛśet |  
 vāso 'nyadanyacchayane nirgame devatārccane || 
 AS.Sū.3.74
                         snānamarditanetrāsyakarṇarogātisāriṣu |  
 ādhmānapīnasājīrṇabhuktavatsu ca garhitam || 
 AS.Sū.3.75  annapānavidhānena bhuñjītānnaṃ
                        vinā 'tyayāt |  
 abhinandya prasannātmā hutvā datvā ca śaktitaḥ || 
 AS.Sū.3.76  pākaṃ sajalamekānte
                        yathāsukhamitiśruvan |  
 prayacchetsarvamuddiśya pācayennā 'nnamātmane || 
 AS.Sū.3.77  nā 'nnamadyānmumūrṣūṇāṃ mṛtānāṃ
                        duḥkhajīvināṃ |  
 strījitaklībapatitakrūraduṣkṛtakāriṇāṃ || 
 AS.Sū.3.78
                         gaṇārigaṇikāsatradhūrttānnāpaṇikañca na |  
 notsaṅge bhakṣayet bhakṣyān jalaṃ nāñjalinā pibet || 
 AS.Sū.3.79  sarvañca tilasambaddhaṃ nā
                        'dyādastamite ravau |  
 na bhuktamātra āsyenna niṣiddhaṃ bhajetsukhaṃ || 
 AS.Sū.3.80  dharmottarābhirarthyābhiḥ
                        kathābhistriguṇātmabhiḥ |  
 madhyaṃ dinasya gamayediṣṭaśiṣṭasahāyavān || 
 AS.Sū.3.81  na lokabhūpavidviṣṭairna
                        saṅgaccheta nāstikaiḥ |  
 kalivairarucirna syāt dhīraḥ sampadvipattiṣu || 
 AS.Sū.3.82  śrutādanyatra santuṣṭastatraiva
                        ca kutūhalī |  
 kṣāntimān dakṣiṇo dakṣaḥ susamīkṣitakāryakṛt || 
 AS.Sū.3.83  hrīmān dhīmān mahotsāhaḥ
                        saṃvibhāgī priyātithiḥ |  
 akṣudravṛttirgambhīraḥ sādhurāśritavatsalaḥ || 
 AS.Sū.3.84  dātā pitṛbhyaḥ piṇḍasya yaṣṭā
                        hotā kṛpātmakaḥ |  
 anujñātā suvārtānāṃ dīnānāmanukampakaḥ || 
 AS.Sū.3.85  āśvāsakārī bhītānāṃ
                        kruddhānāmanunāyakaḥ |  
 pūrvābhibhāṣī sumukhaḥ suśīlaḥ pūjyapūjakaḥ || 
 AS.Sū.3.86  vittabandhuvayovidyāvṛttaiḥ
                        pūjyā yathottaram |  
 ātmadruhamamaryādaṃ mūḍhamujjhitasatpatham || 
 AS.Sū.3.87  sutarāmanukampeta
                        narakārciṣmadindhanam |  
 dharmyamarthyaṃ priyaṃ tathyaṃ mitaṃ pathyaṃ vadedvacaḥ || 
 AS.Sū.3.88  nā+ātmānamavajānīyānna stūyānna
                        ca pīḍayet |  
 na hīnānavamanyet vṛttārthāṅgabalaśrutaiḥ || 
 AS.Sū.3.89  nā 'runtudaḥ syānna krūro na
                        tīkṣṇo no 'patāpavān |  
 hetāvīrṣyenna tu phale pāpaṃ pāpe 'pi nācaret || 
 AS.Sū.3.90  parasya daṇḍaṃ nodyacchet
                        kruddho nainaṃ nipātayet |  
 anyatraputrācchiṣyādvā śāsanārhāddhitāśayaḥ || 
 AS.Sū.3.91  nṛtyavāditragītādi
                        nolbaṇāmācaret kriyām |  
 prasiddhakeśavāgveṣaśamasāntvaparāyaṇaḥ || 
 AS.Sū.3.92  ūrdhvaṃ nābheḥ śarīrasya
                        spṛśonnā 'dharavāsasā |  
 na kuryānmithunībhūya śaucaṃ prati vilambanam || 
 AS.Sū.3.93  nā 'saṃvṛtamukho
                        hāsyakṣavotgāravijṛmbhaṇam |  
 pāṇidvayena yugapat kaṇḍūyennātmanaḥ śiraḥ || 
 AS.Sū.3.94  vahenna bhāraṃ śirasā
                        yugapaccāgnivāhiṇī |  
 nāsikāṃ na vikuṣṇīyāddaśanānna vighaṭṭayet || 
 AS.Sū.3.95
                         kuryādvilekhanacchedabhedāsphoṭanamardanam |  
 pādaṃ pādena nā 'krāmenna kaṇḍūyenna śaucayet || 
 AS.Sū.3.96  na kāṃsyabhājane tau ca
                        nopaviṣṭaḥ prasādhayet |  
 abhīkṣṇaṃ nirmalān dadhyānnakhapādamalāśayān || 
 AS.Sū.3.97  nā 'samiddhamupāsīta hutāśaṃ
                        naiva cāśuciḥ |  
 nā 'nuvātaṃ na vivṛto na klānto nā 'nyamānasaḥ || 
 AS.Sū.3.98  dhamennā 'syena na skandennā
                        'dhaḥ kuryānna pādataḥ |  
 satataṃ na nirīkṣeta calasūkṣmāpriyāṇi ca || 
 AS.Sū.3.99  nāpraśastaṃ na viṇmūtraṃ na
                        darpaṇamamārjitam |  
 udyantamastamāyāntaṃ tapantaṃ pratimāgatam || 
 AS.Sū.3.100  uparaktaṃ ca bhāsvantaṃ
                        vāsasā vā tirohitam |  
 nā 'nyadapyatitejasvi na kruddhabhya gurormukham || 
 AS.Sū.3.101  striyaṃ stravantīṃ nodakyāṃ
                        na nagnāṃ nā 'nyasaṅgatām |  
 na patnīṃ bhojanasvapnakṣutajṛmbhādurāsane || 
 AS.Sū.3.102  śayīta naikaśayane na
                        cāśnīyāstayā saha |  
 tāmanīrṣyaṃśca gopāyet svairiṇīṃ nādhivāsayet || 
 AS.Sū.3.103
                         nocchiṣṭastārakārāhutuhināśudivākarān |  
 paśyenna yāyānna paṭhenna svapyānna spṛśechiraḥ || 
 AS.Sū.3.104  pāyayantīṃ carantīṃ vā
                        nānyasmai gāṃ nivedayet |  
 arkendupariveṣolkāśatakratudhanūṃṣi ca || 
 AS.Sū.3.105  nānyaddevārcane karma
                        kuryāddhāvenna varṣati |  
 tithiṃ pakṣasya na brūyāt nakṣatrāṇi na nirdiśet || 
 AS.Sū.3.106  na+ātmano
                        janmalagnarkṣadhanasāraṃ gṛhe malam |  
 prakāśayennāvamānaṃ na ca niḥsneatāṃ prabhoḥ || 
 AS.Sū.3.107
                         purovātātaparajastuṣāraparuṣānilān |  
 anṛjuḥ kṣavathūdrārakāsasvapnānnamaithunam || 
 AS.Sū.3.108  saśabdamalinaṃ
                        hastabhrūnetrotkṣepavāditām |  
 kūlacchāyāṃ surāpānaṃ vyāladaṃṣṭriviṣāṇinaḥ || 
 AS.Sū.3.109  hīnānāryātinipuṇasevāṃ
                        vigrahamuttamaiḥ |  
 sandhyāsvabhyavahārastrīsvapnādhyayanacintanam || 
 AS.Sū.3.110  ārogyajīvitaiśvaryavidyāsu
                        sthiramānitām |  
 toyāgni pūjyamadhyena yānaṃ dhūmaṃ śavāśrayam || 
 AS.Sū.3.111  madyātisaktiṃ
                        vistraṃbhasvātantrye strīṣu ca tyajet |  
 naikāhamapyadhivasedvāstu tacchāstragarhitam || 
 AS.Sū.3.112  na deśaṃ vyādhibahulaṃ
                        nāvaidyaṃ nāpyanāyakam |  
 nādharmijanabhūyiṣṭhaṃ nopasṛṣṭaṃ na parvatam || 
 AS.Sū.3.113  vaset prājyāmbubhaiṣajyasamit
                        puṣpatṛṇendhane |  
 subhikṣakṣemaramyānte paṇḍitairmaṇḍite pure || 
 AS.Sū.3.114  narāmarāṇāṃ siddhānāṃ
                        śāstrāṇāñcājugupsakaḥ |  
 ādhārakastrivargasya yathāyogyaṃ janasya ca || 
 AS.Sū.3.115  daśa karmapatānrakṣan
                        jayannabhyantarānarīn |  
 hiṃsāsteyānyathākāmaṃ paiśunyaṃ paruṣānṛtam || 
 AS.Sū.3.116  saṃbhinnalāpaṃ
                        vyāpādamabhidhyāṃ dṛgviparyayam |  
 pāpaṃ karmetidaśadhā kāyavāṅmānasaistyayet || 
 AS.Sū.3.117  paropaghātakriyayā
                        varjayedārjanaṃ śriyaḥ |  
 arthānāṃ dharmalabdhānāmadātā 'pihyasambhavāt || 
 AS.Sū.3.118
                         svargāpavargavibhavānayatnenādhitiṣṭhati |  
 sāyaṃ bhuktvā laghu hitaṃ samāhitamanāḥ śuciḥ || 
 AS.Sū.3.119  śāstāramanusaṃsmṛtya
                        svacaryāṃ cātha saṃviśet |  
 deśe śucāvanākīrṇe dvitrāptaparicārakaḥ || 
 AS.Sū.3.120  yuktopadhānaṃ svāstīrṇaṃ
                        vistīrṇāviṣamaṃ sukham |  
 jānutulyaṃ mṛdu śubhaṃ seveta śayanāsanam || 
 AS.Sū.3.121  prāgdakṣiṇaśirāḥ
                        pādāvakurvāṇo gurūn prati |  
 pūrvāparadiśo bhāge dharmamevānucintayan || 
 AS.Sū.3.122  ādadīta sadā dehāditthaṃ
                        sāramasārataḥ |  
 bibhyat pratikṣaṇaṃ mṛtyorayathātathaceṣṭitāt || 
 AS.Sū.3.123
                         ārogyavibhavaprajñāvayodharmakriyāvataḥ |  
 sukhamāyurhitaṃ coktaṃ viparītaṃ viparyaye || 
 AS.Sū.3.124  sarvatejonidhānaṃ hi nṛpa
                        ityucyate bhuvi |  
 adūṣayanmanastasmāt bhaktimāṃstamupācaret || 
 AS.Sū.3.125
                         paryastikopāśrayakopahāsavivādaniṣṭhīvanajṛmbhaṇāni |  
 sarvāḥ prakṛtyabhyadhikāśca ceṣṭāstatsannidhāne parivarjayettu || 
 AS.Sū.3.126  satvādyavasthā vividhāśca
                        tāstāḥ samyak samīkṣyā+ātmahitaṃ vidadhyāt |  
 anyo 'pi yaḥ kaścidihā 'sti mārgo hitopadeśeṣu bhajeta taṃ ca || 
 AS.Sū.3.127  iti caritamupetaḥ
                        sarvajīvopajīvyaṃ prathitapṛthuguṇaudho rakṣito devatābhiḥ |  
 samadhikaśatajīvī nirvṛtaḥ puṇyakarmā vrajati sugatinimno dehabhede 'pi
                        tuṣṭim || 
 iti tṛtīyo 'dhyāyaḥ 
 
 
                    caturtho 'dhyāyaḥ
                     AS.Sū.4.1  athāta ṛtucaryāṃ vyākhyāsyāmaḥ |  
 iti hasmāhurātreyādayo maharṣayaḥ || 
 AS.Sū.4.2  kālo hi nāma bhagavānanādinidhano
                        yathopacitakarmānusārī |  
 yadanurodhādādityādayaḥ khādayaśca mahābhūtaviśeṣāstathā tathā vipariṇamanto
                        janmavatāṃ janmamaraṇasyarturasavīryadopadehabalavyāpatsaṃ padāṃ ca
                        kāraṇatvaṃ patyayatāṃ pratipadyante || 
 AS.Sū.4.3  sa
                        mātrākāṣṭhākalānāḍikāmuhūrtayāmāhorātrapakṣamāsartvayanavarṣabhedena
                        dvādaśadhā vibhajyate || 
 AS.Sū.4.4  tatrākṣinimeṣo māntrā tāḥ
                        pañcadaśa kāṣṭhā tāstriṃśat kalā tāḥ sadaśabhāgā viṃśatirnāḍikā nāḍikādvayaṃ
                        muhūrtaśca te tulyarātrindive rāśibhāge catvāraḥ pādonā yāmaḥ
                        taiścaturbhiraho rātriśca pañcadaśāhorātrāḥ pakṣaḥ pakṣadvayaṃ māsaḥ sa
                        śuklāntaḥ tairmārgaśīrṣādibhirdvisaṃkhyaiḥ
                        kramāddhemantaśiśiravasantagrīṣmavarṣaśaradākhyāḥ ṣaḍṛtavo bhavanti teṣu
                        śiśirādayastrayo raverudagayanamādānañca śeṣā dakṣiṇāyanaṃ visargaśca
                        tāvādānavisargau varṣam || 
 AS.Sū.4.5  tayorādānamāgneyam tasmin khalu
                        kālasvabhāvamārgaparigṛhīto 'tyarthopṇagabhastijālamaṇḍalo
                        'rkastatsaṃparkādvāyavaśca tīvrarūkṣāḥ somajaṃ guṇamupaśoṣayanto jagataḥ
                        snehamādadānā ṛtukrameṇo pajanitaraukṣyā rūkṣān
                        rasāṃstiktakaṣāyakaṭukānabhiprabalayanto nṛṇāṃ daurbalyamāvahanti || 
 AS.Sū.4.6  vasargastu saumyaḥ tasminnapi
                        kālamārgameghavātavarṣābhihataprabhāve dakṣiṇāyanage 'rke śaśini
                        cāvyāhatabale śiśirābhirbhābhiḥ śaśvadāpyāyamāne māhendrasalila praśānta
                        santāpe jagatyarūkṣā rasāḥ pravardhante 'mlalavaṇamadhurā yathākramaṃ balaṃ
                        copacīyate nṛṇāmiti || 
 AS.Sū.4.7  bhavati cātra 
 hemante śiśire cāgryaṃ visargādānayorbalam śaradvasantayormadhyaṃ hīnaṃ
                        varṣānidāghayoḥ || 
 AS.Sū.4.8
                         dhūmadhūmrarajomandāstuṣārāvilamaṇḍalāḥ |  
 digādityā marucchaityāduttaro romaharṣaṇaḥ || 
 AS.Sū.4.9  lodhrapriyaṅgupunnāgalavalyaḥ
                        kusumojvalāḥ |  
 dṛptā gajājamahiṣavājivāyasasūkarāḥ || 
 AS.Sū.4.10  himānīpaṭalacchannā
                        līnamīnavihaṅgamāḥ |  
 nadyaḥ sabāṣpāḥ soṣmāṇaḥ kūpāpaśca himāgame || 
 AS.Sū.4.11  dehoṣmāṇo viśanto 'ntaḥ śīte
                        śītānilāhatāḥ |  
 jaṭhare piṇḍitoṣmāṇaṃ prabalaṃ kurvate 'nalam || 
 AS.Sū.4.12  visarge balināṃ prāyaḥ
                        svabhāvādigurukṣamam |  
 bṛṃhaṇānyannapānāni yojayettasya yuktaye || 
 AS.Sū.4.13  anindhano 'nyathā
                        sīdedatyudīrṇatayā 'thavā |  
 dhātūnapi pacedasya tatasteṣāṃ kṣayānmarut || 
 AS.Sū.4.14  tejaḥ sahacaraḥ kupyecchītaḥ
                        śīte viśeṣataḥ |  
 ato hime bhajetsnigdhān svādvamlalavaṇānrasān || 
 AS.Sū.4.15  bileśayaudakānūpaprasahānāṃ
                        bhṛtāni ca |  
 māṃsāni guḍapiṣṭotthamadyānyabhinavāni ca || 
 AS.Sū.4.16
                         māṣekṣukṣīravikṛtivasātailanavaudanān |  
 vyāyāmodvartanābhyaṅgasvedadhūmāñjanātapān || 
 AS.Sū.4.17  sukhodakaṃ śaucavidhau
                        bhūmigarbhagṛhāṇi ca |  
 sāṅgārayānāṃ śayyāṃ ca kuthakambalasaṃskṛtām || 
 AS.Sū.4.18  kuṅkumenānuliptāṅgo guruṇā
                        'garuṇā 'pi vā |  
 laghūṣṇaiḥ prāvṛtaḥ svapyāt kāle dhūpādhivāsitaḥ || 
 AS.Sū.4.19
                         pīnāṅganāṅgasaṃsaṅganivāritahimānilaḥ |  
 śiśire śītamadhikaṃ meghamāutavarṣajam || 
 AS.Sū.4.20  raukṣyaṃ ca+ādānajaṃ tasmāt
                        kāryaḥ pūrvo 'dhikaṃ vidhiḥ |  
 vasante dakṣiṇo vāyurātāmrakiraṇo raviḥ || 
 AS.Sū.4.21  navapravālatvakpatrāḥ pādapāḥ
                        kakubho 'malāḥ |  
 kiṃśukāśokacūtādivanarājivirājitāḥ || 
 AS.Sū.4.22
                         kokilālikulālāpakalakolāhalākulāḥ |  
 śiśire sañcitaḥ śleṣmā dinakṛdbhābhirīritaḥ || 
 AS.Sū.4.23  tadā prabādhamāno 'gniṃ rogān
                        prakurute bahūn |  
 ato 'smiṃstīkṣṇavamanadhūmagaṇḍūṣanāvanam || 
 AS.Sū.4.24
                         vyāyāmodvarttanakṣaudrayavagodhūmajāṅgalān |  
 seveta suhṛdudyānayuvatīśca manoramāḥ || 
 AS.Sū.4.25  snātaḥ svalaṅkṛtaḥ sragvī
                        candanāgarurūṣitaḥ |  
 vicitrāmatravinyastān sahakārotpalāṅkitān || 
 AS.Sū.4.26
                         nigadāṃśca+āsavāriṣṭaśīdhumārdvīkamādhavān |  
 kvathitaṃ mustaśuṇṭhyambu sārāmbhaḥ kṣaudravāri vā || 
 AS.Sū.4.27
                         guruśītadivāsvapnasnigdhāmlamadhurāṃstyajet |  
 grīṣme 'tasīpuṣpanibhastīkṣṇāṃśurdāvadīpitāḥ || 
 AS.Sū.4.28  diśo jvalanti bhūmiśca māruto
                        naiṛtaḥ sukhaḥ |  
 pavanātapasaṃsvedairjantavo jvaritā iva || 
 AS.Sū.4.29  tāpārtatuṅgamātaṅgamahiṣaiḥ
                        kaluṣīkṛtāḥ |  
 divākarakarāṅgāranikarakṣapitāmbhasaḥ || 
 AS.Sū.4.30  pravṛddharodhaso nadyaḥ
                        cchāyāhīnā mahīruhāḥ |  
 viśīrṇajīrṇaparṇāśca śuṣkavalkalatāṅkitāḥ || 
 AS.Sū.4.31  ādatte jagatastejastada+ādityo
                        bhṛśaṃ yataḥ |  
 vyāyāmātapakaṭvamlalavaṇoṣṇaṃ tyajedataḥ || 
 AS.Sū.4.32  madyaṃ na sevyaṃ svalpaṃ vā
                        sevyaṃ subahuvāri vā |  
 anyathā śophaśaithilyadāhamohān karoti tat || 
 AS.Sū.4.33  navamṛdbhājanasthāni hṛdyāni
                        surabhīṇi ca |  
 pānakāni samanthāni sitāḍhyāni himāni ca || 
 AS.Sū.4.34  svādu śītaṃ dravaṃ cānnaṃ
                        jāṅgalānmṛgapakṣiṇaḥ |  
 śālikṣīraghṛtadrākṣānālikerāmbuśarkarāḥ || 
 AS.Sū.4.35  tālavṛntānilān hārān srajaḥ
                        sakamalotpalāḥ |  
 tanvīrmṛṇālavalayāḥ kāntāścandanarūṣitāḥ || 
 AS.Sū.4.36  sarāṃsi vāpiḥ saritaḥ kānanāni
                        himāni ca |  
 surabhīṇi niṣeveta vāsāṃsi sulaghūni ca || 
 AS.Sū.4.37  niṣpatadyantrasalile
                        svapyāddhārāgṛhe divā |  
 rātrau ca+ākāśatalake sugandhikusumāstṛte || 
 AS.Sū.4.38  karpūracandanārdrāṅgo
                        viralānaṅgasaṅgamaḥ |  
 varṣāsu vāruṇo vāyuḥ sarvasasyasamudgamaḥ || 
 AS.Sū.4.39
                         bhinnendranīlanīlābhravṛndamandāvilaṃ nabhaḥ |  
 dīrghikānavavāryaughamagnasopānapaṅktayaḥ || 
 AS.Sū.4.40
                         vāridhārābhṛśāghātavikāsitasaroruhāḥ |  
 saritaḥ sāgarākārā bhūravyaktajalasthalā || 
 AS.Sū.4.41
                         mandrastanitajīmūtaśikhidarduranāditā |  
 indragopadhanuḥkhaṇḍavidyududyotadīpitā || 
 AS.Sū.4.42  paritaḥ śyāmalatṛṇā
                        silindhrakuṭajojvalā |  
 tadādānābale dehe mande 'gnau bādhite punaḥ || 
 AS.Sū.4.43
                         vṛṣṭibhūbāṣpatoyāmlapākaduṣṭaiścalādibhiḥ |  
 bastikarma niṣeveta kṛtasaṃśodhanakramaḥ || 
 AS.Sū.4.44  purāṇāśāligodhūmayavān
                        yūṣarasaiḥ kṛtaiḥ |  
 nigadaṃ madirāriṣṭamārdvīkaṃ svalpamambu vā || 
 AS.Sū.4.45  divyaṃ kvathitakūpotthaṃ
                        cauṇḍaṃ sārasameva vā |  
 vṛṣṭivātākuletvanhi bhojanaṃ kledavātajit || 
 AS.Sū.4.46  pariśuṣkaṃ
                        laghusnigdhamuṣpāmlalavaṇaṃ bhajet |  
 prāyo 'nnapānaṃ sakṣaudraṃ saṃskṛtaṃ ca ghanodaye || 
 AS.Sū.4.47
                         asarīsṛpabhūbāṣpaśītamārutaśīkaram |  
 sāgniyānaṃ ca bhavanaṃ nirdaṃśamaśakonduram || 
 AS.Sū.4.48
                         pragharṣodvartanasnānadhūmagandhāgarupriyaḥ |  
 yāyāt kareṇumukhyābhiścitrasragvastrabhūṣitaḥ || 
 AS.Sū.4.49  nadījalodamanthāhaḥ
                        svapnātidravamaithunam |  
 tuṣārapādacaraṇavyāyāmārkakarāṃstyajet || 
 AS.Sū.4.50  śaradi vyoma śubhrābhraṃ kiñcit
                        paṅkāṅkitā mahī |  
 prakāśakāśasaptāhvakumudā śāliśālinī || 
 AS.Sū.4.51  vikṣiptatīkṣṇakiraṇo
                        meghaughavigamādraviḥ |  
 babhruvarṇo 'tivimalāḥ krauñcamālākulā diśaḥ || 
 AS.Sū.4.52
                         kamalāntarasaṃlīnamīnahaṃsāṃsaghaṭṭanaiḥ |  
 taraṅgabhaṅgāni sarāṃsi vimalāni ca || 
 AS.Sū.4.53  varṣāśītocitāṅgānāṃ
                        sahasaivārkaraśmibhiḥ |  
 taptānāṃ sañcitaṃ pūrvaṃ tadā pittaṃ prakupyati || 
 AS.Sū.4.54  śastaṃ tiktahaviḥpānaṃ vireko
                        'srasrutiḥ sadā |  
 śītaṃ laghvannapānaṃ ca kaṣāyasvādutiktakam || 
 AS.Sū.4.55
                         śāliṣaṣṭikagodhūmayavamudgasitāmadhu |  
 paṭolāmalakaṃ drākṣā jāṅgalaṃ kṣudvatāṃ bhṛśam || 
 AS.Sū.4.56  divā
                        divākarakarairniśākarakaraurnīśi |  
 santaptaṃ hlāditaṃ toyamagastyenāviṣīkṛtam || 
 AS.Sū.4.57  nirmalaṃ śuci kālena pakvaṃ
                        pāne 'mṛtopamam |  
 haṃsaughapakṣavikṣepabhramatbhramarapaṅktiṣu || 
 AS.Sū.4.58  susaroruhasevyāsu sarasīṣu
                        plaveta ca |  
 laghuśuddhāmbaraḥ sragvī śītośīravilepanaḥ || 
 AS.Sū.4.59  seveta candrakiraṇān pradoṣe
                        saudhamāśritaḥ |  
 tṛptidadhyātapakṣāravasātailapuronilān || 
 AS.Sū.4.60  tīkṣṇamadyadivāsvapnatuṣārāṃśca
                        vivarjayet |  
 nityaṃ sarvarasābhyāsaḥ svasvādhikyamṛtāvṛtau || 
 AS.Sū.4.61
                         rtvorantādisaptāhāvṛtusandhiriti smṛtaḥ |  
 tatra pūrvo vidhistyājyaḥ sevanīyo 'paraḥ kramāt || 
 AS.Sū.4.62  asātmyajā hi rogāḥ syuḥ sahasā
                        tyāgaśīlanāt |  
 rtuṣvevaṃvidheṣveṣa vidhiḥ svāsthye ca dehināṃ || 
 AS.Sū.4.63  nirdiśyate 'nyarūpeṣu
                        viruddhājñāniko vidhiḥ |  
 māsarāśisvarūpākhyamṛtoryallakṣaṇatrayam || 
 AS.Sū.4.64  yathottaraṃbhajeccaryāṃ tatra
                        tasya balāditi || 
 iti caturtho 'dhyāyaḥ 
 
 
                    pañcamo 'dhyāyaḥ
                     AS.Sū.5.1  athāto rogānutpādanīyaṃ
                        nāmādhyayaṃ vyākhyāsyāmaḥ |  
 itihasmāhurātreyādayo maharṣayaḥ || 
 AS.Sū.5.2  vegān
                        nadhārayedvātaviṇmūtrakṣavatṛṭkṣudhām |  
 nidrākāsaśramaśvāsajṛmbhāśrucchardiretasām || 
 AS.Sū.5.3  adhovātasya rodhena
                        gulmodāvartarukklamāḥ |  
 vātamūtraśakṛtsaṅgaddaṣṭyagnivadhahṛdgadāḥ || 
 AS.Sū.5.4  śakṛtaḥ
                        piṇḍikodveṣṭapratiśyāyaśirorujaḥ |  
 ūrdhvavāyuḥ parīkarto hṛdayasyoparodhanam || 
 AS.Sū.5.5  mukhena viṭpravṛttiśca
                        pūrvoktāścāmayāḥ smṛtāḥ |  
 aṅgabhaṅgāśmarībastimeḍhravaṃkṣaṇavedanāḥ || 
 AS.Sū.5.6  mūtrasya rodhāt pūrve ca prāyo
                        rogāḥ tadauṣadham |  
 vartyabhyaṅgavagāhāśca svedanaṃ bastikarma ca || 
 AS.Sū.5.7  annapānaṃ ca viḍbhedi
                        viḍrodhottheṣu yakṣmasu |  
 mūtrajeṣu tu pāne ca prāgbhaktaṃ śasyeta ghṛtam || 
 AS.Sū.5.8  jīrṇāntikaṃ cottamayā mātrayā
                        yojanādvayam |  
 avapīḍakametacca saṃjñitaṃ dhāraṇāt punaḥ || 
 AS.Sū.5.9  udgārasyāruciḥ kampo vibandho
                        hṛdayorasoḥ |  
 ādhmānakāsahidhmāśca hidhmāvattatra bheṣajam || 
 AS.Sū.5.10
                         śirortīndriyadaurbalyamanyāstambhārditaṃ kṣuteḥ |  
 tīkṣṇadhūmāñjanāghrāṇanāvanārkavilokanaiḥ || 
 AS.Sū.5.11  pravartayet kṣutiṃ saktāṃ
                        svedābhyaṅgau ca śīlayet |  
 yojyaṃ vātaghnamannaṃ ca ghṛtaṃ cauttarabhaktikam || 
 AS.Sū.5.12
                         śoṣāṅgasādabadhiryasammohabhramahṛdgadāḥ |  
 tṛpṇāyā nigrahāttatra śītaḥ sarvo vidhirhitaḥ || 
 AS.Sū.5.13
                         aṅgabhaṅgāruciglānikārśyaśūlabhramāḥ kṣudhaḥ |  
 tatra yojyaṃ laghu snigdhamuṣṇamalpaṃ ca bhojanam || 
 AS.Sū.5.14  nidrāyā
                        mohamūrdhākṣigauravālasyajṛmbhikāḥ |  
 aṅgamardaśca tatreṣṭaḥ svapnaḥ saṃvāhanāni ca || 
 AS.Sū.5.15  kāsasya rodhāttadvṛddhiḥ
                        śvāsārucihṛdāmayāḥ |  
 śoṣo hidhmā ca kāryo 'tra kāsahā sutarāṃ vidhiḥ || 
 AS.Sū.5.16  gulmahṛdrogasammohāḥ
                        śramaśvāsādvidhāritāt |  
 hitaṃ viśramaṇaṃ tatra vātaghnaśca kriyākramaḥ || 
 AS.Sū.5.17  jṛmbhāyāḥ kṣavavadrogāḥ
                        sarvaścānilajidvidhiḥ |  
 pīnasākṣiśirohṛdruṅmanyāstambhārucibhramāḥ || 
 AS.Sū.5.18  sagulmā bāṣpatastatra svapno
                        madyaṃ priyāḥ kathāḥ |  
 visarpakoṭhakuṣṭhākṣikaṇḍūpāṇḍvāmayajvarāḥ || 
 AS.Sū.5.19
                         sakāsaśvasahṛllāsavyaṅgaśvayathavo vameḥ |  
 gaṇḍūṣadhūmānāhāraṃ rukṣaṃ bhuktvā tadudvamaḥ || 
 AS.Sū.5.20  vyāyāmaḥ srutirasrasya śastaṃ
                        cātra virecanam |  
 sakṣāralavaṇaṃ tailamabhyaṅgārthe ca śasyate || 
 AS.Sū.5.21  śukrāttatsravaṇaṃ
                        guhyavedanāśvayathujvarāḥ |  
 hṛdvyathā mūtrasaṅgāṅgabhaṅgavardhmāśmaṣaṇḍhatāḥ || 
 AS.Sū.5.22
                         tāsracūḍasurāśalibastyabhyaṅgāvagāhanam |  
 bastiśuddhikaraiḥ siddhaṃ bhajet kṣīraṃ priyāḥ striyaḥ || 
 AS.Sū.5.23  tatra seveta sarvaṃ ca
                        varjayedvegadhāriṇam |  
 viḍvāminaṃ parikliṣṭaṃ kṣīṇaṃ tṛṭchūlapīḍitam || 
 AS.Sū.5.24  rogāḥ sarve 'pi jāyante
                        vegodīraṇadhāraṇaiḥ |  
 nirdiṣṭaṃ sādhanaṃ tatra bhūyiṣṭhaṃ ye tu tān prati || 
 AS.Sū.5.25  tataścānekadhā prāyaḥ pavano
                        yat prakupyati |  
 annapānauṣadhaṃ tasya yuñjītāto 'nulomanam || 
 AS.Sū.5.26  kramādapāmapi maṇau paṅko
                        'vaśyaṃbhavatyataḥ |  
 uttiṣṭheta yathākālaṃ malānāṃ śodhanaṃ prati || 
 AS.Sū.5.27  cayakāṣṭhāmupāruhya kurvate te
                        hyupekṣitāḥ |  
 prāyaśaḥ sucireṇāpi bheṣajadveṣiṇogadān || 
 AS.Sū.5.28
                         atisthaulyāgnisadanamehakuṣṭhahṛtaujasaḥ |  
 srotorodhākṣavibhraṃśaśvāsaśvayathupāṇḍutāḥ || 
 AS.Sū.5.29
                         āmorustambhajaṭharakṛcchrālasakadaṇḍakān |  
 cchardigaṇḍakṛmigranthitandrāduḥsvapnadarśanam || 
 AS.Sū.5.30  kaṇṭhāmayān mūrddharujaṃ
                        praṇāśaṃ buddhinidrayoḥ |  
 tejovarṇabalānāṃ ca tṛpyato bṛṃhaṇairapi || 
 AS.Sū.5.31  ucitairapi cāhārairyasmādasya
                        vahanti na |  
 doṣopaliptavadanā rasaṃ rasavahāḥ sirāḥ || 
 AS.Sū.5.32  vamanādīnato yuñjyāt
                        svasthasthaiva yathāvidhi |  
 doṣāḥ kadācit kupyanti jitā laṅghanapācanaiḥ || 
 AS.Sū.5.33  ye tu saṃśodhanaiḥ śuddhā na
                        teṣāṃ punarudbhavaḥ |  
 yathākramaṃ yathāyogamata ūrdhvaṃ prayojayet || 
 AS.Sū.5.34  rasāyanāni siddhāni
                        vṛṣyayogāṃśca kālavit |  
 bheṣajakṣapite pathyamāhārairbṛṃhaṇaṃ kramāt || 
 AS.Sū.5.35
                         śāliṣaṣṭikagodhūmamāṃsakṣīraghṛtādibhiḥ |  
 hṛdyadīpanabhaiṣajyasaṃyogādrucipaktidaiḥ || 
 AS.Sū.5.36
                         sābhyaṅgodvartanasnānanirūhasnehabastibhiḥ |  
 tathā sa labhate śarma sarvapāvakapāṭavam || 
 AS.Sū.5.37  dhīvarṇendriyavaimalyaṃ vṛṣatāṃ
                        dairghyamāyuṣaḥ |  
 ye bhūtaviṣavāyvagnikṣatabhaṅgādisambhavāḥ || 
 AS.Sū.5.58  kāmakrodhabhayādyāśca te
                        syurāgantavo gadāḥ |  
 tyāgaḥ prajñāparādhānāmindriyopaśamaḥ smṛtiḥ || 
 AS.Sū.5.59  deśakālātmavijñānaṃ
                        sadvṛttasyānuvartanam |  
 atharvavihitā śāntiḥ pratikūlagrahārcanam || 
 AS.Sū.5.60  bhūtādyasyarśanopāyo
                        nirdiṣṭaśca pṛthak pṛthak |  
 anutpatyai samāsena vidhireṣa pradarśitaḥ || 
 AS.Sū.5.61  nijāgantuvikārāṇāmutpannānāṃ ca
                        śāntaye || 
 AS.Sū.5.62  śītodbhavaṃ doṣacayaṃ vasante
                        viśodhayan grīṣmajamabhrakāle |  
 ghanātyaye vārṣikamāśu samyak prāpnoti rogānṛtujān na jātu || 
 AS.Sū.5.63  nityaṃ hitāhāravihārasevī
                        samīkṣyakārī viṣayeṣvasaktaḥ |  
 dātā samaḥ satyaparaḥ kṣamāvānāptopasevī ca bhavatyarogaḥ || 
 AS.Sū.5.64  artheṣvalabhyeṣvakṛtaprayatnaṃ
                        kṛtādaraṃ nityamapāyavatsu |  
 jitendriyaṃ nānupatānti rogāstatkālayuktaṃ yadi nāsti daivam || 
 AS.Sū.5.65  kāle 'nukūlo viṣayā manojñā
                        dharmyāḥ kriyāḥ karma sukhānubandhi |  
 sattvaṃ vidheyaṃ viśadā ca buddhirbhavanti dhīrasya sadā sukhāya || 
 iti pañcamo 'dhyāyaḥ 
 
 
                    ṣaṣṭho 'dhyāyaḥ
                     AS.Sū.6.1  athātodravadravyavijñānīyaṃ
                        nāmādhyāyaṃ vyākhyāsyāmaḥ |  
 iti hasmāhurātreyādayo maharṣayaḥ || 
 AS.Sū.6.2  jīvanaṃ tarpaṇaṃ hṛdyaṃ hlādi
                        buddhiprabodhanam |  
 tanvavyaktarasaṃ mṛṣṭaṃ śītaṃ śucyamṛtopamam || 
 AS.Sū.6.3  sūryodhdṛtapramuktatvāllaghu
                        vātakaṃphāpaham |  
 śaityajīvanasaumyatvaiḥ pittaraktaviṣārtijit || 
 AS.Sū.6.4  gaṅgāmbu nabhaso bhraṣṭaṃ
                        tvarkendumārutaiḥ |  
 hitāhitatve tat bhūyo deśakālāvapekṣate || 
 AS.Sū.6.5  yenābhivṛṣṭamamalaṃ śālyannaṃ
                        rājatasthitam |  
 aklinnamavivarṇaṃ vā tat peyaṃ gāṅgamanyathā || 
 AS.Sū.6.6  sāmudraṃ tanna pātavyaṃ
                        māsādāśvayujādvinā |  
 khātadhautaśilāpṛṣṭhavastrādibhyaścyutaṃ jalam || 
 AS.Sū.6.7  hemamṛnmayapātrasthamavipannaṃ
                        sadā pibet |  
 tadabhāve ca bhūmiṣṭhamāntarikṣānukāri yat || 
 AS.Sū.6.8  śvete kaṣāyaṃ tatsvādu kṛṣṇe
                        tiktaṃ ca pāṇḍure |  
 nīle kaṣāyamadhuraṃ deśe lavaṇamūṣare || 
 AS.Sū.6.9  sakṣāraṃ kapile miśraṃ miśre
                        'thāmbuguṇādhike |  
 madhuraṃ lavaṇāmlaṃ tu bhavetbhūmiguṇādhike || 
 AS.Sū.6.10  tejodhike tiktakaṭu kaṣāyaṃ
                        pavanādhike |  
 divyānukāri tvavyaktarasatvāt khaguṇādhike || 
 AS.Sū.6.11  śucipṛthvasitaśvete deśe
                        cārkānilāhatam |  
 kaupasārasatāṭākacauṇḍaprāsravaṇaudbhidam || 
 AS.Sū.6.12  vāpīnadītoyamiti tat punaḥ
                        smṛtamaṣṭadhā |  
 sakṣāraṃ pittakṛt kaupaṃ dīpanānnātivātalam || 
 AS.Sū.6.13  sārasaṃ svādu laghu ca tāṭākaṃ
                        guru vātalam |  
 cauṇḍaṃ tu pittalaṃ doṣaharaṃ prāsravaṇodakam || 
 AS.Sū.6.14  audbhidaṃ svādu pittaghnaṃ
                        svādu vāpījalaṃ gaghu |  
 nādeyaṃ vātalaṃ rūkṣaṃ kaṭukaṃ ca tadādiśet || 
 AS.Sū.6.15  dhanvānūpamahīdhrāṇāṃ sāmīpyāt
                        gurulāghavam |  
 paścimodadhigāḥ śīghravahā yāścāmalodakāḥ || 
 AS.Sū.6.16  pathyāḥ samāsāttā nadyo
                        viparītāstato 'nyathā |  
 upalāsphālanākṣepavicchedaiḥ kheditodakāḥ || 
 AS.Sū.6.17  himavanmalayodbhūtāḥ pathyāstā
                        eva ca sthitāḥ |  
 krimiślīpadahṛtkaṇṭhaśirorogān prakurvate || 
 AS.Sū.6.18  prācyāvantyaparāntotthā
                        durnāmāni mahendrajāḥ |  
 udaraślīpadātaṅkān sahyavindhyabhavāḥ punaḥ || 
 AS.Sū.6.19  kuṣṭhapāṇḍuśirorogān doṣaghnyaḥ
                        pāriyātrajāḥ |  
 balapauruṣakāriṇyaḥ sāgarāmbhastridoṣakṛt || 
 AS.Sū.6.20
                         kīṭāhimūtraviṭkothatṛṇajālotkarāvilam |  
 paṅkapaṅkajaśaivālahaṭhaparṇādisaṃstṛtam || 
 AS.Sū.6.21  sūryendupavanādṛṣṭaṃ juṣṭaṃ ca
                        kṣudrajantubhiḥ |  
 abhivṛṣṭaṃ vivarṇaṃ ca kaluṣaṃ sthūlaphenilam || 
 AS.Sū.6.22  virasaṃ gandhavattaptaṃ
                        dantagrāhyatiśaityataḥ |  
 anārtavaṃ ca yaddivyamārtavaṃ prathamaṃ ca yat || 
 AS.Sū.6.23
                         lūtāditantuviṇmūtraviṣasaṃśleṣadūṣitam |  
 tat kuryāt snānapānābhyāṃ tṛṣṇādhmānodarajvarān || 
 AS.Sū.6.24
                         kāsāgnisādābhiṣyandakaṇḍūgaṇḍādikānataḥ |  
 tadvarjayedabhave vā toyasyānyasya śasyate || 
 AS.Sū.6.25  ghanavastraparisrāvaiḥ
                        kṣudrajantvabhirakṣaṇam |  
 vyāpannasyāsya tapanamagnyarkāyasapiṇḍakaiḥ || 
 AS.Sū.6.26
                         parṇīmūlabisagranthimuktākatakaśaivalaiḥ |  
 vastragomedakābhyāṃ vā kārayettatprasādanam || 
 AS.Sū.6.27
                         pāṭalākaravīrādikusumairgandhanāśanam |  
 pānīyaṃ na tu pānīyaṃ pānīye 'nyapradeśaje || 
 AS.Sū.6.28  ajīrṇe kvathitaṃ cā++āme pakve
                        jīrṇe 'pi netarat |  
 śīte vidhirayaṃ tapte tvajīrṇe śiśiraṃ tyajet || 
 AS.Sū.6.29  pānīyaṃ prāṇināṃ prāṇā
                        viśvameva ca tanmayam |  
 ato 'tyantaniṣedhena na kvacidvāri vāryate || 
 AS.Sū.6.30  āsyaśoṣāṅgasādādyā mṛtyurvā
                        tadalābhataḥ |  
 na hi toyādvinā vṛttiḥ svasthasya vyādhitasya vā || 
 AS.Sū.6.31  kevalaṃ sauṣadhaṃ
                        pakvamāmamuṣṇaṃ hitaṃ ca tat |  
 samīkṣya mātrayā yuktamamṛtaṃ viṣamanyayā || 
 AS.Sū.6.32  atiyogena salilaṃ tṛṣyato 'pi
                        prayojitam |  
 prayāti śleṣmapittatvaṃ jvaritasya viśeṣataḥ || 
 AS.Sū.6.33
                         vardhayatyāmatṛṇnidrātandrādhmānāṅgagauravam |  
 kāsāgnisādahṛllāsaprasekaśvāsapīnasān || 
 AS.Sū.6.34  pāke svādu himaṃ vīrye
                        taduṣṇamapi yojitam |  
 tasmādayogapānena lāghavānna viyojayet || 
 AS.Sū.6.35  āmaviṣṭabdhayoḥ koṣṇaṃ
                        niṣpipāso 'pyapaḥ pibet |  
 yāvatyaḥ kledayantyannamatikledo 'gnināśanaḥ || 
 AS.Sū.6.36  vibaddhaḥ kaphavātābhyāṃ
                        muktāmāśayabandhanaḥ |  
 pacyate kṣipramāhāraḥ koṣṇatoyadravīkṛtaḥ || 
 AS.Sū.6.37
                         anavbasthitadoṣāgnervyādhikṣīṇabalasya ca |  
 nālpamapyāmamudakaṃ hitaṃ taddhi tridoṣakṛt || 
 AS.Sū.6.38  tejasaḥ
                        pratipakṣatvānmandāgnirvarjayejjalam |  
 sarvameva tathā syandaplīhavidradhigulminaḥ || 
 AS.Sū.6.39
                         pāṇḍūdarātisārārśograhaṇīśoṣaśophinaḥ |  
 kāmamalpamaśaktau tu peyamauṣadhasaṃskṛtam || 
 AS.Sū.6.40  ṛte śarannidāghābhyāṃ
                        pibetsvastho 'pi cālpaśaḥ |  
 bhaktasyādau jalaṃ pītamagnisādaṃ kṛśāṅgatām || 
 AS.Sū.6.41  ante karoti sthūlatvamūrdhvaṃ
                        cāmāśayāt kapham |  
 madhye madhyāṅgatāṃ sāmyaṃ dhātūnāṃ jaraṇaṃ sukham || 
 AS.Sū.6.42  śītaṃ
                        madātyayaglānimūrchāchardiśramabhramān |  
 tṛṣṇoṣṇadāhapittāsṛgviṣāṇi ca nihanti tat || 
 AS.Sū.6.43  kṣīṇapādatribhāgārdhaṃ
                        deśartugurulāghavāt |  
 kvathitaṃ phenarahitamavegamamalaṃ hitam || 
 AS.Sū.6.44
                         hidhmādhmānānilaśleṣmatṛṭkāsaśvāsapīnase |  
 pārśvaśūlāmamedassu sadyaḥśuddhau navajvare || 
 AS.Sū.6.45  dīpanaṃ pācanaṃ kaṇṭhyaṃ laghu
                        bastiviśodhanam |  
 pāṣāṇarūpyamṛddhemajatutāpārkatāpitam || 
 AS.Sū.6.46  pānīyamuṣṇaṃ śītaṃ vā
                        tridoṣaghnaṃ tṛḍaritijit |  
 laghvarūkṣaṃ klamaghnañca toyaṃkvathitaśītalam || 
 AS.Sū.6.47  saṃsarge pittakaphayoḥ
                        sannipāte ca śasyate |  
 toyaṃ vanhiguṇabhraṣṭaṃ pāke 'mlaṃ sarvadoṣakṛt || 
 AS.Sū.6.48  bhavet paryuṣitaṃ tacca toyaṃ
                        himakarodbhavam |  
 atiśaityagurusthairyaṅghātaiḥ kaphavātakṛt || 
 AS.Sū.6.49  candrakāntabhavaṃ
                        rakṣoviṣapittajvarāpaham |  
 dṛṣṭimedhāvapusthairyakaraṃ svādu himaṃ laghu || 
 AS.Sū.6.50  nālikerodakaṃ snigdhaṃ svādu
                        vṛṣyaṃ himaṃ laghu |  
 tṛṣṇāpittānilaharaṃ dīpanaṃ bastiśodhanam |  
 divyaṃ vāri varaṃ varṣe nādeyamavaraṃ || 
 iti toyavargaḥ |  
 AS.Sū.6.51  svādupākarasaṃ snigdhamojasyaṃ
                        dhātuvardhanam |  
 vātapittaharaṃ vṛṣyaṃ śleṣmalaṃ guru śītalaṃ || 
 AS.Sū.6.52  prāyaḥ payaḥ atra gavyaṃ tu
                        jīvanīyaṃ rasāyanam |  
 kṣatakṣīṇahitaṃ medhyaṃ balyaṃ stanyakaraṃ saram || 
 AS.Sū.6.53
                         śramabhramamadālakṣmīśvāsakāsātitṛṭkṣudhaḥ |  
 jīrṇajvaraṃ mūtrakṛcchraṃ raktapittaṃ ca nāśayet || 
 AS.Sū.6.54  hitamatyagnyanidrebhyo garīyo
                        māhiṣaṃ himam |  
 alpāmbupānavyāyāmakaṭutiktāśanairlaghu || 
 AS.Sū.6.55  ājaṃ
                        śoṣajvaraśvāsaraktapittātisārajit |  
 īṣadrūkṣoṣṇalavaṇamauṣṭrakaṃ dīpanaṃ laghu || 
 AS.Sū.6.56  śastaṃ
                        vātakaphānāhakrimiśophodarārśasām |  
 mānuṣaṃ vātapittāsṛgbhighātākṣirogajit || 
 AS.Sū.6.57  tarpaṇāścyotanairnasyaiḥ
                        ahṛdyaṃ tūṣṇamāvikam |  
 vātavyādhiharaṃ hidhmāśvāsapittakaphapradam || 
 AS.Sū.6.58  hastinyāḥ sthairyakṛt bāḍhaṃ
                        uṣṇaṃ tvaikaśaphaṃ laghu |  
 śākhāvātaharaṃ sāmlalavaṇaṃ jaḍatākaram || 
 AS.Sū.6.59  payo 'bhiṣyandi gurvāmaṃ yuktyā
                        śṛtamato 'nyathā |  
 bhavet garīyo 'tiśṛtaṃ dhāroṣṇamamṛtopamam || 
 AS.Sū.6.60  piṇyākāmlāśinīnāṃ tu
                        gurvabhiṣyandi tat bhṛśam |  
 aceṣṭayā ca prādoṣāt garīyaḥ smṛtamauṣasam || 
 AS.Sū.6.61  vyākhyātastena laghimā
                        ceṣṭāvatprakṛtiṣvapi |  
 hrasveṣu cātidehebhyo māṃseṣvapyevamādiśet || 
 AS.Sū.6.62  amlapākarasaṃ grāhi gurūṣṇaṃ
                        dadhi vātajit |  
 medaḥśukrabalaśleṣmapittaraktāgniśophakṛt || 
 AS.Sū.6.63  rociṣṇu śastamarucau śītake
                        viṣamajvare |  
 pīnase mūtrakuchre ca rūkṣaṃ tu grahaṇīgade || 
 AS.Sū.6.64  naivādyānniśi naivoṣṇaṃ
                        vasantoṣṇaśaratsu na |  
 nāmudgasūpaṃ nākṣaudraṃ nāghṛtaṃ nāsitopalam || 
 AS.Sū.6.65a  na cānāmalakaṃ nāpi nityaṃ no
                        mandamanyathā |  
 jvarāsṛkpittavīsarpakuṣṭhapāṇḍvāmayapradam || 
 AS.Sū.6.65b  takraṃ laghu kaṣāyāmlaṃ
                        dīpanaṃ kaphavātajit |  
 śophodarārśograhaṇīdoṣamūtragrahārucīḥ || 
 AS.Sū.6.66
                         gulmaplīhaghṛtavyāpadgarapāṇḍvāmayān jayet |  
 tadvanmastu saraṃ srotaśśodhi viṣṭambhajillaghu || 
 AS.Sū.6.67  śītaṃ svādu kaṣāyāmlaṃ
                        navanītaṃ navoddhṛtaṃ |  
 yakṣmārśordditapittāsṛgvātajid grāhi dīpanam || 
 AS.Sū.6.68  kṣīrodbhavaṃ tu saṅgrāhi
                        raktapittākṣirogajit |  
 śastaṃ dhīsmṛtimedhāgnibalāyuḥśukracakṣuṣām || 
 AS.Sū.6.69
                         bālavṛddhaprajākāntisaukumāryasvarārthinām |  
 kṣatakṣīṇaparīsarpaśastrāgniglapitātmanām || 
 AS.Sū.6.70
                         vātapittaviṣonmādaśoṣālakṣmījvarāpaham |  
 snehānāmuttamaṃ śītaṃ vayasaḥ sthāpanaṃ ghṛtam || 
 AS.Sū.6.71  sahasravīryaṃ vidhibhiḥ śṛtaṃ
                        karmasahasrakṛt |  
 madāpasmāramūrchāyaśiraḥkarṇākṣiyonijān || 
 AS.Sū.6.72  purāṇaṃ jayati vyādhīn
                        vraṇaśodhanaropaṇam |  
 pūrvoktāṃścādhikān kuryāt guṇāṃstadamṛtopamam || 
 AS.Sū.6.73  tadvacca ghṛtamaṇḍo 'pi
                        rukṣastīkṣṇastanuśca saḥ |  
 kīlāṭadadhikūcīkātakrapiṇḍakamoraṭāḥ || 
 AS.Sū.6.74  sakṣīraśākapīyūṣā rocanā
                        vahnisādanāḥ |  
 śukranidrākaphakarā viṣṭambhigurudoṣalāḥ || 
 AS.Sū.6.75  vidyāddadhighṛtādīnāṃ guṇadoṣān
                        yathā payaḥ |  
 gavye kṣīraghṛte śreṣṭhe nindite cāvisambhave || 
 iti kṣīravargaḥ |  
 AS.Sū.6.76  ikṣoḥ saro guruḥ snigdho
                        vṛṃhaṇaḥ kaphamūtrakṛt || 
 AS.Sū.6.77  vṛṣyaḥ śītaḥ pavanajit bhukte
                        vātaprakopanaḥ |  
 raktapittapraśamanaḥ svādupākaraso rasaḥ || 
 AS.Sū.6.78  so 'gre salavaṇo dantapīḍitaḥ
                        śarkarāsamaḥ |  
 mūlāgrajantujagdhādipīḍanānmalasaṅkarāt || 
 AS.Sū.6.79  kiñcit kālavidhṛtyā ca vikṛtiṃ
                        yāti yāntrikaḥ |  
 vidāhī guru viṣṭambhī tenāsautatra pauṇḍrakaḥ |  
 śaityaprasādamādhuryādvarastamanuvāṃśikaḥ || 
 AS.Sū.6.80
                         śātaparvakakāntāranaipālādyāstataḥ kramāt |  
 sakṣārāḥ sakaṣāyāśca soṣṇāḥ kiñcidvidāhinaḥ || 
 AS.Sū.6.81  phāṇitaṃ gurvabhiṣyandi
                        cayakṛnmūtraśodhanam |  
 nātiśleṣmakaro dhautaḥ sṛṣṭamūtraśakṛt guḍaḥ || 
 AS.Sū.6.82
                         prabhūtakrimimajjāsṛṅbhedomāṃsakapho 'paraḥ |  
 hṛdyaḥ purāṇaḥ pathyaśca navaḥ śleṣmāgnisādakṛt || 
 AS.Sū.6.83  vṛṣyāḥ kṣīṇakṣatahitā
                        raktapittānilāpahāḥ |  
 matsyaṇḍikākhaṇḍasitāḥ krameṇa guṇavattamāḥ || 
 AS.Sū.6.84  tadguṇā tiktamadhurā kaṣāyā
                        yāṣaśarkarā |  
 tridoṣaghnī sitā kāśeṣudarbhacchadasambhavā || 
 AS.Sū.6.85
                         dāhatṛṭcchardimūrcchāsṛktipattaghnaḥ sarvaśarkarāḥ |  
 śarkarekṣuvikārāṇāṃ phāṇitaṃ ca varāvare || 
 AS.Sū.6.86  cakṣuṣyaṃ cchedi
                        tṛṭśleṣmaviṣahidhmāsrapittanut |  
 kuṣṭhamehakṛmicchardiśvāsakāsātisārajit || 
 AS.Sū.6.87  vraṇaśodhanasandhānaropaṇaṃ
                        vātalaṃ madhu |  
 rūkṣaṃ kaṣāyamadhuram tattulyā madhuśarkarā || 
 AS.Sū.6.88  uṣṇamuṣṇārtamuṣṇe ca yuktaṃ
                        coṣṇairnihanti tat |  
 viṣānvayatvena viṣapuṣpebhyo 'pi yato madhu || 
 AS.Sū.6.89  kurvate te svayaṃ yacca saviṣā
                        bhramarādayaḥ |  
 pracchardane nirūhe ca madhūṣṇaṃ na nivāryate || 
 AS.Sū.6.90  alabdhapākamāśveva
                        tayoryasmānnivartate |  
 gururūkṣakaṣāyatvācchaityāccālpaṃ hitaṃ madhu || 
 AS.Sū.6.91  na hi kaṣṭatamaṃ
                        kiñcittadajīrṇādyato naram |  
 upakramavirodhitvāt sadyo hanyādyathā viṣam || 
 AS.Sū.6.92  nānādravyātmakatvāccca yogavāhi
                        paraṃ madhu |  
 vṛṣyayogairato yuktaṃ vṛṣatāmanuvartate || 
 AS.Sū.6.93  bhrāmaraṃ pauṣpikaṃ kṣaudraṃ
                        mākṣikaṃ ca yathottaram |  
 varaṃ jīrṇaṃ ca teṣvantye dve eva hyupayojayet || 
 iti ikṣu vargaḥ |  
 AS.Sū.6.94  tailaṃ svayonivattatra mukhyaṃ
                        tīkṣṇaṃ vyavāyi ca |  
 tvagdoṣakṛdacakṣuṣyaṃ sūkṣmoṣṇaṃ kaphakṛnna ca || 
 AS.Sū.6.95  kṛśānāṃ bṛṃhaṇāyālaṃ sthūlānāṃ
                        karśanāya ca |  
 baddhaviṭkaṃ krimighnaṃ ca saṃskārātsarvarogajit || 
 AS.Sū.6.96  tailaprayogādajarā nirvikārā
                        jitaśramāḥ |  
 āsannatibalā yuddhe daityādhipatayaḥ purā || 
 AS.Sū.6.97  satiktoṣaṇamairaṇḍaṃ tailaṃ
                        svādu saraṃ guru |  
 vardhmagulmānilakaphānudaraṃ viṣamajvaram || 
 AS.Sū.6.98  rukchophau ca
                        kaṭīguhyakoṣṭhapṛṣṭhāśrayau jayet |  
 tīkṣṇoṣṇaṃ picchilaṃ visraṃ raktairaṇḍodbhavaṃ tvati || 
 AS.Sū.6.99  umākusumbhajaṃ coṣṇaṃ
                        tvagdoṣakaphapittakṛt |  
 dantīmūlakarakṣoghnakarañjāriṣṭaśigrujam || 
 AS.Sū.6.100
                         suvarcaleḍgudīpīluśāṅkhinīnīpasambhavam |  
 saralāgarudevāhvaśiṃśapāsārajanma ca || 
 AS.Sū.6.101  tuvarāruṣkarotthaṃ ca tīkṣṇaṃ
                        kaṭvasrapittakṛt |  
 arśaḥkuṣṭhakrimiśleṣmaśukramedonilāpaham || 
 AS.Sū.6.102  karañjanimbaje tikte nātyuṣṇe
                        tatra nirdiśet |  
 kaṣāyatiktakaṭukaṃ sāralaṃ vraṇaṇodhanam || 
 AS.Sū.6.103  bhṛśoṣṇatīkṣṇakaṭuke
                        tuvarāruṣkarodbhave |  
 viśeṣāt krimikuṣṭhaghne tathordhvādhovirecane || 
 AS.Sū.6.104
                         akṣātimuktakākṣoḍanālikeramadhūkajam |  
 trapusorvārukūṣmāṇḍaśleṣmātakapriyālajam || 
 AS.Sū.6.105  vātapittaharaṃ keśyaṃ
                        śleṣmalaṃ guru śītalam |  
 pittaśleṣmapraśamanaṃ śrīparṇīkiṃśukodbhavam || 
 AS.Sū.6.106  tilatailaṃ varaṃ teṣu
                        kausumbhamavaraṃ param |  
 vasā majjā ca vātaghnau balapittakaphapradau || 
 AS.Sū.6.107  māṃsānugasvarūpau ca
                        vidyānmedopi tāviva |  
 baulūkī saukarī pākahaṃsajā kukkuṭodbhavā || 
 AS.Sū.6.108  vasā śreṣṭhā svavargeṣu
                        kumbhīramahiṣodbhavā |  
 kākamadgu vasā tadvat kāraṇḍotthā ca ninditā || 
 AS.Sū.6.109  dīpanaṃ rocanaṃ madyaṃ
                        tīkṣṇokṣṇaṃ tuṣṭipuṣṭidam |  
 satvādutiktakaṭukamamlapākarasaṃ saram || 
 AS.Sū.6.110  sakaṣāyaṃ
                        svarārogyapratibhāvarṇakṛllaghu |  
 naṣṭanidrātinidrebhyo hitaṃ pittāsradūṣaṇam || 
 AS.Sū.6.111  kṛśasthūlahitaṃ rūkṣaṃ
                        sūkṣmaṃ srotoviśodhanam |  
 vātaśleṣmaharaṃ yuktyā pītaṃ viṣavadanyathā || 
 AS.Sū.6.112  guru taddoṣajananaṃ navaṃ
                        jīrṇamato 'nyathā |  
 peyaṃ noṣṇopacareṇa na viriktakṣudhāturaiḥ || 
 AS.Sū.6.113  nātitīkṣṇamṛdusvacchaghanaṃ
                        vyāpannameva vā |  
 gulmodarārśograhaṇīśoṣahṛt snehanī guruḥ || 
 AS.Sū.6.114  suranilaghnī
                        medosṛkstanyamūtrakaphāvahā |  
 tadguṇā vāruṇī hṛdyā laghustīkṣṇā nihanti ca || 
 AS.Sū.6.115
                         śūlakāsavamiśvāsavibandhādhmānapīnasān |  
 śūlapravāhikāṭopatṛṣṇāśophārśasāṃ hitaḥ || 
 AS.Sū.6.116  jagalaḥ pācano grāhī
                        rūkṣastadvacca medakaḥ |  
 bakkaso hṛtasāratvādviṣṭambhī doṣakopanaḥ || 
 AS.Sū.6.117  nātitīvramadā laghvī pathyā
                        baibhītakī surā |  
 vraṇe pāṇḍvāmaye kuṣṭhe na cātyarthaṃ virudhyate || 
 AS.Sū.6.118  viṣṭambhinī yavasurā gurvī
                        rūkṣā tridoṣalā |  
 kauhalī bṛṃhaṇī gurvī śleṣmalastu madhūlakaḥ || 
 AS.Sū.6.119  yathādravyaguṇo 'riṣṭaḥ
                        sarvamadyaguṇādhikaḥ |  
 grahaṇīpāṇḍukuṣṭhārśaḥ śoṣaśophodarajvarān || 
 AS.Sū.6.120  hanti gulmākrimiphīhaḥ
                        kaṣāyakaṭuvātalaḥ |  
 mārdvikaṃ lekhanaṃ hṛdyaṃ nātyuṣṇaṃ madhuraṃ saram || 
 AS.Sū.6.121  alpapittānilaṃ
                        pāṇḍumehārśaḥkrimināśanam |  
 asmādalpāntaraguṇaṃ khārjūraṃ vātalaṃ guru || 
 AS.Sū.6.122  śārkaraḥ surabhiḥ tvādurhṛdyo
                        nātimado maghuḥ |  
 sṛṣṭamūtraśakṛdvāto gauḍastarpaṇadīpanaḥ || 
 AS.Sū.6.123  vātapittakaraḥ śīdhuḥ
                        snehaśleṣmavikārahā |  
 medaḥśophodarārśoghnastatra pakvaraso varaḥ || 
 AS.Sū.6.124  cchedi madhvāsavastīkṣṇo
                        mehapīnasakāsajit |  
 surāsavastīkṣṇamadaḥ svādustīkṣṇo 'nilāpahaḥ || 
 AS.Sū.6.125  maireyo madhuro hṛṣyaḥ saraḥ
                        santarpaṇo guruḥ |  
 dhātakyabhiṣuto jīrṇo rūkṣo rocanadīpanaḥ || 
 AS.Sū.6.126  drākṣāsavo madhusamaḥ paramaṃ
                        sa tu dīpanaḥ |  
 mārdvīkasadṛśaḥ prokto mṛdvīkekṣurasāsavaḥ || 
 AS.Sū.6.127  samāsādāsavo hṛdyo vātalaḥ
                        sauṣadhānugaḥ |  
 drākṣekṣumākṣikaṃ śāliruttamā vrīhipañcamāḥ || 
 AS.Sū.6.128  madyākarā yattebhyo
                        'nyattanmadyapratirūpakam |  
 guṇairyathodbaṇairvidyānmadyamākarasaṅkarāt || 
 AS.Sū.6.129  raktapittakaphotkledi śuktaṃ
                        vātānulomanam |  
 vidāhi bhṛśatīkṣṇokṣṇaṃ hṛdyaṃ rucikaraṃ saram || 
 AS.Sū.6.130  dīpanaṃ śiśirasparśaṃ
                        pāṇḍudṛkkṛmināśanam |  
 guḍekṣumadyamārdvīkaśuktaṃ laghu yathottaram || 
 AS.Sū.6.131  kandamūlaphalādyāṃśca
                        tadvadvidyāttadāsutān |  
 śāṇḍākī cā 'sutaṃ cānyat kālāmlaṃ rocanaṃ laghu || 
 AS.Sū.6.132  dhānyāmlaṃ bhedi tīkṣṇoṣṇaṃ
                        pittakṛt sparśaśītalam |  
 śramaklamaharaṃ rucyaṃ dīpanaṃ bastiśūlanut || 
 AS.Sū.6.133  śastamāsthāpane hṛdyaṃ laghu
                        vātakaphāpaham |  
 ebhireva guṇairyukte sauvīrakatuṣodake || 
 AS.Sū.6.134
                         krimihṛdrogagulmārśaḥpāṇḍuroganibarhaṇe |  
 te kramādvituṣairvidyātsatuṣaiśca yavaiḥ kṛte || 
 iti madyavargaḥ |  
 AS.Sū.6.135  mūtraṃ
                        gojāvimahiṣīgajāśvoṣṭrakharodbhavam |  
 pittalaṃ rūkṣatīkṣṇoṣṇaṃ lavaṇānurasaṃ kaṭu || 
 AS.Sū.6.136
                         krimiśophodarānāhaśūlapāṇḍukaphānilān |  
 gulmāruciviṣaśvitrakuṣṭhārśāṃsi jayellaghu || 
 AS.Sū.6.137  virekāsthāpanālepasvedādiṣu
                        ca pūjitam |  
 dīpanaṃ pācanaṃ bhedi teṣu gomūtramuttamam || 
 AS.Sū.6.138  śvāsakāsaharaṃ cchāgaṃ
                        pūraṇāt karṇaśūlajit |  
 dadyāt kṣāre kilāse ca gajavājisamudbhavam || 
 AS.Sū.6.139  hantyunmādamapasmāraṃ
                        krimīnmehañca rāsabham |  
 kaṣāyatiktameteṣāṃ hidhmāśvāsaharaṃ śakṛt || 
 AS.Sū.6.140  mārgamojaḥkṣayaharaṃ
                        vaiṣkiraṃ vātaroganut |  
 prasahānāmapasmāramunmādañca niyacchati || 
 AS.Sū.6.141  mahāmṛgasamudbhūtaṃ
                        kuṣṭhahṛjjalacāriṇām |  
 netrarogaharaṃ pittaṃ pravṛddhaṃ ca niyacchati || 
 AS.Sū.6.142  pittaṃ tiktaṃ viṣaharaṃ
                        rocanā kaphavātajit |  
 tiktā pāpmāharāmūtraṃ mānuṣaṃ tu viṣāpaham || 
 AS.Sū.6.143  toyakṣīrekṣutailānāṃ
                        vargairmadyasya ca kramāt |  
 iti dravaikadeśo 'yaṃ yathāsthūlamudāhṛtaḥ || 
 iti ṣaṣṭho 'dhyāyaḥ 
 
 
                    saptamo 'dhyāyaḥ
                     AS.Sū.7.1  athāta annasvarūpavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.7.2  rakto mahān sakalamastūrṇakaḥ
                        śakunāhṛtaḥ |  
 śārāmukho dīrghaśūko lodhraśūkaḥ sugandhikaḥ || 
 AS.Sū.7.3  puṇḍraḥ pāṇḍuḥ puṇḍarīkaḥ pramodo
                        gauraśārivau |  
 kāñcano mahiṣaḥ śūko dūṣakaḥ kusumāṇḍakaḥ || 
 AS.Sū.7.4  lāṅgalā lohavālākhyāḥ kardamāḥ
                        śītabhīrukāḥ |  
 pataṅgāstapanīyāśca ye cānye śālayaḥ śubhāḥ || 
 AS.Sū.7.5  svādupākarasāḥ snigdhā vṛṣyā
                        baddhālpavarcasaḥ |  
 kaṣāyānurasāḥ pathyā laghavo mūtralā himāḥ || 
 AS.Sū.7.6  śūkajeṣu varastatra
                        raktastṛṣṇātridoṣahā |  
 mahāṃstaṃ cānu kalamastaṃ cāpyanu tataḥ pare || 
 AS.Sū.7.7  yavakā hāyanāḥ
                        pāṃsuvāpyanaiṣadhakādayaḥ |  
 svādūṣṇā guravaḥ snigdhāḥ pāke 'mlāḥ śleṣmapittalāḥ || 
 AS.Sū.7.8  sṛṣṭamūtrapurīṣāśca pūrvaṃ pūrvaṃ
                        ca ninditāḥ |  
 snigdho grāhī laghuḥ svādustridoṣaghnaḥ sthiro himaḥ || 
 AS.Sū.7.9  ṣaṣṭiko vrīhiṣu śreṣṭho
                        gauraścāsitagaurataḥ |  
 tataḥ kramānmahāvrīhikṛṣṇavrīhijatūmukhāḥ || 
 AS.Sū.7.10
                         kukkuṭāṇḍakalābākṣapārāvatakasūkarāḥ |  
 varakoddālakojjālacīnaśāradadardurāḥ || 
 AS.Sū.7.11  gandhanāḥ kuruvindāśca
                        guṇairalpāntarāḥ smṛtāḥ |  
 svāduramlavipāko 'nyo vrīhiḥ pittakaro guruḥ || 
 AS.Sū.7.12  bahumūtrapurīṣoṣmā
                        tridoṣastveva pāṭalaḥ |  
 kaṅgukodravajūrṇāhvagadīvaruṇapādikāḥ || 
 AS.Sū.7.13
                         śyāmākatoyaśyāmākahastiśyāmākaśilbikāḥ |  
 śiśiroddālanīvāravarūkabarakotkaṭāḥ || 
 AS.Sū.7.14
                         madhūlikāntanirgaṇḍīveṇuparṇīpraśāntikāḥ |  
 gavethukāṇḍalauhityatoyaparṇīmukundarāḥ || 
 AS.Sū.7.15  kaphapittaharā rūksāḥ
                        kaṣāyamadhurā himāḥ |  
 vātalā baddhaviṇmūtrā laghavo lekhanātmakāḥ || 
 AS.Sū.7.16  bhagnasandhānakṛttatra
                        priyaṅgubṛṃhaṇī guruḥ |  
 koradūṣaḥ paraṃ grāī sparśe śīto viṣāpahaḥ || 
 AS.Sū.7.17  uddālakastu vīryoṣṇo nīvāraḥ
                        śleṣmavardhanaḥ |  
 śītavīryā viśeṣeṇa snigdhā vṛṣyā madhūlikā || 
 AS.Sū.7.18  rūkṣaḥ śīto guruḥ svāduḥ saro
                        viḍvātakṛdyavaḥ |  
 vṛṣyaḥ sthairyakaro mūtramedaḥpittakaphān jayet || 
 AS.Sū.7.19
                         pīnasaśvāsakāsorustambhakaṇṭhatvagāmayān |  
 guṇairnyūnatarā jñeyā yavādanuyavāhvayāḥ || 
 AS.Sū.7.20  ūṣṇāḥ sarā veṇuyavāḥ kaṣāyā
                        vātapittalāḥ |  
 vṛṣyaḥ śīto guruḥ snigdho jīvano vātapittahā || 
 AS.Sū.7.21  sandhānakarī madhuro godhūmaḥ
                        sthairyakṛt saraḥ |  
 pathyā nandīmukhī śītā kaṣāyā madhurā laghuḥ || 
 iti śūkadhānyavargaḥ |  
 AS.Sū.7.22  śimbijā
                        mudgamaṅgalyavanamudgamakuṣṭhakāḥ |  
 masūrakaphalāḍhakyaścaṇakāścapṛthagvidhāḥ || 
 AS.Sū.7.23  kaṣāyasvādulaghavo
                        vibandhādhmānakāriṇaḥ |  
 rūkṣā baddhamalāḥ śītā vipāke kaṭukā hitāḥ || 
 AS.Sū.7.24  pittāsṛkkaphamedassu
                        sūpālepādiyojanāt |  
 sūpyānāmuttamā mudgā laghīyāṃśo 'lpamārutāḥ || 
 AS.Sū.7.25  haritāsteṣvapi varā makuṣṭhāḥ
                        krimikāriṇaḥ |  
 varṇyāḥ paraṃ pralepādyairmasūrā grāhiṇo bhṛśam || 
 AS.Sū.7.26  rājamāṣo gururbhūriśakṛdrūkso
                        'tivātalaḥ |  
 kaṣāyasvādurūkṣoṣṇāḥ kulatthā raktapittalāḥ || 
 AS.Sū.7.27
                         pīnasaśvāsakāsārśohidhmānāhakaphānilān |  
 ghnanti śukrāśmarīṃ śukraṃ dṛṣṭiṃ śophaṃ tathodaram || 
 AS.Sū.7.28  grāhiṇo laghavastīkṣṇā vipāke
                        'mlā vidāhinaḥ |  
 niṣpāvastu saro rūkṣaḥ kaṣāyamadhuro guruḥ || 
 AS.Sū.7.29  pāke 'mlo vātaviṣṭambhī
                        stanyamūtrāsrapittakṛt |  
 uṣṇo vidāhī dṛkcchukrakaphaśophaviśāpahaḥ || 
 AS.Sū.7.30  māṣaḥ snigdho
                        balaśleṣmamalapittakaraḥ saraḥ |  
 gurūṣṇo 'nilahā svāduḥ śukravṛddhivirekakṛt || 
 AS.Sū.7.31  phalāni guṇavadvidyāt
                        kākāṇḍolātmaguptayoḥ |  
 kuśāmraśimbī madhurā vātapittaharā himā || 
 AS.Sū.7.32  madhurāḥ śītalā gurvyo
                        balaghnyo rūkṣaṇātmikāḥ |  
 snehāḍhyā balibhirbhojyā vividhāḥ śimbijātayaḥ || 
 AS.Sū.7.33  snigdhoṣṇatiktakaṭukaḥ
                        kaṣāyamadhurastilaḥ |  
 medhyaḥ keśyo gururvarṇyaḥ sparśaśīto 'nilāpahaḥ || 
 AS.Sū.7.34  alpamūtraḥ kaṭuḥ pāke
                        medhāgnikaphapittakṛt |  
 kṛṣṇaḥ praśastastamanu śuklastamanu cāruṇa || 
 AS.Sū.7.35  snigdhomā svādutiktoṣṇā
                        kaphapittakarī guruḥ |  
 dṛkcchukrahṛt kaṭuḥ pāke tadvat bījaṃ kusumbhajam || 
 AS.Sū.7.36  māṣo 'tra sarveṣvavaro yavakaḥ
                        śūkajeṣu ca |  
 navaṃ dhānyamabhiṣyandi sekyaṃ kedārajaṃ ca yat || 
 AS.Sū.7.37  laghu varṣoṣitaṃ dagdhabhūmijaṃ
                        sthalasambhavam |  
 śīghrajanma tathā sūpyaṃ nistuṣaṃ yuktibharjitam || 
 iti śimbidhānyavargaḥ |  
 AS.Sū.7.38  maṇḍapeyāvilepīnāmodanasya ca
                        lāghavam |  
 yathāpūrvaṃ śivastatra maṇḍo vātānulomanaḥ || 
 AS.Sū.7.39  tṛḍglānidoṣaśeṣaghnaḥ pācano
                        dhātusāmyakṛt |  
 srotomārdavakṛt svedī sandhukṣayati cānalam || 
 AS.Sū.7.40
                         kṣuttṛṣṇāglānidaurbalyakukṣirogajvarāpahā |  
 malānulomanī pathyā peyā dīpanapācanī || 
 AS.Sū.7.41  vilepī grāhiṇī hṛdyā tṛṣṇāghnī
                        dīpanī hitā |  
 vraṇākṣirogasaṃśuddhadurbalasnehapāyitām || 
 AS.Sū.7.42  sudhautaḥ prasrutaḥ
                        svinnastyaktoṣmā caudano laghuḥ |  
 yaścāgneyauṣadhakvāthasādhito bhṛṣṭataṇḍulaḥ || 
 AS.Sū.7.43  viparīto guruḥ
                        kṣīramāṃsādyairyaśca sādhitaḥ |  
 iti dravyakriyāyogamānādyaiḥ sarvamādiśet || 
 AS.Sū.7.44  śuṣyatāṃ vyādhimuktānāṃ
                        śuddhānāṃ śuddhikāṅkṣiṇām |  
 kṛśakṣāmakṣatoraskakṣīṇadhātvindriyaujasām || 
 AS.Sū.7.45
                         dṛṣṭiśravaṇavahnyāyurbalavarṇasvarārthinām |  
 bhagnāviśliṣṭasandhīnāṃ vraṇināṃ vātarogiṇām || 
 AS.Sū.7.46  hṛdyaḥ pathyaḥ paraṃ vṛṣyo
                        bṛṃhaṇaḥ prīṇano rasaḥ |  
 maudgastu pathyaḥ saṃśuddhavraṇakaṇṭhākṣirogiṇām || 
 AS.Sū.7.47  vātānulomī kaulattho
                        gulmatūnipratūnijit |  
 prabhūtābhyantaramalo māṣasūpaḥ paraṃ smṛtaḥ || 
 AS.Sū.7.48  khalakāmbalikau hṛdyau
                        cchedinau svauṣadhānugau |  
 piśitena rasastatra yūṣo dhānyaiḥ khalaḥ phalaiḥ || 
 AS.Sū.7.49  mūlaiśca tilakalkāmlaprāyaḥ
                        kāmbalikaḥ smṛtaḥ |  
 jñeyāḥ kṛtākṛtāste tu snehādiyutavarjitāḥ || 
 AS.Sū.7.50  alpamāṃsādayaḥ svacchā
                        dakalāvaṇikāḥ smṛtāḥ |  
 vidyādyūṣe rase sūpe śāke caivottarottaram || 
 AS.Sū.7.51  gauravaṃ
                        tanusāndrāmlasvāduṣveṣu pṛthak tathā |  
 tilapiṇyākavikṛtiḥ śuṣkaśākaṃ virūḍhakam || 
 AS.Sū.7.52  cāṇḍākīvaṭakaṃ dṛghnaṃ doṣalaṃ
                        glapanaṃ guru |  
 parpaṭā laghavo rucyā laghīyān kṣāraparpaṭaḥ || 
 AS.Sū.7.53  hṛdyā vṛṣyā rucikarā guruvo
                        rāgaṣāḍavāḥ |  
 prīṇanā bhramatṛṭccharidimedamūrchāśramacchidaḥ || 
 AS.Sū.7.54  tṛṭcchardiśramanunmanthaḥ śītaḥ
                        sadyobalapradaḥ |  
 pramehakṣayakuṣṭhāni na ca syurmanthapāyinaḥ || 
 AS.Sū.7.55  rasālā bṛṃhaṇī vṛṣyā snigdhā
                        balaya rucipradā |  
 śramakṣuttṛṭklamaharaṃ pānakaṃ prīṇanaṃ guru || 
 AS.Sū.7.56  viṣṭambhi mūtralaṃ hṛdyaṃ
                        yathādravyaguṇaṃ ca tat |  
 lājāstṛṭcchardyatīsāramehamedaḥkaphacchidaḥ || 
 AS.Sū.7.57  kāsapittopaśamanā dīpanā
                        laghavo himāḥ |  
 pṛthukā guravo balyāḥ kaphaviṣṭambhakāriṇaḥ || 
 AS.Sū.7.58  dhāna viṣṭambhinī rūkṣā tarpaṇī
                        lekhanī guruḥ |  
 kaṇṭhanetramayakṣuttṛṭśramachardivraṇāpahā || 
 AS.Sū.7.59  saktavo laghavaḥ pānāt sadya
                        eva balapradāḥ |  
 nicayāt kaṭhinā gurvī proktā piṇḍī mṛdurlaghuḥ || 
 AS.Sū.7.60  saktūnāṃ
                        dravatāyogāllaghīyasyavalehikā |  
 śaṣkulīmodakādīnāṃ vyākhyātaivaṃ ca kalpanā || 
 AS.Sū.7.61  nodakāntaritānna dvirna niśāyāṃ
                        na kevalān |  
 na bhuktvā na dvijaiśchitvā saktūnadyānna vā bahūn || 
 AS.Sū.7.62  karkandhubadaradīnāṃ
                        śramatṛṣṇāklamacchidaḥ |  
 saktavo 'mlarasā hṛdyā yathādravyaguṇāśca te || 
 AS.Sū.7.63  piṇyāko glapano rūkṣo viṣṭambhī
                        dṛṣṭidūṣaṇaḥ |  
 veśavāro guruḥ snigdho balopacayavardhanaḥ || 
 AS.Sū.7.64  mudgadijāstu guravo
                        yathādravyaguṇānugāḥ |  
 kukūlakarparabhrāṣṭakandvaṅgāravipācitān |  
 ekayonīn laghūnvidyādapūpānuttarottaram || 
 iti kṛtānnavargaḥ |  
 AS.Sū.7.65
                         hariṇaiṇakuraṅgarśyagokarṇamṛgamātṛkāḥ |  
 kālapucchakacāruṣkavarapotaśaśoraṇāḥ || 
 AS.Sū.7.66
                         śvadaṃṣṭrāmaśarabhakohakārakaśambarāḥ |  
 karālakṛtamālau ca pṛṣataśca mṛgāḥ smṛtāḥ || 
 AS.Sū.7.67
                         lāvavātikavartīraraktavartmakakarkarāḥ |  
 kapiñjalopacakrākhyacakorarurubāhavaḥ || 
 AS.Sū.7.68  vartako vartikā ceti tittiriḥ
                        krakaraḥ śikhī |  
 tāracūḍākhyavarakagonardagirivartikāḥ || 
 AS.Sū.7.69  tathā
                        śārapadendrāhvavāraṭāśceti viṣkirāḥ |  
 śatapatro bhṛṅgarājaḥ koyaṣṭī jīvajīvakaḥ || 
 AS.Sū.7.70
                         khañjarīṭakahārītadurnāmārikṛśāgrahāḥ |  
 laṭvā laḍūṣo vaṭahā rokṣvelo ḍiṇḍimāṇavaḥ || 
 AS.Sū.7.71  jaṭī
                        dundubhipārkāralohapṛṣṭhakuliṅgakāḥ |  
 śārikāśukaśārṅgākhyacirīṭīkakuyaṣṭikāḥ || 
 AS.Sū.7.72
                         mañjarīyakadātyūhagodhāputrapriyātmajāḥ |  
 kalaviṅkaḥ parabhṛtaḥ kapoto 'ṅgāracūḍakaḥ || 
 AS.Sū.7.73  pārāvataḥ pāṇavika ityuktāḥ
                        pratudā dvijāḥ |  
 śvetaḥ śyāmaścitrapṛṣṭhaḥ kālakaḥ kākulī mṛgaḥ || 
 AS.Sū.7.74  bhekacillaṭakūcīkā
                        godhāśalyakaśāṇḍakāḥ |  
 vṛṣāhikadalīśvāvinnakulādyā bileśayāḥ || 
 AS.Sū.7.75
                         gokharāśvataroṣṭrāśvadvīpisiṃharkṣavānarāḥ |  
 mārjāramūṣikavyāghravṛkababhrutarakṣavaḥ || 
 AS.Sū.7.76
                         lopākajambukaśyenacāṣolūkaśvavāyasāḥ |  
 śaśaghnībhāsakuraragṛdhraveśyakuliṅgakāḥ || 
 AS.Sū.7.77  dhūmikā madhuhā ceti prasahā
                        mṛgapakṣiṇaḥ |  
 mahiṣanyaṅkurohītavarāharuruvāraṇāḥ || 
 AS.Sū.7.78  sṛmaraścamaraḥ khaḍgo gavayaśca
                        mahāmṛgāḥ |  
 haṃsasārasakādambabakakāraṇḍavaplavāḥ || 
 AS.Sū.7.79  mṛṇālakaṇṭhacakrāhvabalākā
                        raktaśīrṣakāḥ |  
 utkrośapuṇḍarīkākṣaśarārīmaṇituṇḍakāḥ || 
 AS.Sū.7.80
                         kākatuṇḍaghanārāvamadgukrauñcāmbukukkuṭāḥ |  
 nadyāsyomallikādyāśca pakṣiṇo jalacāriṇaḥ || 
 AS.Sū.7.81  matsyā
                        rohitapāṭhīnakūrmakumbhīrakarkaṭāḥ |  
 śuktiśaṅkhodruśambūkaśapharīvartmicandrikāḥ || 
 AS.Sū.7.82
                         bulūkīnakramakaraśiṃśumāratimiṅgalāḥ |  
 rājī cilicimādyaśca māṃsamityāhuraṣṭadhā || 
 AS.Sū.7.83  yoniṣvajāvī
                        vyāmiśragocaratvādaniścite |  
 ādyāntyā jāṅgalānūpā madhyau sādhāraṇau smṛtau || 
 AS.Sū.7.84
                         vikīryādikriyāyogairbhakṣaṇādviṣkirādayaḥ |  
 tatra baddhamalā rucyā māṃsānāmuttamāḥ himāḥ || 
 AS.Sū.7.85  kaṣāyasvāduviśadā laghavo
                        jāṅgalā hitāḥ |  
 pittottare vātamadhye sannipāte kaphānuge || 
 AS.Sū.7.86  tāmro 'tra hariṇaḥ kṛṣṇastveṇo
                        hṛdyastridoṣajit |  
 laghīyān ṣaḍrasaścāsau grāhī rūkṣo himaḥ śaśaḥ || 
 AS.Sū.7.87  kaṭupāko 'gnikṛt pathyaḥ
                        sannipāte 'nilāvare |  
 tadvallāvo 'pyarūkṣastuṃ kiñcidrūkṣaḥ kapiñjalaḥ || 
 AS.Sū.7.88  pārāvatāḥ kapotāścṛa
                        tadvadvanyāḥ supūjitāḥ |  
 īṣaduṣṇagurusnigdhā bṛṃhaṇā vartakādayaḥ || 
 AS.Sū.7.89  tittiristeṣvapi varo
                        medhāgnibalaśukrakṛt |  
 grāhī varṇyo 'nilodriktasannipātaharaḥ param || 
 AS.Sū.7.90  dhanvānūpavicāritvāt
                        snigdhoṣṇagurubṛṃhaṇaḥ |  
 nātipathyaḥ śikhī pathyaḥ śrotrasvaravayodṛśām || 
 AS.Sū.7.91  tadvacca kukkuṭo vṛṣyo
                        grāmyastu śleṣmalo guruḥ |  
 medhānalakarā hṛdyāḥ karakarāḥ sopacakrakāḥ || 
 AS.Sū.7.92  guruḥ salavaṇaḥ kāṇakapotaḥ
                        sarvadoṣakṛt |  
 gurūṣṇasnigdhamadhurā vargāścāto yathottaram || 
 AS.Sū.7.93  mūtraśukrakṛto balyā vātaghnāḥ
                        kaphapittalāḥ |  
 śītā mahāmṛgāsteṣu kravyādāḥ prasahāḥ punaḥ || 
 AS.Sū.7.94  cakṣuṣyāḥ sṛṣṭaviṇmūtrā
                        māṃsalāḥ kaṭupākinaḥ |  
 jīrṇārśograhaṇīdoṣaśoṣārtānāṃ paraṃ hitāḥ || 
 AS.Sū.7.95  godhā niyachati viṣaṃ mūṣikaḥ
                        śukravardhanaḥ |  
 śuṣkakāsaśramātyagniviṣamajvarapīnasān || 
 AS.Sū.7.96  kārśyakevalavātāṃśca gomāṃsaṃ
                        sanniyacchati |  
 caṭakāḥ śleṣmalāḥ snigdhā vātaghnāḥ śukralāḥ param || 
 AS.Sū.7.97  gurūṣṇo mahiṣaḥ snigdhaḥ
                        svapnadārḍhyabṛhatvakṛt |  
 tadvadvarāhaḥ śramahā ruciśukrabalapradaḥ || 
 AS.Sū.7.98  haṃsaḥ svarakaraḥ
                        pittaraktajinmeduro himaḥ |  
 kaphapittakarā matsyāḥ paraṃ pavananāśanāḥ || 
 AS.Sū.7.99
                         pratisrotovicāritvādākāśaplavanena ca |  
 rohitaḥ pravarasteṣāṃ paraṃ cilicimo 'varaḥ || 
 AS.Sū.7.100  agocaravicāritvāt
                        sarvadoṣakaro hi saḥ |  
 kulīraḥ paramaṃ vṛṣyo bṛṃhaṇaḥ prīṇano guruḥ || 
 AS.Sū.7.101  nātiśītagurusnigdhaṃ
                        māṃsamājamadoṣalam |  
 śarīradhātusāmānyādanabhiṣyandi bṛṃhaṇam || 
 AS.Sū.7.102  viparītamato jñeyamāvikaṃ
                        bṛṃhaṇaṃ tu tat |  
 atimedyaṃ tyajenmāṃsaṃ hataṃ vyādhiviṣodakaiḥ || 
 AS.Sū.7.103  svayaṃ mṛtaṃ
                        dhūmapūrṇamagocarabhṛtaṃ kṛśam |  
 sadyohataṃ vayasthaṃ ca śuddhaṃ surabhi śasyate || 
 AS.Sū.7.104  eṇaḥ kuraṅgo hariṇaḥ śaśo
                        lāvaḥ kapiñjalaḥ |  
 tittiriḥ krakaro godhā śvāviḍgṛdhro mṛgādhipaḥ || 
 AS.Sū.7.105  tathaiva śārikā nyaṅkurhaṃso
                        rohitakacchapau |  
 vartmī cāgryāḥ svavargeṣu pravarāsteṣvapi smṛtāḥ || 
 AS.Sū.7.106  lāvaiṇagodhāḥ siṃhāśca
                        nindito gauḥ sadarduraḥ |  
 ṛśyaḥ kāṇakapotaśca śeṣamuktaṃ yathāyatham || 
 AS.Sū.7.107  gurūṇyaṇḍāni bālānāṃ
                        kaṣāyamadhuraṃ palam |  
 vṛddhānāṃ snāyubhūyiṣṭhamabalyaṃ gurudoṣalam || 
 AS.Sū.7.108  puṃstriyoḥ pūrvapaścārdhe
                        guruṇī garbhiṇī guruḥ |  
 laghuryoṣiccatuṣpātsu vihaṅgeṣu punaḥ pumān || 
 AS.Sū.7.109  śiraskandhorupṛṣṭhasya kaṭyāḥ
                        sakthyośca gauravam |  
 tathāmapakvāśayayoryathāpūrvaṃ vinirdiśet || 
 AS.Sū.7.110  śoṇitaprabhṛtīnāṃ ca
                        dhātūnāmuttarottaram |  
 māṃsāt garīyo bṛṣaṇameḍhravṛkkayakṛtgudam || 
 iti māṃsavargaḥ |  
 AS.Sū.7.111  śākaṃ
                        pāṭhāśaṭīśrūṣāsuniṣaṇḍasatīnajam |  
 tridoṣaghnaṃ laghu grāhi sarājakṣavavāstukam || 
 AS.Sū.7.112  suniṣaṇḍo 'gnikṛdvṛṣyasteṣu
                        rājakṣavaḥ param |  
 grahaṇyarśovikāraghno varccobhedī tu vāstukaḥ || 
 AS.Sū.7.113  hanti doṣatrayaṃ kuṣṭhaṃ
                        vṛṣyā soṣṇā rasāyanī |  
 kākamācī sarā svaryā cāṅgeryamlā 'gnidīpanī || 
 AS.Sū.7.114  grahaṇyarśo
                        'nilaśleṣmahitoṣṇā grāhiṇī laghuḥ |  
 paṭolasaptalāriṣṭaśārṅgāṣṭhāvalgujāmṛtāḥ || 
 AS.Sū.7.115
                         vetrāgrabṛhatīvāśākuntalītilaparṇikāḥ |  
 maṇḍūkaparṇīkarkkoṭakāravellakaparpaṭāḥ || 
 AS.Sū.7.116
                         nāḍīkalāyagojihvāvārttākavanatiktakam |  
 karīraṃ kūlakaṃ nandī kuvelā śakulādanī || 
 AS.Sū.7.117  kaṭhillaṃ kembukaṃ śītaṃ
                        sakośātakakarkkaśam |  
 tiktaṃ pāke kaṭu grāhi vātalaṃ kaphapittajit || 
 AS.Sū.7.118  hṛdyaṃ paṭolaṃ kriminut
                        svādupākaṃ rucipradam |  
 pittalaṃ dīpana bhedi vātaghnaṃ bṛhatīdvayam || 
 AS.Sū.7.119  vṛṣaṃ tu vamikāsaghnaṃ
                        raktapittaharaṃ param |  
 kāravellaṃ sakaṭukaṃ dīpanaṃ kaphapittajit || 
 AS.Sū.7.120  vārttākaṃ kaṭutiktoṣṇaṃ
                        madhuraṃ kaphavātajit |  
 sakṣāramagnijananaṃ hṛdyaṃ rucyamapittalam || 
 AS.Sū.7.121  karīramādhmānakaraṃ kaṣāyaṃ
                        svādutiktakam |  
 kośātakāvalgujakau bhedināvagnidīpanau || 
 AS.Sū.7.122
                         śyāmāśālmalikāśmaryabhañjakīrṇakayūthikāḥ |  
 vṛkṣādinīkṣīravṛkṣabimbītanikavṛkṣakāḥ || 
 AS.Sū.7.123  lodhraḥ śaṇaḥ kacchudāraḥ
                        saśelurvṛṣamuṣṭikā |  
 bhallātakaḥ kovidāraḥ kamalotpalakiṃśukam || 
 AS.Sū.7.124  paṭolādiguṇaṃ svādu kaṣāyaṃ
                        pittajit param |  
 baddhamūtrā sarā bhañjī karīraṃ syādabhīrujam || 
 AS.Sū.7.125  satiktaṃ laghu cakṣuṣyaṃ
                        vṛṣyaṃ doṣatrayapraṇut |  
 taṇḍulīyo himo rūkṣaḥ svādupākaraso laghu || 
 AS.Sū.7.126  madapittaviṣāsraghno muñjātaṃ
                        vātapittajit |  
 snigdhaṃ śītaṃ guru svādu bṛṃhaṇaṃ śukrakṛt param || 
 AS.Sū.7.127  pālakyā pichilā gurvvī
                        śleṣmalā bhedinī himā |  
 madaghnyupodakā cuñcurgrāhī tau pūrvavattathā || 
 AS.Sū.7.128  vidārī vātapittaghnī mūtralā
                        svāduśītalā |  
 jīvanī bṛṃhaṇī kaṇṭhyā gurvīvṛṣyā rasāyanī || 
 AS.Sū.7.129  cakṣuṣyā sarvadoṣaghnī
                        jīvantī madhurā himā |  
 śākānāṃ pravarā nyūnā dvitīyā kiñcideva tu || 
 AS.Sū.7.130  vātapittaharā bhaṇḍī parvaṇī
                        parvapuṣpikā |  
 kūṣmāṇḍatumbakāliṅgakarkārūrvārutiṇḍiśam || 
 AS.Sū.7.131  tathā trapusacīnākacirbhiṭaṃ
                        kaphavātakṛt |  
 bhedi viṣṭambhyabhiṣyandi svādupākarasaṃ guru || 
 AS.Sū.7.132  vallīphalānāṃ pravaraṃ
                        kūṣmāṇḍaṃ vātapittajit |  
 bastiśuddhikaraṃ vṛṣaṃ trapusaṃ tvatimūtralam || 
 AS.Sū.7.133  tumbaṃ rūkṣataraṃ grāhi
                        kāliṅgorvārucirbhiṭam |  
 bālaṃ pittaharaṃ śītaṃ vidyāt pakvamato 'nyathā || 
 AS.Sū.7.134  śīrṇavṛntaṃ tu sakṣāraṃ
                        pittalaṃ kaphavātajit |  
 rocanaṃ dīpanaṃ hṛdyamaṣṭhīlānāhanullaghu || 
 AS.Sū.7.135
                         mṛṇālabisaśālūkaśṛṅgāṭakakaśerukāḥ |  
 nandīmāṣakakelūṭakrauñcādanakaloḍyakam || 
 AS.Sū.7.136  satarūḍhaṃ kadambaṃ ca rūkṣaṃ
                        grāhi himaṃ guru |  
 kalambunālikāmāṣakaṭhiñjarakutumbakam || 
 AS.Sū.7.137
                         cillīlaṭvākaniṣpāvakurūṭakagavedhukāḥ |  
 yātukā sālakalyāṇī śrīparṇī pīluparṇikā || 
 AS.Sū.7.138  kumārī jīvaloṇīkā
                        yavaśākasuvarcalāḥ |  
 kuṣmāṇḍanīlinī svarcā vṛkadhūmakalakṣmaṇā || 
 AS.Sū.7.139  ālūpāni ca sarvāṇi tathā
                        sūpyāni lakṣmaṇā |  
 jīvantikaścuñcuparṇīprapunnāṭakuberakam || 
 AS.Sū.7.140  svādu rūkṣaṃ salavaṇaṃ
                        vātaśleṣmakaraṃ guru |  
 śītalaṃ sṛṣṭaviṇmūtraṃ prāyo viṣṭabhya jīryati || 
 AS.Sū.7.141  svinnaṃ niṣpīḍitarasaṃ
                        snehāḍhyaṃ nātidoṣalam |  
 laghupatrā tu yā cillī sā vāstukasamā matā || 
 AS.Sū.7.142  takkārī varaṇaṃ svādu
                        satiktaṃ kaphavātajit |  
 varṣābhvau kālaśākaṃ ca sakṣāraṃ kaṭutiktakam || 
 AS.Sū.7.143  dīpanaṃ bhedanaṃ hanti
                        garaśophakaphānilān |  
 dīpanāḥ kaphavātaghnāściribilvāṅkurāḥ sarāḥ || 
 AS.Sū.7.144  laghuruṣṇā sarā tiktā
                        sorupūkā ca lāṅgalī |  
 vātalau kaṭutiktāmlau bhedinau tilavetasau || 
 AS.Sū.7.145  tadvat pañcāṅgulo
                        vaṃśakarīrāstu vidāhinaḥ |  
 vātapittakarā rūkṣāḥ kaṭupākāḥ kaphāpahāḥ || 
 AS.Sū.7.146  bilvarāsnābalāśākaṃ
                        vātaghnamatisārajit |  
 vāyuṃ vatsādanī hanyāt kaphaṃ gaṇḍīracitrakau || 
 AS.Sū.7.147  pattūro dīpanastiktaḥ
                        plīhārśaḥkaphavātajit |  
 krimikāsakaphotkledān kāsamardo jayet saraḥ || 
 AS.Sū.7.148  rūkṣoṣṇamamlaṃ kausumbhaṃ
                        guru pittakaraṃ saram |  
 sakṣāraṃ madhuraṃ snigdhamuṣṇaṃ guru ca sārṣapam || 
 AS.Sū.7.149  śākānāmavaraṃ baddhaviṇmūtraṃ
                        sarvadoṣakṛt |  
 yadbālamavyaktarasaṃ kiṃcitkṣāraṃ satiktakam || 
 AS.Sū.7.150  tanmūlakaṃ doṣaharaṃ laghu
                        soṣṇaṃ niyacchati |  
 gulmakāsakṣayaśvāsavraṇanetragalāmayān || 
 AS.Sū.7.151  svaragnisādodāvartapīnasāṃśca
                        mahat punaḥ |  
 gurūṣṇakaṭukaṃ svāduvipākaṃ sarvadoṣakṛt || 
 AS.Sū.7.152  gurvabhiṣyandi ca
                        snigdhasiddhaṃ tadapi vātajit |  
 vātaśleṣmaharaṃ śuṣkaṃ sarvamāmaṃ tu doṣalam || 
 AS.Sū.7.153  kaṭūṣṇo vātakaphahā piṇḍāluḥ
                        pittavardhanaḥ |  
 kuṭheraśigrusurasasumukhāsuribhūstṛṇāḥ || 
 AS.Sū.7.154
                         dhānyatumburuśaileyayavānīśṛṅgiverakāḥ |  
 parṇāso gṛñjano 'jājī jīrakaṃ gajapippalī || 
 AS.Sū.7.155
                         phaṇirjārjakajambīrakharāhvākālamālikāḥ |  
 dīpyakaḥ kṣavakadvīpibastagandhādi baddhaviṭ || 
 AS.Sū.7.156  rase pāke ca kaṭukaṃ
                        doṣotkleśakaraṃ laghu |  
 vidāhi rūkṣatīkṣṇoṣṇaṃ dṛkśukrakrimināśanam || 
 AS.Sū.7.157  vargo haritakākhyo
                        'yamupadaṃśeṣu yujyate |  
 vāsano vyañjanānāṃ ca hṛdyo dīpanarocanaḥ || 
 AS.Sū.7.158
                         hidhmākāsaviṣaśvāsapārśvarukpūtigandhahā |  
 surasaḥ sumukhaḥ śophagandhahā dhānakā punaḥ || 
 AS.Sū.7.159  kaṣāyatiktamadhurā mūtralā na
                        ca pittakṛt |  
 kharāhvā bastiśūlaghnī citrako dīpanaḥ param || 
 AS.Sū.7.160  patre sakṣāramadhuro madhye
                        madhurapicchilaḥ |  
 tīkṣṇoṣṇo laśunaḥ kande kaṭupākarasaḥ saraḥ || 
 AS.Sū.7.161  hṛdyaḥ keśyo gururvṛṣyaḥ
                        snigdho rocanadīpanaḥ |  
 bhagnasandhānakṛt balyo raktapittapradūṣaṇaḥ || 
 AS.Sū.7.162
                         kilāsakuṣṭhagulmārśomehakrimikaphānilān |  
 sahidhmāpīnasaśvāsakāsān hanti rasāyanam || 
 AS.Sū.7.163  palāṇḍustadguṇairnyūno vipāke
                        madhurastu saḥ |  
 kaphaṃ karoti no pittaṃ kevalānilanāśanaḥ || 
 AS.Sū.7.164  dīpanaḥ sūraṇo rucyaḥ
                        kaphaghno viśado laghuḥ |  
 viśeṣādarśasāṃ pathyo bhūkandastvatidoṣalaḥ || 
 AS.Sū.7.165  patre puṣpe phale kande ca
                        gurutā kramāt |  
 varā śākeṣu jīvantī sārṣapastvavarāḥ param || 
 iti śākavargaḥ 
 AS.Sū.7.166  drākṣā phalottamā vṛṣyā
                        cakṣuṣyā sṛṣṭamūtraviṭ |  
 svādupākarasā snigdhā sakaṣāyā himā guruḥ || 
 AS.Sū.7.167
                         nihantyanilapittāsratiktāsyatvamadātyayān |  
 tṛṣṇākāsajvaraśvāsasvarabhedakṣatakṣayān || 
 AS.Sū.7.168  udriktapittān jayati tridoṣān
                        svādu dāḍimam |  
 pittāvirodhi nātyuṣṇamamlaṃ vātakaphāpaham || 
 AS.Sū.7.169  sarvaṃ hṛdyaṃ laghu snigdhaṃ
                        grāhi rocanadīpanam |  
 mocakharjūrapanasanālikeraparūṣakam || 
 AS.Sū.7.170
                         āmrātatālakāśmaryarājādanamadhūkajam |  
 sauvīrabadarāṅkolaphalguśleṣmātakodbhavam || 
 AS.Sū.7.171
                         vātāmābhiṣukākṣoḍamukūlakanikocakam |  
 ūrumāṇaṃ priyālaṃ ca bṛṃhaṇaṃ guru śītalam || 
 AS.Sū.7.172  dāhakṣatakṣayaharaṃ
                        raktapittaprasādanam |  
 svādupākarasāṃ snigdhaṃ viṣṭambhi kaphaśukrakṛt || 
 AS.Sū.7.173  nālikeraṃ guru snigdhaṃ
                        pittaghnaṃ svādu śītalam |  
 balamāṃsakaraṃ hṛdyaṃ bṛṃhaṇaṃ bastiśodhanam || 
 AS.Sū.7.174  mocaṃ svādurasaṃ proktaṃ
                        kaṣāyaṃ nātiśītalam |  
 raktapittaharaṃ vṛṣyaṃ rucyaṃ śleṣmakaraṃ guru || 
 AS.Sū.7.175  snigdhaṃ svādu kaṣāyaṃ ca
                        rājādanaphalaṃ guru |  
 phalaṃ tu pittalaṃ tālaṃ saraṃ kāśmaryajaṃ himam || 
 AS.Sū.7.176  śakṛnmūtravibandhaghnaṃ
                        keśyaṃ medhyaṃ rasāyanam |  
 madhūkajamahṛdyaṃ tu badaraṃ saraṇātmakam || 
 AS.Sū.7.177  vātāmādyuṣṇavīryaṃ tu
                        kaphapittakaraṃ saram |  
 paraṃ vātaharaṃ snigdhamanuṣṇaṃ tu priyālajam || 
 AS.Sū.7.178  priyālamajjā madhuro vṛṣyaḥ
                        pittānilāpahaḥ |  
 kolamajjā guṇaistadvattṛṭchardiḥkāsajicca saḥ || 
 AS.Sū.7.179
                         tindukāśmantakāsīnaphalinībimbitodanam |  
 ṭaṅkāśvakarṇabakulagāṅgerudhavadhanvanam || 
 AS.Sū.7.180  śvetapākakapitthāni
                        siñcatībhavyajāmbavam |  
 kṣīrivṛkṣabhavaṃ bījaṃ pauṣkaraṃ kaphapittajit || 
 AS.Sū.7.181  kaṣāyamadhuraṃ rūkṣaṃ śītalaṃ
                        guru lekhanam |  
 vibandhādhmānajananaṃ stambhanaṃ vātakopanam || 
 AS.Sū.7.182  kapitthamāmaṃ kaṇṭhaghnaṃ
                        kaṣāyāmlaṃ tridoṣakṛt |  
 pakvaṃ rucyaṃ kaṣāyāmlaṃ svādu hidhmāvamipraṇut || 
 AS.Sū.7.183  doṣaghnaṃ
                        ṣāḍavāriṣṭarāgayuktiṣu pūjitam |  
 viṣaghnamubhayaṃ grāhi kapitthānyevamādiśet || 
 AS.Sū.7.184  bṛṃhaṇaṃ vātapittaghnaṃ
                        snigdhaṃ siñcatikāphalam |  
 bhavyaṃ viśadamamlaṃ ca jāmbavaṃ tvativātalam || 
 AS.Sū.7.185  viṣṭambhakṛdakaṇṭhyaṃ ca
                        sāmlaṃ tu kṣīrivṛkṣajam |  
 pittaśleṣmaghnamamlaṃ ca vātalaṃ cākṣakīphalam || 
 AS.Sū.7.186  bālaṃ kaṣāyakaṭvamlaṃ rūkṣaṃ
                        vātāsrapittakṛt |  
 saṃpūrṇamāmramamlaṃ tu raktapittakaphapradam || 
 AS.Sū.7.187  svādu sāmlaṃ guru snigdhaṃ
                        mārutaghnamapittalam |  
 hṛdyaṃ paryāgataṃ śleṣmamāṃsaśukrabalapradam || 
 AS.Sū.7.188  sahakāraraso hṛdyaḥ
                        surabhisnigdharocanaḥ |  
 dīpanaḥ pittavātaghnaḥ śukraśoṇitaśuddhikṛt || 
 AS.Sū.7.189  kaṣāyaṃ rocanaṃ hṛdyaṃ
                        vātalaṃ lavalīphalam |  
 gurvagnisādakṛdvilvaṃ doṣalaṃ pūtimārutam || 
 AS.Sū.7.190  pakvaṃ bālaṃ punastīkṣṇaṃ
                        pittalaṃ laghu dīpanam |  
 vātaśleṣmaghnamuṣṇaṃ ca snigdhaṃ grāhyubhayaṃ param || 
 AS.Sū.7.191  vṛkṣāmlaṃ grāhi rūkṣoṣṇaṃ
                        laghu dīpanarocanam |  
 vātaśleṣmaharaṃ kiñcidūnaṃ kośāmlamjaṃ tataḥ || 
 AS.Sū.7.192  phalaṃ karañjaṃ viṣṭambhi
                        pittaśleṣmāvirodhi ca |  
 guruṣṇamadhuraṃ rūkṣaṃ keśaghnaṃ ca śamīphalam || 
 AS.Sū.7.193  kaṭupākarasaṃ pīlu tīkṣṇoṣṇaṃ
                        bhedi pittalam |  
 krimigulmodaragaraplīhārśaḥkaphavātajit || 
 AS.Sū.7.194  satiktaṃ svādu yat pīlu
                        nātyuṣṇaṃ tattridoṣajit |  
 nīpaṃ śatākṣikaṃ prācīnāgaraṃ tṛṇaśūlyajam || 
 AS.Sū.7.195  asmādalpāntaraguṇamaiṅgudaṃ
                        savikaṅkatam |  
 tvaktiktakaṭukā snigdhā mātuluṅgasya vātajit || 
 AS.Sū.7.196  bṛṃhaṇaṃ madhuraṃ māṃsaṃ
                        vātapittaharaṃ guru |  
 laghu tatkesaraṃ kāsaśvāsahidhmāmadātyayān || 
 AS.Sū.7.197
                         āsyaśoṣānilaśleṣmavibandhacchardyarocakān |  
 gulmodarārśaḥśūlāni mandāgnitvaṃ ca nāśayet || 
 AS.Sū.7.198  bhallātakasya tvaṅmāṃsaṃ
                        bṛṃhaṇaṃ svādu śītalam |  
 tadasthyagnisamaṃ medhyaṃ kaphavātaharaṃ param || 
 AS.Sū.7.199  svādvamlaṃ śītamuṣṇaṃ ca
                        dvidhā pārāvataṃ guru |  
 rucyamatyagniśamanaṃ rucyaṃ madhuramārukam || 
 AS.Sū.7.200  pakvamāśu jarāṃ yāti
                        nātyuṣṇaṃ guru doṣalam |  
 drākṣāparūṣakaṃ cārdramamlaṃ pittakaphapradam || 
 AS.Sū.7.201  gurūṣṇavīryaṃ vātaghnaṃ saraṃ
                        sakaramardakam |  
 tathāmlaṃ kolakarkandhulikucāmrātakārukam || 
 AS.Sū.7.202  airāvataṃ dantaśaṭhaṃ
                        satrudaṃ mṛgalaṇḍikam |  
 nātipittakaraṃ pakvaṃ śuṣkaṃ ca karamardakam || 
 AS.Sū.7.203  dīpanaṃ
                        bhedanaṃśuṣkamamlikāṅkolayoḥ phalam |  
 tṛṣṇāśramaklamacchedi laghviṣṭaṃ kaphavātayoḥ || 
 AS.Sū.7.204  phalānāvaraṃ tatra likucaṃ
                        sarvadoṣakṛt |  
 himāniloṣṇadurvātavyālalālādidūṣitam || 
 AS.Sū.7.205  jantujuṣṭaṃ jale
                        magnamabhūmijamanārtavam |  
 anyadhānyayutaṃ hīnavīryaṃ jīrṇatayā 'ti ca || 
 AS.Sū.7.206  dhānyaṃ tyajettathā śākaṃ
                        rūkṣasiddhamakomalam |  
 asañjātarasaṃ tadvacchuṣkaṃ cānyatra mūlakāt || 
 AS.Sū.7.207  prāyeṇa phalamapyevaṃ
                        tathāmaṃ bilvavarjitam |  
 iti phalavargaḥ || 
 śūkaśimbijapakvānnamāṃsaśākaphalāśrayaiḥ || 
 AS.Sū.7.208  vargairannaikadeśo 'yaṃ
                        bhūyiṣṭhamupayogavān |  
 nirdiṣṭo rasavīryādyairthayathāsvaṃ karmasādhane || 
 AS.Sū.7.209  na śakyaṃ vistareṇāpi vaktuṃ
                        sarvaṃ tu sarvathā |  
 hitāhitatve 'pyekāntaniyamo 'smādaniścitaḥ || 
 AS.Sū.7.210
                         mātrāyogakriyādeśakālāvasthādibhedataḥ |  
 tatastato yato dṛṣṭāste te bhāvāstathā tathā || 
 AS.Sū.7.211  mātrayā sevitaṃ madyaṃ hanti
                        rogāstadudbhavān |  
 niṣevyamāṇaṃ tilaśo viṣamapyamṛtāyate || 
 AS.Sū.7.212  hīnātimātramaśanaṃ
                        marunnicayakopanam |  
 bhajato viṣarūpatvaṃ tulyāṃśe madhusarpiṣī || 
 AS.Sū.7.213  kṣāro 'mlarasasaṃyoge
                        madhurībhavati kṣaṇāt |  
 uttuṇḍakyāstindukena tiktatā madhurāyate || 
 AS.Sū.7.214  hiṅgugairikasindhūtthaṃ
                        gandhavarṇarasādhikam |  
 pūgatāmbūlaśaṅkhebhyo varṇagandharasodbhavaḥ || 
 AS.Sū.7.215  kodravo hantyasṛkpittaṃ
                        karotyeva vidāhibhiḥ |  
 kuṣṭhaṃ tatkāryapi tilo hanti bhallātakaiḥ saha || 
 AS.Sū.7.216  guḍaḥ kartāgnisādasya sa
                        hinastyabhayādibhiḥ |  
 tṛṣyatyagneḥ samadanaṃ sarpirapyupadiśyate || 
 AS.Sū.7.217  jīvanīyamapi kṣīraṃ
                        viṣaleśena mṛtyave |  
 tulye api hato 'nyo 'nyaṃ viṣe sthāvarajaṅgame || 
 AS.Sū.7.218  saktavo vātalā rūkṣāḥ pītāste
                        tarpayanti tu |  
 vināpi copayogena maṇimantrādi kāryakṛt || 
 AS.Sū.7.219  ārdrakājjāyate śuṇṭhī
                        saṃskāreṇa laghīyasī |  
 laghubhyo 'pi hi saktubhyo guravaḥ siddhāpiṇḍikāḥ || 
 AS.Sū.7.220  bhṛṣṭaḥ kṣuṇṇo 'pi pṛthuko
                        raktaśālerlaghorguruḥ |  
 śāliḥ piṣṭo garīyastvaṃ godhūmādapi gacchati || 
 AS.Sū.7.221  laghu pittaharā lājā vrīhito
                        gurupittalāt |  
 saṅgrāhiṇo laghormudgāt kulmāṣo bhedano guruḥ || 
 AS.Sū.7.222  āmaṃ grāhitaraṃ takraṃ
                        nāgarīkṛtamārdrakam |  
 guḍāttoyācca sutarāṃ mūtralaṃ guru pānakam || 
 AS.Sū.7.223  garīyo guḍadadhyutthā rasālā
                        cātiśukralā |  
 daṇḍābhimathanāddadhno guruṇaścātiśophadāt || 
 AS.Sū.7.224  anuddhṛtasnehamapi takraṃ
                        śophaharaṃ laghu |  
 sarpiḥ snigdhataraṃ hanti nārditaṃ navanītavat || 
 AS.Sū.7.225  cakṣuṣyo 'pi hi
                        godhūmastailapakvastu dṛṣṭihā |  
 mūlakaṃ doṣajananaṃ siddhaṃ tu tadadoṣalam || 
 AS.Sū.7.226  uṣṇaṃ viṣībhavatyeva
                        viṣaghnamapi mākṣikam |  
 durbhājanasthā drākṣāmlā doṣalā ca prajāyate || 
 AS.Sū.7.227  ślakṣṇaśuṣkaghano
                        lepaścandanasyāpi dāhakṛt |  
 tvaggatasyoṣmaṇo rodhācchītakṛttvanyathā 'guroḥ || 
 AS.Sū.7.228  medhyastilaḥ sparśaśīto
                        medhyaṃ tailaṃ khalo himaḥ |  
 tasyaiva śleṣmakāritvaṃ na tailasya khalasya vā || 
 AS.Sū.7.229  dadhni śvayathukāritvaṃ na
                        takranavanītayoḥ |  
 bhūmisātmyaṃ dadhikṣīrakarīraṃ maruvāsiṣu || 
 AS.Sū.7.230  kṣāraḥ prācyeṣu matsyāstu
                        saindhaveṣvaśmakeṣu tu |  
 tailāmlaḥ kandamūlāni malaye koṅkaṇe punaḥ || 
 AS.Sū.7.231  peyāmantha udīcyeṣu godhūmo
                        'vantibhūmiṣu |  
 bālhīkā bālhavāścīnāḥ śūlikā yavanāḥ śakāḥ || 
 AS.Sū.7.232
                         māṃsagodhūmamārdvīkaśastravaiśvānarocitāḥ |  
 dehasātmyaṃ ghṛtaṃ kṣīraṃ madyaṃ māsaṃ ca kasyacit || 
 AS.Sū.7.233  peyā yūṣo raso 'nyasya
                        godhūmo 'nyasya śālayaḥ |  
 ahitairapi teṣāṃ ca tairevopahitaṃ hitam || 
 AS.Sū.7.234  annapānauṣadhaṃ
                        doṣamātrākālādyapekṣayā |  
 sātmyaṃ hyāśu balaṃ dhatte nātidoṣaṃ ca bahvapi || 
 AS.Sū.7.235  sraṃsanaṃ sat payo gavyaṃ
                        bhavati grāhi kasyacit |  
 mando 'gnirbhavati prāyaḥ kaphavātottare hime || 
 AS.Sū.7.236  viṣaghnenāpi payasā dehe
                        'hervarddhate viṣam |  
 sthūlasthavirabālādau vamanādi niṣidhyate || 
 AS.Sū.7.237  takramāmaṃ kaphaṃ koṣṭhe
                        hanti kaṇṭhe karoti tu |  
 vātahṛttve 'pi mṛdvīkākharjūraṃ koṣṭhavātakṛt || 
 AS.Sū.7.238  nātipathyaḥ śikhī pathyaḥ
                        śrotrasvaravayodṛśām |  
 dṛṣṭe sparśahimaṃ dravyaṃ śrotrasyoṣṇaṃ tu pūjitam || 
 AS.Sū.7.239  payaḥ svādu saraṃ śītaṃ
                        viparītaṃ tato dadhi |  
 kālena jāyate tasmāt kṣīravacca punarghṛtam || 
 AS.Sū.7.240  payo dadhi ca vātaghnamajātaṃ
                        vātalaṃ tu tat |  
 takraṃ grāhi kaṣāyāmlamamlameva tu bhedanam || 
 AS.Sū.7.241  dhātakīguḍatoyāni kāraṇaṃ
                        madyaśuktayoḥ |  
 śīte na tu tadādyante snigdhāmlalavaṇā hitāḥ || 
 AS.Sū.7.242  udamanthadivāsvapnau
                        grīṣmādanyatra garhitau |  
 samayoge 'pi gharmādyā vātādicayahetavaḥ || 
 AS.Sū.7.243  ṛtuṣvanyo raseṣvanyo raukṣye
                        snehe bale kramaḥ |  
 rasāyanaṃ kākamācī sadyaḥ paryuṣitā viṣam || 
 AS.Sū.7.244  mūlakaṃ dosajidbālaṃ
                        viparītaṃ tu kandavat |  
 jvare peyā kaṣāyāśca sarpiḥ kṣīraṃ virecanam || 
 AS.Sū.7.245  ṣaḍahaṃ ṣaḍahaṃ yuñjyādvīkṣya
                        doṣabalābalam |  
 chardiṃhṛdrogagulmārte vamanaṃ ca cikitsite || 
 AS.Sū.7.246  niṣiddhamapi nirdiṣṭaṃ
                        bastirarśasakuṣṭhinoḥ |  
 jvare tulyartudoṣatvaṃ pramehe tulyadūṣyatā || 
 AS.Sū.7.247  raktagulme purāṇatvaṃ
                        sukhasādhyatvahetavaḥ |  
 āścyotanamabhiṣyande yuñjītordhvaṃ dinatrayāt || 
 AS.Sū.7.248  añjanaṃ pakvadoṣasya
                        pratiśyāye ca nāvanam |  
 nātipravṛddhe timire sirāmokṣo vidhīyate || 
 AS.Sū.7.249  duṣṭāsrasambhave 'pīṣṭo
                        nāsrapitte sirāvyadhaḥ |  
 apathyaṃ pathyamapyannaṃ niśāyāṃ netrarogiṇām || 
 AS.Sū.7.250  ahitāḥ saktavaḥ śuṣkā hitāste
                        tu pramehiṇaḥ |  
 gulminaḥ ksīradadhyādi hapuṣādyairyutaṃ hitam || 
 AS.Sū.7.251  vātalaṃ vātakope 'pi varṣāsu
                        madhu śasyate |  
 tadeva madyaṃ madyasya viṣasya tu viṣāntaram || 
 AS.Sū.7.252  ghṛtamānūpadeśotthaṃ hemante
                        ca balādhikam |  
 ālasyagaurave rūpaṃ vātaje 'pi jvare puraḥ || 
 AS.Sū.7.253  svedairyāti śamaṃ dāhaḥ prāyo
                        laśunapānajaḥ |  
 divāsvapnājjarāṃ yāti bhuktamanyedyuradya na || 
 AS.Sū.7.254  koṣṭhe ruddho
                        'gnikṛdvāyurmedasārśobhiragnihṛt |  
 duṣpānaṃ durjaraṃ sarpirdīpanaṃ ca payo 'nyathā || 
 AS.Sū.7.255  sarpādiśavakothebhyo
                        vṛścikānāṃ samudbhavaḥ |  
 te taireva punardaṣṭāḥ sadyo jahati jīvitam || 
 AS.Sū.7.256  svayameva viṣaṃ tīvraṃ tān
                        punarnātibādhate |  
 sarvāṅgavyāpi teṣāṃ ca śukravat saṃsṛtaṃ viṣam || 
 AS.Sū.7.257  tanmāṃsamupayogāya māṃsavarge
                        ca paṭhyate |  
 chardighnī makṣikāviṭ ca makṣikaiva tu vāmayet || 
 AS.Sū.7.258  kaphe laṅghanasādhye 'pi
                        kartari jvaragulmayoḥ |  
 tulye 'pi deśakālādau laṅghanaṃ na samaṃ matam || 
 AS.Sū.7.259  sarvathā doṣajittakraṃ
                        grahaṇyāṃ doṣakṛdvraṇe |  
 pīnasaśvāsakāsādau siddhameva praśasyate || 
 AS.Sū.7.260  ityete 'nye ca bahavaḥ sūksmā
                        durlabhahetukāḥ |  
 dharmā vicitrā bhāveṣu kiñcitteṣāṃ nidarśitam || 
 AS.Sū.7.261  diśānayā deśamapi svayamūheta
                        buddhimān |  
 na śāstramātraśaraṇo na cānālocitāgamaḥ || 
 iti mātrādiprakaraṇam |  
 ityannasvarūpavijñānīyo nāma saptamo 'dhyāyaḥ 
 iti saptamo 'dhyāyaḥ || 
 
 
                    athāṣṭamo 'dhyāyaḥ
                     AS.Sū.8.1  athāto 'nnarakṣāvidhimadhyāyaṃ
                        vyākhyāsyāmaḥ iti ha smāhurātreyādayo maharṣayaḥ || 
 AS.Sū.8.2  īśvarāṇāṃ vasumatāṃ viśeṣeṇa tu
                        bhūbhujāṃ prāyeṇa mitrebhyo 'pyamitrā bhūyāṃso bhavanti |  
 tatastatprayuktāḥ samāsannavartino 'nnapānādiṣu viṣaṃ prayacchanti |  
 striyaśca tatprāṇidhiprayuktāḥ saubhāgyalobhena |  
 tasmādrājā kulīnaṃ snigdhamāptamāstikarmāyarmāyaparigrahaṃ dakṣaṃ dakṣiṇaṃ
                        nibhṛtaṃ śucimanuddhatamanalasamavyasaninamanahaṅkṛtamakopanamasāhasikaṃ
                        vākyārthāvabodhakuśalaṃ niṣṇātamaṣṭāṅge yathāmrāyamāryuvede
                        suvihitayogakṣemaṃ sannihitāgadādiyogaṃ sātmyajñaṃ ca prāṇācāryaṃ
                        parigṛhṇīyāt |  
 tamarthamānābhyāṃ yathākālaṃ gurumiva śiṣayaḥ pitaramiva putraḥ pūjayet |  
 pratikūlamapi tadvacaḥ sāmprataṃ matamiti pratimanyeta |  
 na hi bhadro 'pi gajapatirniraṅkuśaḥ ślāghanīyo janasya |  
 tasmāttadāyattamāhāravihāraṃ prati cātmānaṃ kuryāt |  
 upāttamapi khalu jīvitamupāyabalena svayamadhitiṣṭhati || 
 AS.Sū.8.3  api ca bahuparigrahā narapatayaḥ
                        |  
 santi cāśukāriṇaḥ śūlasanyāsādayaḥ |  
 pratikṣaṇaṃ pratyavekṣaṇīyāvasthāśca rogiṇo viśeṣeṇa rājānaḥ |  
 te hi pramādaparigatā duḥkhāsahiṣṇavaśca svayamapyapathyarucayaḥ
                        sannihitāhitapriyavacanaprāyaparicārakāśca tasmādbhiṣajo rājā rājagṛhāsanne
                        niveśanaṃ kārayet |  
 tathā hi sarvopakaraṇeṣu nṛpatiśarīropayogiṣvaparokṣavṛttirbhavati || 
 AS.Sū.8.4  sa samyaksampannamannaṃ
                        suparīkṣitaṃ viśuddhamagnyādiṣu prāgupanītaṃ śikhinā dṛṣṭamabhiprokṣitaṃ
                        prokṣāṇaiḥ puraḥsthito rājānaṃ hastabaddhauṣadhiratnaṃ bhojayet || 
 AS.Sū.8.5  bhuñjānasya cāsya
                        dundubhīnagadapraliptān vādayet || 
 AS.Sū.8.6  tatra saviṣamannaṃ
                        srāvyamāṇamavisrāvyaṃ bhavati 
 cireṇa pacyate 
 pakvaṃ ca sadyaḥ paryuṣitamiva nirūṣma stabdhaṃ ca jāyate 
 yathāsvavarṇagandharasairvyāpadyate 
 praklidyate 
 candrakācitaṃ ca bhavati || 
 AS.Sū.8.7  vyañjanānāmāśu śuṣkatvaṃ bhavati
                        |  
 kvāthaḥ dhyāmatā śyāmatā hīnātiriktavikṛtānāṃ cātracchāyānāṃ
                        darśanamadarśanameva vā 
 phenapaṭalasīmantordhvavividharājitantubudbudaprādurbhāvo 
 viśeṣeṇa lavaṇolbaṇeṣu phenamālā rasasya madhye nīlā rājiḥ 
 payasastāmrā 
 madyatoyayoḥ kālī 
 dadhnaḥ śyāvā 
 takrasya nīlapītā 
 mastunaḥ kapotābhā 
 dhānyāmlasya kṛṣṇā 
 dravauṣadhasya kapilā 
 ghṛtasya kapilābhā 
 kṣaudrasya haritā 
 tailasyāruṇā 
 vasāgandhaśca || 
 AS.Sū.8.8  phalānāmāmānāṃ pākaḥ 
 pakvānāṃ prakothaḥ 
 davyāṇāmārdrāṇāṃ sahasā mlānatvamutpakvabhāvaḥ 
 śuṣkāṇāṃ śyāvatā vaivarṇyaṃ vā 
 kaṭhinānāṃ mṛdutā 
 mṛdūnāṃ kaṭhinatvaṃ 
 mālyasya mlānatā gandhanāśaḥ sphuṭitāgratvaṃ 
 āstaraṇaprāvaraṇānāṃ dhyāmamaṇḍalatā tanturomapakṣmaśātanaṃ ca 
 lohamaṇimayānāṃ paṅkamalopadehaḥ 
 sneharāgagauravaprabhāvarṇasparśanāśaśca || 
 AS.Sū.8.9  viṣadastu svadoṣaśaṅkayā
                        trasto 
 bhītaḥ 
 svedavepathumān 
 śuṣkaśyāvavaktraḥ 
 samantāt sodvegaṃ vilakṣo 'bhivīkṣate |  
 yatra cānena viṣaṃ prayuktaṃ tadviśeṣeṇa |  
 tathā srastottarīyaḥ stambhakuḍyādibhirātmānamantardhatte |  
 skhalitagatirdīno lajjāvānasthānahāsī pṛṣṭo 'pyasambandhamuttaraṃ dadāti |  
 naivavā vivakṣurmuhyati 
 aṅgulīḥ sphoṭayati 
 grīvāmālabhate 
 śiraḥ kaṇḍūyati 
 auṣṭhau parileḍhi 
 jṛmbhate 
 bhuvaṃ vilikhati 
 kriyāsu tvarate 
 viparītamācarati 
 svabhūmau ca nāvatiṣṭhate || 
 AS.Sū.8.10  nṛpājñātvarayāpi
                        kecidaparādhāntarādvā 'navasthitasattvāḥ samācarantyevam |  
 tasmādagnyādipvapi parīkṣeta |  
 vahnistu saviṣamannaṃ prāpyaikāvarto
                        rūkṣamandārcirindrāyudhavadanekavarṇajvālo bhṛśaṃ caṭacaṭāyate |  
 kuṇapagandhī dhūmaścāsya mūrcchāprasekaromaharṣaśirovedanāpīnasadṛṣṭyākulatāṃ
                        janayati || 
 AS.Sū.8.11  tatra naladakuṣṭhalāmajjakaiḥ
                        kṣaudradrutairnasyamañjanaṃ ca kuryāt |  
 dhūmameva
                        vāpāmārgaviḍaṅgabalādvayacitrakameṣaśṛṅgipuṣpasumanaḥkṣārakadrākṣāghṛtaguḍakṛtaṃ
                        pibet || 
 AS.Sū.8.12  snehalavaṇayogādapi
                        cāgniritthaṃ syāt |  
 ato vayobhiḥ parīkṣeta |  
 tatra viṣajuṣṭāhārābhyavahārātkākāḥ kṣāmasvarā bhavanti |  
 makṣikāḥ saviṣānne na nilīyante |  
 nilīnāśca vyāpadyante |  
 dṛṣṭa eva cāsmiṃstu cakorasyākṣiṇī virajyete |  
 kokilasya svaro vikṛtimeti |  
 haṃsasya gatiḥ skhalati |  
 kūjati bhṛṅgarājaḥ |  
 mādyati krauñcaḥ |  
 virauti kṛkavākuḥ |  
 vikrośati śukaḥ śārikā ca |  
 chardayati cāmīkaraḥ |  
 anyato yāti kāraṇḍavaḥ |  
 mriyate jīvañjīvako 
 glāyati vā |  
 hṛṣṭaromā bhavati nakulaḥ |  
 śakṛdvisrjati vānaraḥ |  
 roditi pṛṣataḥ |  
 hṛṣyati mayūraḥ |  
 darśanādeva cāsya viṣaṃ mandatāmupaiti || 
 AS.Sū.8.13  viṣadūṣitasya punarāhārasyoṣmā
                        mayūrakaṇṭhābho 'bhyudeti |  
 tadvāṣpeṇāpi dhūmavanmūrchādayaḥ |  
 teṣāṃ tadvadeva sādhanam |  
 hastena spṛṣṭamannaṃ viṣavaddāhaśophasvāpanakhaśātān karoti |  
 tasya śyāmendragopasomotpalairlepaḥ || 
 AS.Sū.8.14  abhyavahriyamāṇaṃ
                        tvoṣṭhacimicimāntarvaktradāhajihvāmūlagauravahanustambhadantaharṣalālāḥ
                        karoti rasāparijñānaṃ ca |  
 tatra dhūmoktaṃ dantakāṣṭhoktaṃ ca karma |  
 āmāśayagataṃ
                        svedamadamūrchachardivaivarṇyādhmānaromaharṣadāhārucidṛṣṭihṛdayoparodhān
                        bindubhiścācayamaṅgānāṃ karoti || 
 AS.Sū.8.15  tatra
                        madamaphalālabubimbīkośātakīphalairdādhimadhuyuktamāśu vamanaṃ dadyāt 
 niṣpāvāmbubhirvā |  
 tataḥ snigdhaśarīraṃ virecayat |  
 triphalātrikaṭunāgapuṣpamadhukabarhiṇaparṇībṛhatīdvayacūrṇaṃ
                        siṃhavyāghravṛkatarakṣudvīpimārjārasṛgālamṛgagodhānāmanyatamapittarasasaṃyuktaṃ
                        sakṣaudraṃ pānameṣa jīvano nāmāgadaḥ paraṃ sarvaviṣauṣadham |  
 tasmin jīrṇe śyāmāvyoṣātiviṣāsiddhena payasā ghṛtena vopastambhitāṃ
                        mudgayūṣeṇa kiṃcillavaṇena sasarpiṣkeṇa mṛdvodanaṃ bhojayet |  
 madhukaśirīṣacandanaiścainamālimpet || 
 AS.Sū.8.16  pakvāśayagataṃ
                        tṛḍdāhamūrcchātīsārāṭopatandrendriyavikṛtibalabhraṃśakārśyapāṇḍutvodarāṇi
                        janayati |  
 tatra nīlinīphalayuktena sarpiṣā virecanaṃ samākṣikaṃ ca dūṣīviṣāriṃ dadhnā
                        pāyayet |  
 dantakāṣṭhaprayukte tu viṣe kūrcakaviśaraṇamauṣadhagandho rūkṣatā
                        tāludantajihvoṣṭhamāṃsaśophaśca tatra pracchāya
                        dhātakīpuṣpajāmbavāsthiharītakīcūrṇaiḥ sakṣaudraiḥ saptacchadakalkena vā
                        pratisāraṇaṃ kuryāt |  
 dāḍimakaramadarbhavyāmrātakakolabadararasakṣaudrayuktaṃ gaṇḍūṣam |  
 anena jihvānirlekhanakavalagaṇḍūṣā vyākhyātāḥ || 
 AS.Sū.8.17  añjanaprayukte
                        'śrudūṣikopadeharāgavedanādṛṣṭivibhramā bhavantyāndhyaṃ ca |  
 tatra sarpiṣpānaṃ yojyam |  
 śṛtena payasā saptakṛtvaḥ pippalīrbhāvayet |  
 tatastatkalkena sarpirvipakvaṃ netratarpaṇam |  
 kapitthameṣaśṛṅgībhallātakānāṃ puṣpairvaraṇaniryāsena vāñjanaṃ
                        bṛhatīśirīṣabījaprapauṇḍarīkanāgabalācūrṇaṃ saptakṛtvo madhunā bhāvayet |  
 tacca sroto 'ñjanasuvarṇacūrṇayuktamañjanaṃ deyam |  
 nasyadhūmaprayukte śirorukkāphāsrāvaḥ khebhyo rudhirāgamanamindriyavaikṛtaṃ
                        ca |  
 tatrātiviṣāśvetākākamācīmadayantikākalke kṣīrasiddhaṃ sarpirnnasye pāne ca
                        vidadhyāt || 
 abhyaṅgaprayukte tvagdāhasvedapākasphoṭāvadaraṇāni |  
 tatra śītāmbupariṣiktasya
                        candanatagarośīrakuṣṭhaveṇupatrikāmṛtāsomavallīśvetāpadmakāleyakairanulepanam
                        |  
 etānyeva ca sakapittharasagomūtrāṇi pānam |  
 girikarṇikāśvetamūlapriyaṅgusārivāmadhukasarpasugandhāmṛgorvārukatakamūlāni
                        śelukvāthapiṣṭāni pralepaḥ |  
 anenodvarttanagharṣaṇapariṣekānulepanabhūṣaṇayānaśayyāstaraṇavastrakavacapādukopānatpādapīṭhā
                        vyākhyātāḥ || 
 AS.Sū.8.18  viśeṣatastvābharaṇakṛte vikāre
                        'śvagandhāpāmārgakiṇihīkhadiraśirīṣakalkairgopittayuktaiḥ pradehaḥ |  
 pādapīṭhakṛte śleṣmātakasarpasugandhāmrakalko madhuyuktaḥ |  
 chatraprayukte vedanāsphoṭānāṃ kṣiprapākānāṃ pakvajāmbavaprakāśānāṃ
                        prādurbhāvaḥ |  
 tatra madhukapāṭalākaśerukalodhrāñjanakuṣṭhasarpasugandhākhadiraśirīṣakalkaiḥ
                        sarvagātrapradehaḥ |  
 anena cāmaravyajane vyākhyāte || 
 AS.Sū.8.19  śiro 'bhyaṅgaprayukte
                        śirovedanā granthijanma keśacyavanaṃ ca |  
 tatra śyāmāpālindītaṇḍulīyakacūrṇa ghṛtarkṣapittaiḥ subhāvitayā kṛṣṇamṛdā
                        pralepaḥ |  
 gomayamālatīmūṣikakarṇyanyatamaraso vāgāradhūmo vā
                        śleṣmātakatvakpāṭalāśirīṣamadhukaharidrādvayairajākṣīrāloḍitaiḥ pariṣekaḥ |  
 anena śiraḥsnānodakakaṅkatasraguṣṇīṣā vyākhyātāḥ || 
 AS.Sū.8.20  karṇapūraṇaprayukte
                        śophaśūlapākāḥ śrotravaiguṇyaṃ ca |  
 tatra bahupatrāsvaraso ghṛtakṣaudrasaṃyuktaḥ pratipūraṇaṃ somavalkaraso vā
                        suśītaḥ |  
 mukhālepaprayukte mukhaśyāvatā padmakaṇṭakā bhavantyabhyaṅgajāśca vikārāḥ |  
 tatra madhukapayasyābandhujīvabhañjīpunarnavacandanaiḥ saghṛtairlepo 
 madhusarpiṣī pānam | 
 saviṣapuṣpāghrāṇācchirovyathā sāśrunetratvaṃ gandhājñānaṃ ca |  
 tatrānantarokto vidhirbāṣpoditaśceti || 
 AS.Sū.8.21  bhavati cātra |  
 phalamūlacchadādīnāṃ dadyātprakṣālanodakam |  
 bhājanavyañjanānāṃ ca tathā kuryādatandritaḥ || 
 AS.Sū.8.22  ghreyāṇi ghrāpayitvā tu spṛśyān
                        saṃspṛśya tānapi |  
 pratīvāpaṃ tato datvā pratīkṣyaivaikanāḍikām || 
 AS.Sū.8.23  tato vijñāya śuddhiṃ ca
                        bhājanasyodakasya ca |  
 āhāramupayuñjīta yathāvadvasudhādhipaḥ || 
 AS.Sū.8.24  mandaṃ
                        tīkṣṇaviṣābhyāsādviṣamutkṣīyate bhṛśam |  
 tasmāttīkṣṇaviṣaṃ haste badhnīyātkuśalo bhiṣak || 
 AS.Sū.8.25  viṣasaṃdhāraṇaṃ dhanyaṃ
                        rakṣoghnaṃ prītivardhanam |  
 api ca sāpidhānaghaṭīmūṭaphalakasthāpitauṣadham || 
 AS.Sū.8.26  prāgudīcyordiśorguptaṃ
                        bheṣajāgāramiṣyate |  
 uccaiḥ praśastadigdeśaṃ bahuvātāyanaṃ mahat || 
 AS.Sū.8.27  mahānasaṃ susaṃmṛṣṭaṃ
                        viśvāsyajanasevitam |  
 saddvāssthādhiṣṭhitadvāraṃ kakṣyāvatsuvitānakam || 
 AS.Sū.8.28  sudhautadṛṭhakumbhādi
                        pariśuddhajalendhanam |  
 svakarmakuśalā dakṣāḥ sūdāstatrāpramādinaḥ || 
 AS.Sū.8.29  kLptakeśanakhāḥ pitryā rājñaḥ
                        kṛtyairasaṅgatāḥ |  
 teṣāmadhipatirvipraḥ kulajaḥ suparīkṣitaḥ || 
 AS.Sū.8.30  saṃvibhaktaśca bhaktaśca
                        śucirvaidyavaśūnugaḥ |  
 sarve 'pi bhūbhṛdāsannāḥ śastāḥ satatamīdṛśāḥ || 
 AS.Sū.8.31  mitho vigrahasaṅghātarahitā
                        bhūbhṛte hitāḥ |  
 tān vaidyo guṇavāneko manasā pratijāgṛyāt || 
 AS.Sū.8.32
                         bhūbhṛddehopakaraṇasaṃrakṣaṇasamudyataḥ || 
 AS.Sū.8.33  athābhyamitraṃ vrajato
                        jigīṣorvaidyaḥ susajjauṣadhaśastrayantraḥ |  
 tuṅgadhvajākhyātanivāsabhūmiryuddhāgataṃ yodhajanaṃ cikitset || 
 AS.Sū.8.34  panthānamudakaṃ chāyāṃ bhaktaṃ
                        yavasamindhanam |  
 dūṣayantyarayo yasmāttān vidyācchodhayeta ca || 
 AS.Sū.8.35  prasthānaṃ vā niveśaṃ vā
                        nāvijñāya prayojayet |  
 bhūvāritṛṇakāṣṭhāśmamārgonmārgavanaspatīn || 
 AS.Sū.8.36  viṣeṇopahatā bhūmiḥ
                        kvaciddagdheva lakṣyate |  
 pramlānatṛṇagulmādimṛtakīṭasarīsṛpā || 
 AS.Sū.8.37  viśīryante khuranakhā
                        dāhakaṇḍūrujānvitāḥ |  
 chardirmūrchā jvaro mohaḥ śiroduḥkhaṃ ca jāyate || 
 AS.Sū.8.38  tatra saubhañjanānmūlaṃ
                        somavallīmuśīrakam |  
 mātuluṅgarasaṃ hiṅguṃ pāyayeddadhimātrayā || 
 AS.Sū.8.39  mūtrāṇyajāvihastibhyo māṃsāni
                        rudhirāṇi ca |  
 sarvagandhaiḥ samaṃ yojya pacetpakve ca nikṣipet || 
 AS.Sū.8.40  somarājīṃ sunandākhyāṃ saralaṃ
                        gandhanākulīm |  
 cāraṭīṃ trāyamāṇāṃ ca prokṣayettena tāṃ bhuvam || 
 AS.Sū.8.41  saviṣaṃ virasaṃ toyaṃ kavoṣṇaṃ
                        rājibhiścitam |  
 phenilaṃ guru vicchinnaṃ khagairanābhinanditam || 
 AS.Sū.8.42  mṛtākulitamatsyaṃ ca
                        sparśādrukśophakaṇḍumat |  
 audanaḥ sādhitastena bhuktamātro 'pi dahyate || 
 AS.Sū.8.43  vidagdhaḥ pacyate kṛcchrātpakvo
                        mūrchājvarapradaḥ |  
 darśayetsarvato nīlapītakarburalohitam || 
 AS.Sū.8.44  tatra śigrevādimagadaṃ
                        bhūmidoṣoditaṃ pibet |  
 ajaśṛṅgīṃ viśālākhyāṃ viṣaghnīmuttamāraṇīm || 
 AS.Sū.8.45  phaṇijjakaṃ prativiṣāṃ dagdhvā
                        tadbhasma gālayet |  
 bahuśo gālitaṃ tacca pācayettatra ca kṣipet || 
 AS.Sū.8.46  kalkayitvā pratīvāpaṃ saralaṃ
                        rajanīdvayam |  
 elāmudīcyaṃ mañjiṣṭhāṃ sunandāṃ bākucīapi || 
 AS.Sū.8.47  pātyante bindavastasmādyatra
                        tannirviṣībhavet |  
 pāṭalāpāribhadrāśvakarṇaśamyākasidhrakān || 
 AS.Sū.8.48  kalaśāntargatān dagdhvā
                        prakṣipetsaviṣe 'mbhasi |  
 śīte gharmo himaścoṣṇe māruto viṣasaṃyutaḥ || 
 AS.Sū.8.49  bhramamūrchādikārī ca
                        śigrvādistatra ceṣyate |  
 devadārunatānantāmadhukārjunagairikam || 
 AS.Sū.8.50  vajrakandaṃ latāṃ lodhnaṃ
                        vikirecchlakṣṇacūrṇitam |  
 vṛkṣāgreṣu patākāsu dūṣyeṣu sumahatsu ca || 
 AS.Sū.8.51  sarvataścūrṇasaṃparkānnirviṣo
                        jāyate 'nilaḥ |  
 vikṛtā bhavati chāyā pādape viṣadūṣite || 
 AS.Sū.8.52  nirgandhamatigandhaṃ vā
                        tatpuṣpaṃ hṛcchirorujam |  
 kuryāt phalapalaśādi kaṇḍūpākātisārakṛt || 
 AS.Sū.8.53  bhūmimuddiśya yatproktaṃ
                        tatsarvaṃ tatra ceṣyate |  
 na ca kanyāmaviditāṃ saṃspṛśedaparīkṣitām || 
 AS.Sū.8.54  vividhān kurvate yogān kuśalāḥ
                        khalu mānavāḥ |  
 ājanmaviṣasaṃyogāt kanyā viṣamayīkṛtā || 
 AS.Sū.8.55  sparśocchvāsādibhirhanti
                        tasyāstvetatparīkṣaṇam |  
 taddhastakeśasaṃsparśānmlāyate puṣpapallavaiḥ || 
 AS.Sū.8.56  śayyāyāṃ matkuṇairvastre
                        yūkābhiḥ snānavāriṇi |  
 jantubhirmriyate jñātvā tāmevaṃ dūratastyajet || 
 AS.Sū.8.57  nāprokṣitaṃ nāviditaṃ bhiṣajā
                        nānavekṣitam |  
 nāprāśitaṃ ca sūdādyaiḥ kiñcidapyāharennṛpaḥ || 
 AS.Sū.8.58  dhanyaṃ sarvārthasiddhākhyaṃ
                        pāparakṣoviṣāpaham |  
 paraṃ cakṣuṣyamāyuṣyaṃ śatrughnaṃ vakṣyate 'ñjanam || 
 AS.Sū.8.59  atha śuklapakṣe puṇye 'hani
                        puṣyapunarvasuhastacitrāmṛgaśiraḥśravaṇarevatīśatabhiṣakprājāpatyottarāṇāmanyatamena
                        nakṣatreṇa yogamupagate bhagavatyauṣadhipatau praśaste muhūrte
                        sindhusrotaḥsamutthaṃsnigdhaṃ saprabhaṃ
                        gandhavarṇacchadairnīlotpalābhamañjanamāharet |  
 tasyāṣṭau bhāgāḥ kanakarajatodumbarāṇāmekaiko bhāgaḥ |  
 tatsarvaṃ mūṣāyāṃ prakṣipya balimaṅgalapūrvakamagnimupasāmādhāya
                        khadirakadaradhavasyandanānāmanyatamadārubhigomayairvā prajvālayet |  
 tataścāryāvalokiteśvaramāryatārāṃ
                        brahmadakṣāśvirudrendradityasomavaruṇavaiśvānaravāyuviṣṇujanakabharadvājadhanvantarisuśrutabhavyasukanyāskandaścyavanavainateyānanyāṃśca
                        yathāvidhyuktadevatāḥ sumano
                        'kṣatalājasvastikasaṃyāvanistuṣayavasaṃskṛtaguḍaghṛtamiśrapāyasairarcayitvāvṛddhavaidyabrahmaṇāṃśca
                        śuklavāsaso mahatībhirdakṣiṇābhiḥ pūjayitvā tasminnagnau tadañjanaṃ dhmātaṃ
                        dhmātamāvṛtya pṛthakpṛthaṅniṣecayet |  
 gośakṛdrasamūtraghṛtadadhikṣaudravasāmajjatailamadyasarvagandhāmbuśarkarodakekṣuraseṣu
                        tathā
                        harītakyāmalakabibhītakakāśmaryamṛdvīkāśṛṅgāṭakakaśerukotpalanalinasaugandhikamṛṇālikakvātheṣu
                        tathā lāvakapiñjalaiṇaśaśahariṇakulīraraseṣu tathā
                        madhukacandanakālānusāryanaladapadmakośīramañjiṣṭhānantāgairikakuṅkumodakeṣu
                        |  
 tataḥ śukle vāsasi badhvā dvādaśarātra māntarikṣe 'mbhāsi vāsayet |  
 tataśchāyāyāṃ viśoṣya sphaṭikamuktāpravālakālanusāryāpratīvāpaṃ punarapi
                        balimaṅgalapūrvakamahatavāsasā kanyayā dṛṣadi
                        peṣayitvāsuvarṇarajatatāmraśaṅkhaśailadviradaradanagavayaśṛṅgavaiḍūryasphaṭikameṣaśṛṅgyasanasārānyatamaghaṭṭitāyāmañjanikāyāṃ
                        nidhāpayet |  
 atha pūrvavatpunarapi kṛtasvastyayanaṃ sāvitreṇa karmaṇā sarvavit dvijanmā
                        vidhivattadabhisaṃskuryāt |  
 tato gajaskandhamāropya pāṇḍuracchatracāmarabālavyajanairanugataṃ tathā
                        śaṅkhadundubhisvanairdvijātivaraprayuktaiśca vedavādamiśraiḥ puṇyāhaghoṣaiḥ
                        kṛtapuṣpopahāraṃ vaidyagṛhānnāyakagṛhamanupraveśayet |  
 anantaraṃ ca tena videhādhipopadiṣṭena sarvārtheṣu siddhenāñjanena
                        yathoktānāmevāñjanabhājanadravyāṇāmanyatamayā śalākayā
                        gobrāhmaṇapūjāpūrvakaṃ śuciḥ saniyamo bhūtvā dhāraṇīmimāṃ vidyāmadhīyānaḥ
                        pūtaḥ pūrvamakṣi dakṣiṇamañjayet || 
 AS.Sū.8.60  atha mantraḥ
                        namaścakṣuḥpariśodhanarājāya tathāgatāyarhate samyaksambuddhāya tadyathā auṃ
                        cakṣuḥ prajñācakṣurjñānacakṣurvijñānacakṣurviśodhaya svāhā || 
 AS.Sū.8.61  tataḥ paraṃ ca tāmeva
                        dhāriṇīmanusmaran sāyamprātaḥ patyahametatparamaṃ
                        pavitramārogyakaramūrjaskaraṃ sarvaviṣaghnamañjanamaśvibhyāmindrasya
                        vṛtravadhābhyudyatasya prākprakalpitam |  
 tasmodatadrājñāṃ rājamahāmātrāṇāṃ ca mahīṃ vijagīṣamāṇānāṃ ca brāhmaṇānāṃ ca
                        vedādhyayanamanyadvā mahacchāstramavagāhamānānāṃ prasannamanā
                        bhiṣakprakalpayediti |  
 bhavanti cātra ślokāḥ || 
 AS.Sū.8.62  atha yogāḥ pravakṣyante
                        bṛhaspatikṛtāḥ śivāḥ |  
 yān sevamāno nṛpatiḥ śatrubhyo naiti pajcatām || 
 AS.Sū.8.63
                         bilvāḍhakīyavakṣārapāṭalībālhikoṣaṇāḥ |  
 śrīparṇīsallakīyuktā niṣkvāthaḥ prokṣaṇaḥ param || 
 AS.Sū.8.64  saviṣaṃ prokṣitaṃ tena sadyo
                        bhavati nirvisam |  
 yavasendhanapānīyaśastraśayyāsanodakam || 
 AS.Sū.8.65
                         kavacābharaṇacchatrabālavyajanaveśma ca |  
 śelupāṭalyativiṣāśigrugopīpunarnavam || 
 AS.Sū.8.66
                         samaṅgāvṛṣamūlatvakkapitthavṛṣaśoṇitam |  
 sahadantaśaṭhaṃ tadvat prokṣaṇaṃ viṣanāśanam || 
 AS.Sū.8.67
                         lākṣāpriyaṅgumañjiṣṭhāsamaṅgālahareṇukāḥ |  
 yaṣṭyāhvamadhusaṃyuktā babrupittena kalkitāḥ || 
 AS.Sū.8.68  nikhanedgoviṣāṇasthāḥ
                        saptarātraṃ mahītale |  
 tataḥ kṛtvā maṇiṃ hemnā baddhaṃ hastena dhārayet || 
 AS.Sū.8.69  saṃspṛṣṭaṃ saviṣaṃ tena sadyo
                        bhavati nirviṣam |  
 manohvālaśamīpuṣpatvaṅniśāśvetasarṣapāḥ || 
 AS.Sū.8.70  kapitthakuṣṭhamañjiṣṭhāḥ
                        pittena ślakṣṇakalkitāḥ |  
 śuno goḥkapilāyāśca saumyākhyo 'yaṃ varo 'gadaḥ || 
 AS.Sū.8.71  viṣajitparamaṃ kāryo maṇiratnaṃ
                        ca pūrvavat |  
 mūṣikājaruhā vāpi hastabaddhā viṣāpahāḥ || 
 AS.Sū.8.72
                         hareṇumāṃsīmañjiṣṭhārajanīmadhukaṃ madhu |  
 akṣatvaksurasṃ lākṣā śvapittaṃ pūrvavanmaṇiḥ || 
 AS.Sū.8.73  vāditrāṇi patākāśca
                        piṣṭairobhiśca lekhitāḥ |  
 śrutvā dṛṣṭvā samāghrāya sadyo bhavati nirviṣam || 
 AS.Sū.8.74  tryūṣaṇaṃ pañcalavaṇaṃ
                        mañjiṣṭhāṃ rajanīdvayam |  
 sūkṣmailāṃ trivṛtāṃ patraṃ viḍaṅgānīndravāruṇīm || 
 AS.Sū.8.75  madhukaṃ ceti sakṣaudraṃ
                        goviṣāṇe nidhāpayet |  
 tasmāduṣṇāmbunā mātrāṃ prāgbhaktaṃ viniyojayet || 
 AS.Sū.8.76  viṣaṃ bhuktaṃ jarāṃ yāti
                        nirviṣe 'pi na doṣakṛt |  
 jatusarjarasośīrasarṣapā patravālakaiḥ || 
 AS.Sū.8.77  savellāruṣkarapuraiḥ
                        kusumairarjunasya ca |  
 dhūpo vāsagṛhe hanti viṣaṃ sthāvarajaṅgamam || 
 AS.Sū.8.78  na tatra kīṭāḥ saviṣā nondurā
                        na sarīsṛpāḥ |  
 na kṛtyā karṣaṇā(kārmaṇā)dyāśca dhūpo 'yaṃ yatra dahyate || 
 AS.Sū.8.79  śikhipiñchaṃ balākāsthi
                        sarṣapāścandanaṃ ghṛtam |  
 dhūpo viṣaghnaḥ śayanavasanāsanagehagaḥ || 
 AS.Sū.8.80
                         viśālāvyoṣamañjiṣṭhāyaṣṭīlavaṇapañcakam |  
 dviniśāpatravellailātrivṛccūrṇaṃ samākṣikam || 
 AS.Sū.8.81  gośṛṅge nihitaṃ yojyaṃ snānīye
                        'mbhasi bhūpateḥ |  
 pūrvokatatryūṣaṇādiṃ ca snānīye 'mbhasi yojayet || 
 AS.Sū.8.82  kvātho
                        'thavārkakusumaśvetāpāmārgasarṣapaiḥ |  
 sadadhyājyaḥ kṛto yuktaiḥ katakānākulīdvayaiḥ || 
 AS.Sū.8.83  kalko vā
                        candanakṣīripalāśadrumavalkalaiḥ |  
 mūrvailāvālusurasanākulītaṇḍulīyakaiḥ || 
 AS.Sū.8.84  kvāthaḥ sarvodakārtheṣu
                        kākamācīyutairhitaḥ |  
 rocanāpatnanaipālīkuṅkumaistilakān vahan || 
 AS.Sū.8.85  viṣairna bādhyate syācca
                        nārīnaranṛpapriyaḥ |  
 cūrṇairharidrāmañjiṣṭhākiṇihīkaṇanimbajaiḥ || 
 AS.Sū.8.86  digdhaṃ nirviṣatāmeti
                        gātramityāha gautamaḥ |  
 nasyapānāñjanālepairyuñjyāt sañjīvanātmakān || 
 AS.Sū.8.87  agadān viṣabhuktasya tīkṣṇāni
                        vamanāni ca |  
 pippalīmadhukakṣaudraśarkarekṣurasaiḥ saha || 
 AS.Sū.8.88
                         dviniśāpatravellailātrivṛccūrṇaṃ samākṣikam |  
 virecanaṃ sirāmokṣaṃ prāptaṃ visrāvaṇaṃ yadi || 
 AS.Sū.8.89  hṛdayāvaraṇaṃ kāryaṃ
                        prāgevāmitramadhyataḥ |  
 pibedghṛtamajeyākhyamamṛtaṃ vāpyabhuktavān || 
 AS.Sū.8.90  sarpiḥ kṣaudraṃ dadhi
                        kṣīramantataḥ śītalaṃ jalam |  
 sitāmadhukapālindīkalkavanmāṃsamiṣyate || 
 AS.Sū.8.91  godhāhariṇababhrūṇāṃ
                        sakaṇāśuṇṭhipārṣatam |  
 sanāgaraṃ sātiviṣaṃ śikhinaḥ sasitopalam || 
 AS.Sū.8.92  suśītāḥ saghṛtāścaiṣāṃ
                        yathāsvaṃ kalpitā rasāḥ |  
 viṣapītāya dadyācca śuddhāyordhvamadhastathā || 
 AS.Sū.8.93  sūkṣmaṃ tāmrarajaḥ kāle
                        sakṣaudraṃ hṛdviśodhanam |  
 śuddhe hṛdi tataḥ śāṇaṃ hemacūrṇasya dāpayet || 
 AS.Sū.8.94  na sajjate hemapāṅge padmapatre
                        'mbuvadviṣam |  
 jāyate vipulaṃ cāyurgare 'pyeṣa vidhiḥ smṛtaḥ || 
 AS.Sū.8.95  itthaṃ garaviṣādibhyo
                        rakṣedvaidyo nareścaram |  
 syāducchedastaducchedātprajānāṃ sarvakarmaṇām || 
 AS.Sū.8.96  ājñādhairyakṣamātyāgā mānuṣatve
                        'pyamānuṣāḥ |  
 yadrājñaḥ karmabhistasmādārādhyo 'sāvatīndriyaiḥ || 
 AS.Sū.8.97  yatra sākṣannṛpastatra vijñātaḥ
                        praviśodbhiṣak |  
 na sammato 'pyanucitaṃ yānasthānāsanaṃ bhajet || 
 AS.Sū.8.98  ucite purato
                        rājñastiṣṭhedvākyaṃ ca nākṣipet |  
 ahīnakālaṃ rājārthaṃ svārthaṃ priyahitaiḥ saha || 
 AS.Sū.8.99  deśe kāle parārthaṃ ca
                        vadeddharmārthasaṃhitam |  
 nānuśiṣyādapṛcchantaṃ mahadetaddhi sāhasam || 
 AS.Sū.8.100  nācaredahitenainaṃ
                        mūlacchedakaraṃ hi tat |  
 anukūlaṃ hitaṃ vācyamahitādvārayenmithaḥ || 
 AS.Sū.8.101  udāraiḥ sāntvayan
                        vākyairdoṣaścettadupekṣayā |  
 tūṣṇīṃ vā prativākye syādvarjayedveṣyasaṅkathām || 
 AS.Sū.8.102  vipaścidapyacittajño bāliśo
                        'pi tu bhāvavit |  
 atipriyo 'pi dveṣyo 'pi yātyāśu viparītatām || 
 AS.Sū.8.103  nivedya rājñe kurvīta kāryāṇi
                        sulaghūnyapi |  
 na yāyānna ciraṃ tiṣṭhet kośasthānāvarodhayoḥ || 
 AS.Sū.8.104  svalpe 'pi darśayettuṣṭiṃ
                        lābhe 'nuddhatamānasaḥ |  
 mithaḥ kathanamanyena kaulīnaṃ dvandvavāditām || 
 AS.Sū.8.105  vastrādi rājñā sadṛśaṃ
                        rājalīlāṃ ca varjayet |  
 dattaṃ yattu nṛpeṇava taddhāryaṃ tuṣṭivṛddhaye || 
 AS.Sū.8.106  hasitavye simataṃ kuryāt
                        prabhorevānuvṛttitaḥ |  
 ucyamāne 'valambeta paramarmāṇi mūkatām || 
 AS.Sū.8.107  svamarmaṇi tu bādhiryaṃ
                        dhairyamādhuryasauṣṭhavān |  
 atyāyāsena nātmānaṃ kuryādatisamucchritam || 
 AS.Sū.8.108  pāto yathā hi duḥkhāya
                        nocchrāyaḥ sukhakṛttathā |  
 āsannasevā nṛpateḥ krīḍāśastrāhipāvakaiḥ || 
 AS.Sū.8.109  kauśalenātimahatā vinītaiḥ sā
                        nirudhyate |  
 prāpya duṣpnāpamaiśvaryaṃ bahumānaṃ ca bhūpateḥ || 
 AS.Sū.8.110  yathopabhuñjīta ciraṃ tathā
                        syādapramādavān |  
 vidadhyātparitaḥ śayyāṃ rakṣāmantrābhimantritām || 
 AS.Sū.8.111  rātrau siddhārthakān
                        bhūtimakṣatairanvitāṃ śucim |  
 rakṣāśaktiṃ tathocchīrṣe sayavāṅkurayāvakām || 
 AS.Sū.8.112  sadūrvaṃ pūrṇakalaśaṃ
                        sapuṣpaphalapallavam |  
 upahāraṃ ca sandhyāyāṃ bhuktvā cānte niśāsu ca || 
 AS.Sū.8.113  etatsvastyayanaṃ karma
                        kartavyaṃ śucinā śuceḥ |  
 āyusyaṃ pauṣṭikaṃ bhūtaviṣakārmaṇapāpmajit || 
 AS.Sū.8.114  saṅkṣepa eṣa
                        viṣapālanasādhanāya proktastu vistaravidhiḥ punaruttare tu |  
 ālocya samyagakhilaṃ matipūrvakārī yuñjīta taṃ parivikalpya vikāracihnam
                        || 
 AS.Sū.8.115  iti
                        viṣagararakṣorakṣaṇāyopadeśaṃ bhajati narapatiryo nityamevāpramattaḥ |  
 nijapararipuvṛndairapradhṛṣyo mahātmā janayati janatāyāḥ kṣemayogau cirāya
                        || 
 iti aṣṭamo 'dhyāyaḥ |  
 
 
                    navamo 'dhyāyaḥ
                     AS.Sū.9.1  athāto
                        viruddhānnavijñānīyamadhyāyaṃ vyākhyāsyāmaḥ |  
 iti hasmāhurātreyādayo maharṣayaḥ || 
 AS.Sū.9.2  grāmyānūpaudakapiśitāni
                        madhuguḍatilapayomāṣamūlakabisairvirūḍhadhānyaiśca naikadhyamadyāt |  
 viśeṣataḥ payasā matsyān |  
 ubhayaṃ hyetanmadhurarasavipākitvādabhiṣyandi śītoṣṇavīryatvāt parasparaṃ
                        viruddham |  
 teṣvapi viśeṣeṇa cilicimaḥ |  
 sa punaḥ śakalī lohitanayanaḥ sarvato lohitarājirlohitaprabhākaraḥ prāyo
                        bhūmau carati so 'tyābhiṣyanditamatvāt sutarāṃ vyādhīnupajanayatyāmaviṣaṃ ca
                        || 
 AS.Sū.9.3  sarvaṃ cāmlaṃ payasaikadhyaṃ
                        viruddham |  
 tata uttaraṃ vā viruddhaṃ phalañca
                        kaṅguvarakamakuṣṭhavellakulatthamāṣaniṣpāvāśca |  
 namūlakadiharitaṃ bhakṣayitvā payaḥ sevyaṃ kuṣṭhābādhabhayāt |  
 pauṣkaraṃ rauhiṇīkaṃ jātukaṃ vā śākaṃ saha madhupyobhyāṃ nābhyavaharet |  
 tābhyāṃ ca saha kapotān sarṣapatailabhṛṣṭān |  
 tathā sarṣapatailabhṛṣṭānāṃ matsyabadarāṇāṃ badarāṇi śvāvidvarāhamāṃsaṃ
                        caikadhyaṃ pittenāmamāṃsāni 
 dadhnā kukkuṭaṃ pṛṣataṃ ca kusumbhaśākenairaurabhraṃ sauvīrakeṇa
                        tilaśaṣkulīḥ 
 kṣīreṇa lavaṇaṃ mūlakena māṣasūpaṃ 
 navanītena śākaṃ 
 upodakāṃ maireyamārdvīkābhyāṃ 
 pīlūni karīraiḥ 
 bisairvirūḍhakāni 
 dadhnā māṣasūpena guḍena madhunā ghṛtena vā lakucaphalaṃ 
 dadhnā takreṇa guḍena vā kākamācīṃ 
 tāmeva matsyapacane śṛṅgiverapacane vā bhājane siddhāmanyatra vā siddhāṃ
                        rātrimuṣitāṃ 
 kāṃsyabhājane daśarātroṣitaṃ sarpirmadyadadhimadhubhallātakeṣu coṣṇam || 
 AS.Sū.9.4  takrasiddhakāmpillako viruddhaḥ |  
 aṅgāraśūlyo bhāsaḥ |  
 surākṛsarāpāyasāścaikadhyaṃ viruddhāḥ || 
 AS.Sū.9.5  madhusarpirvasātailodakāni
                        samadhṛtāni dviśastriśaḥ samastāni vā |  
 madhughṛte bhinnāṃśe divyodakānupāne |  
 madhupuṣkarabījaṃ padmottarikāśākaṃ śārkaro mairayo madhu ca sahopayuktaṃ
                        viruddham |  
 vātaṃ cātikopayati |  
 hāridrakaḥ sarṣapatailabhṛṣṭo viruddhaḥ |  
 pittaṃ cātikopayati |  
 pāyaso manthānupāno viruddhaḥ |  
 śleṣmāṇaṃ cātikopayati |  
 upodakā tilakalkasiddhā heturatīsārasya |  
 balākā vāruṇyā kulmāṣaiśca virudhdā |  
 saiva varāhavasayā paribhṛṣṭā sadyo vyāpādayati |  
 godhālāvaṃtittirimayūrakapiñjalāścairaṇḍadārvagnisiddhā
                        eraṇḍatailasammūrchitāḥ |  
 hārītamāṃsaṃ hāridraśūlakāvasaktaṃ hāridrāgnipluṣṭaṃ ca |  
 tadeva bhasmapāṃsuparidhvastaṃ sakṣaudraṃ ca || 
 AS.Sū.9.6  tathā
                        matsyanistālitasnehasādhitāḥ pippalyaḥ |  
 śītoṣṇaṃ navapurāṇamāmapakvaṃ ca naikamaikadhyamadyāt |  
 salilāvagāhaḥ sahasoṣṇābhitaptasya tvagdṛṣṭyorupaghātāya |  
 tṛṣṇābhipravṛddhaye ca |  
 tathaiva ca payaḥpānaṃ raktapittāya |  
 śarīreṇāyastasya sahasābhyavahāraḥ chardiṣe gulmāya vā |  
 vācā tvāyastasya svarasādāya |  
 ityannapānadravyavirodhaikadeśo bāhulyenopayogī kathitaḥ |  
 bheṣajadravyāṇāṃ tu yathopadeśameva prayogo nyāyyataraḥ |  
 tadvirodhaḥ punaratiprasaṅgabhayānnoktaḥ |  
 na ca tadvijñānamekāntabhadrakaṃ || 
 AS.Sū.9.7  apica |  
 utkleśya doṣānna haret dravyaṃ yattatsamāsataḥ |  
 viruddhaṃ taddhi dhātūnāṃ pratyanīkatayā sthitam || 
 AS.Sū.9.8  balināṃ mithoguṇānāṃ viṣamatayā
                        samatayāpyubhayathāpi |  
 saṃskārādivaśena ca bhavati nisargādapi virodhaḥ || 
 AS.Sū.9.9  kṣīraṃ kulatthaiḥ panasena
                        matsyaistaptaṃ dadhi kṣaudraghṛte samāṃśe |  
 vāryūṣare rātriṣu saktavaśca toyāntarāste yavakāstathā ca || 
 AS.Sū.9.10
                         kuśāgrīyadhiyāmetadudāharaṇamātrakam |  
 upanītamalaṃ viddhān sarvatra kramate yataḥ || 
 AS.Sū.9.11  
                        visphoṭaśophamadavidradhigulmayakṣmatejobalasmṛtimatīndriyacittanāśān |  
 kuryādviruddhamaśanaṃ jvaramastrapittamaṣṭau gadāṃśca mahato viṣavacca mṛtyum
                        || 
 AS.Sū.9.12  teṣvāśu kuryātsaṃśuddhiṃ śamaṃ
                        vā tadvirodhibhiḥ |  
 dravyaistaireva vā pūrvaṃ śarīrasyābhisaṃskṛtim || 
 AS.Sū.9.13
                         vyāyāmasnigdhadīptāgnivayasthabalaśālinām |  
 virodhyapi na pīḍāyaisātmyamalpaṃ ca bhojanam || 
 AS.Sū.9.14  doṣādivaiparītyena harate
                        rogiṇāṃ rujam |  
 aikadhyaṃ dadhidugdhādiyojanā na virudhyate || 
 AS.Sū.9.15  yogādibhedādyadyadvā
                        pathyānāmapyapathyatā |  
 tadbhedāntaratastadvadvirodho 'pi nivarttate || 
 AS.Sū.9.16  pādāṃśena tyajetsātmyamahitaṃ
                        hitamācaret |  
 ekāntaraṃ tataścordhvaṃ dvyantaraṃ tryantaraṃ tathā || 
 AS.Sū.9.17  krameṇānena santyaktā doṣāḥ
                        saṃvarddhitā guṇāḥ |  
 prabhavanti na pīḍāyai prāpnuvanti sthirātmatām || 
 AS.Sū.9.18  tritayaṃ
                        catadupastambhanamāhāraḥ svapno 'brahmacaryaṃ ca |  
 ebhiryuktiyuktairupastabdhamupastambhaiḥ śarīraṃ
                        balavarṇopacayocitamanuvarttate yāvadāyuḥsaṃskāraḥ |  
 tatra āhāra ukto vakṣyate ca || 
 AS.Sū.9.19  lokādisargaprabhavā tamomūlā
                        tamomayī |  
 bāhulyāttamaso rātrau nidrā prāyeṇa jāyate || 
 AS.Sū.9.20  śleṣmāvṛteṣu srotassu
                        śramāduparateṣu ca |  
 indriyeṣu svakarmabhyo nidrā viśati dehinam || 
 AS.Sū.9.21  sarvendriyavyuparatau mano
                        'nuparataṃ yadā |  
 viṣayebhyastadā svapnaṃ nānārūpaṃ prapaśyati || 
 AS.Sū.9.22  nidrāyattaṃ sukhaṃ duḥkhaṃ
                        puṣṭiḥ kārśyaṃ balābalam |  
 vṛṣatā klībatā jñānamajñānaṃ jīvitaṃ na ca || 
 AS.Sū.9.23  akāle 'tiprasaṅgācca na ca
                        nidrā niṣevitā |  
 sukhayuṣī parākuryāt kālarātririvāparā || 
 AS.Sū.9.24  saiva yuktā punaryuṅkte nidrā
                        dehaṃ sukhāyuṣā |  
 yogābhiyogino buddhirnirmalā tapasā yathā || 
 AS.Sū.9.25  rātrau jāgaraṇaṃ rūkṣaṃ
                        snigdhaṃ prasvapanaṃ divā |  
 arūkṣamanabhiṣyandi tvāsīnapracalāyitam || 
 AS.Sū.9.26  grīṣme
                        vāyucayādānaraukṣyarātryalpabhāvataḥ |  
 divāsvapno hito 'nyasmin kaphapittakaro hi saḥ || 
 AS.Sū.9.27
                         muktvātibhāṣyayānādhvamadyastrībhārakarmabhiḥ |  
 krodhaśokabhayaiḥ klāntān śvāsahidhmātisāriṇaḥ || 
 AS.Sū.9.28
                         vṛddhabālābalakṣīṇakṣatatṛṭcchūlapīḍitān |  
 ajīrṇyabhihatonmattān divāsvapnocitānapi |  
 dhātusāmyaṃ tathā hyeṣāṃ śleṣmā cāṅgāni puṣyati || 
 AS.Sū.9.29  bahumedaḥkaphāḥ svapyuḥ
                        snehanityāśca nāhani |  
 viṣārttaḥ kaṇṭharogī ca naiva jātu niśāsvapi || 
 AS.Sū.9.30
                         halīmakaśirojāḍyastaimityagurugātratāḥ |  
 jvarabhramamatibhraṃśasrotorodhāgnimandatāḥ || 
 AS.Sū.9.31
                         śophārocakahṛllāsapīnasārddhāvabhedakāḥ |  
 kaṇḍūrūkkoṭhapiṭakākāsatandrāgalāmayāḥ || 
 AS.Sū.9.32  viṣavegapravṛttiśca
                        bhavedahitanidrayā |  
 apacyamāno bāhulyāt srotāṃsyāvṛṇute kaphaḥ || 
 AS.Sū.9.33  tataḥ srotassu ruddheṣu jāyate
                        gātragauravam |  
 gurugātrasya cālasyamālasyādatinidratā || 
 AS.Sū.9.34  virekaḥ kāyaśirasorvamanaṃ
                        raktamokṣaṇam |  
 dhūmaḥ kṣūttṛḍvyathāharṣaśokamaithunabhīkrudhaḥ || 
 AS.Sū.9.35  cintotkaṇṭhāsukhā
                        śayyāsatvaudāryaṃ tamojayaḥ |  
 rūkṣānnaṃ cāhitāṃ nidrāṃ vārayanti prasaṅginīm || 
 AS.Sū.9.36  eta eva ca vijñeyā nidrānāśasya
                        hetavaḥ |  
 kālaśīlakṣayo vyādhirvṛddhiścānilapittayoḥ || 
 AS.Sū.9.37
                         nidrānāśādaṅgamarddaśirogauravajṛmbhikāḥ |  
 jāḍyaglāni bhramāpaktitandrārogāśca vātajāḥ || 
 AS.Sū.9.38  kapho 'lpo vāyunoddhūto
                        dhamanīḥ sanirudhya tu |  
 kuryātsaṃjñāpahāṃ tandrāṃ dāruṇāṃ mohakariṇīm || 
 AS.Sū.9.39  unmīlitavinirbhugne
                        parivarttitatārake |  
 bhavatastatra nayane srute lulitapakṣmaṇī || 
 AS.Sū.9.40  arddhatrirātrātsā sādhyā na sā
                        sādhyā tataḥ param |  
 yathākālamato nidrāṃ rātrau seveta sātmyataḥ || 
 AS.Sū.9.41  asātmyājjāgarādardhaṃ prātaḥ
                        svapyādabhuktavān |  
 śīlayenmandanidrastu kṣīramikṣurasaṃ rasān || 
 AS.Sū.9.42  ānūpaudakamāṃsānāṃ bhakṣyān
                        gauḍikapaiṣṭikān |  
 śālīnmadyāni māṣāṃśca kīlāṭān māhiṣaṃ dadhi || 
 AS.Sū.9.43
                         abhyaṅgodvarttanasnānamūrdhdaśravaṇapūraṇam |  
 cakṣuṣastarpaṇaṃ lepaḥ śiraso vadanasya ca || 
 AS.Sū.9.44  pravāte surabhau deśe sukhāṃ
                        śayyāṃ yathocite |  
 saṃvāhanaṃ sparśasukhaṃ cittajñairanujīvibhiḥ || 
 AS.Sū.9.45  sarpiḥ kṣīrānupānaṃ ca
                        jīvanīyaiḥ śṛtaṃ pibet |  
 kāntābāhulatāśleṣo nirvṛtiḥ kṛtakṛtyatā || 
 AS.Sū.9.46  mano 'nukūlā viṣayāḥ kāmaṃ
                        nidrāsukhapradāḥ |  
 brahmacaryaratergramyasukhanispṛhacetasaḥ || 
 AS.Sū.9.47  nidrā santoṣatṛptasya svaṃ
                        kālaṃ nātivarttate |  
 etānyeva ca bhūyiṣṭhaṃ nidrāluḥ parivarjayet || 
 AS.Sū.9.48
                         kālasvabhāvāmayacittadehakhedaiḥ kaphāgantutamobhavā ca |  
 nidrā bibhartti prathamā śarīraṃ pāpmāntagā vyādhinimittamanyāḥ || 
 AS.Sū.9.49  grāmyadharmapravṛttau tu
                        rajasvalāmaniṣṭāmaniṣṭācārāmaśastāmatisthūlāmatikṛśāṃ garbhiṇīṃ
                        sūtikāmanuttānāṃ vikṛtāṅgāṃ gaṇikāmaprajasaṃ duṣṭayonimanyayonimanyastriyaṃ
                        viśeṣācca vayovarṇavṛddhāṃ sagotrāṃ gurumitrabandhubhṛtyapatnīṃ varṇinīṃ
                        tathā
                        caityacatvaracatuṣpathopavanaśmaśānāghātasalilauṣadhadvijagurusuranṛpālayeṣvahani
                        gosarge madhyandine 'rddharātrau parveṣvanaṅge pipāsurapraṇītasaṅkalpo vā na
                        gacchet |  
 na ca viparītavyavāye yojayet |  
 viśeṣeṇa cātivyāyatāṃ garbhiṇīṃ navaprasūtāmṛtumatīṃ saṃvṛtayoniṃ ca |  
 mūrddhābhighātaṃ ca pariharet |  
 na ca niṣekābhimukhaṃ śukraṃ dhārayediti |  
 manaḥśarirasthitimātrameva vyavāyaṃ seveta |  
 na tatparaḥ syāditi || 
 AS.Sū.9.50  bhavati cātra ślokaḥ |  
 visrabdhahṛṣṭo rahasi tatkāmastaruṇaḥ pumān |  
 samasthitāṅgaḥ surabhirmuktamūtrādiravyathaḥ || 
 AS.Sū.9.51  nānāśito nātyaśito vṛṣyāṇāṃ
                        tarpitastryaham |  
 nārīṃ nārīrguṇairyuktāṃ sahapūrvaguṇāṃ vrajet || 
 AS.Sū.9.52  dvyahādvasante tasyānte
                        pakṣāttadvat ghanodaye seveta kāmataḥ kāmaṃ hemante śiśire balī |  
 snānāṅgarāgavyajanendupādamāṃsāsavakṣīrarasān rasālām || 
 AS.Sū.9.53  bhakṣyān sitāḍhyān salilaṃ
                        suśītam |  
 seveta nidrāṃ ca ratāntatāntaḥ || 
 AS.Sū.9.54  strīsaṃsargaddhi sadyaḥ syāt
                        klībatā balināmapi |  
 evaṃ cāpyāyate śīghraṃ teṣāṃ śukraṃ ca dhāma ca || 
 AS.Sū.9.55  dṛṣṭyāyurojaḥśukrānāṃ kṣayaṃ
                        meḍhrāśrayān gadān |  
 vāyoḥ kopamadharmaṃ ca mūḍhaḥ prāpnotyato 'nyathā || 
 AS.Sū.9.56  uttāno vegarodhī vā
                        vṛddhimehāśmaśarkarāḥ |  
 timirādigadotpattirmūrddhādyāhananāddhruvam || 
 AS.Sū.9.57
                         bhramaklamorudaurbalyabaladhātvindriyakṣayaḥ |  
 aparvamaraṇaṃ ca syādviśeṣeṇātimaithunāt || 
 AS.Sū.9.58  naconaḥ ṣoḍaśādvarṣāt saptateḥ
                        parato na ac |  
 āyuṣkāmo naraḥ strībhiḥ saṃyogaṃ gantumarhati || 
 AS.Sū.9.59  atibālo hyasaṃpūrṇasarvadhātuḥ
                        striyaṃ vrajan |  
 upatapyate sahasā taṭākamiva kājalam || 
 AS.Sū.9.60  śuṣkaṃ rūkṣaṃ yathā kāṣṭhaṃ
                        jantujagdhaṃ vijarjaram |  
 spṛṣṭamāśu viśīryeta tathā vṛddhaḥ striyaṃ vrajan || 
 AS.Sū.9.61  kāyasya tejaḥ paramaṃ hi
                        śukramāhārasāradapi sārabhūtam |  
 jitātmanā tat parirakṣaṇīyaṃ tato vapuḥ santatirapyudārā || 
 AS.Sū.9.62  apramatto
                        bhajedbhāvāṃstadātvasukhasaṃjñakān |  
 sukhodarkeṣu sajjeta dehasyaitadalaṃ hitam || 
 AS.Sū.9.63  prajñāparādho
                        'sātmyārthasaṃyogaḥ kālavaikṛtam |  
 hite 'pi ratamāhāre yojayantyāmayairnaram || 
 AS.Sū.9.64  nāpathyasevinaṃ sadyaḥ
                        prabādhante tadā malāḥ |  
 prakopaṃ prativighnānti bhinnairdūṣyādibhiryadā || 
 AS.Sū.9.65  na ca sarvopacāro 'pi sarvadā
                        sarvadoṣakṛt |  
 na hi sarvāṇyapathyāni tulyadoṣāṇi naiva ca || 
 AS.Sū.9.66  sarve tulyabalā doṣā na sarvāṇi
                        vapūṃṣi ca |  
 vyādhikṣamatve śaktāni yato 'pathyaṃ tadeva tu || 
 AS.Sū.9.67  gacchatyapathyatamatāṃ
                        tulyadoṣādivarddhitam |  
 ta eva ca punarddoṣā hetubhirbahubhiścitāḥ || 
 AS.Sū.9.68  mitho viruddhā balino
                        dīrghakālānubandhinaḥ |  
 sarve samaprakupitāḥ prāpyālpamapi kāraṇam || 
 AS.Sū.9.69  prāṇāyatanamāśritya garbhīrāḥ
                        sarvamārgagāḥ |  
 dehe 'hitocite te syuścirādapyāśukāriṇaḥ || 
 AS.Sū.9.70  ahitānyapi
                        cānyeṣāmabhyāsādupaśerate |  
 doṣāścaiṣāṃ kṣayaṃ yānti karmavātātapādibhiḥ || 
 AS.Sū.9.71  bhinnāhāravayaḥ
                        sātmyaprakṛtīnāṃ samaṃ bhavet |  
 eko vikṛtavāyyādiyugapatsevanāt gadaḥ || 
 AS.Sū.9.72  vātādīnāṃ tu
                        vikṛtirvikṛtādgrahacārataḥ |  
 bhaumāntarikṣadivyebhya utpātebhyaśca jāyate |  
 sambhavaḥ punareteṣāṃ karmaṇaḥ sāmudāyikāt || 
 AS.Sū.9.73  duṣṭo vāyurabhiṣyandī stimito
                        'tyuṣṇaśītalaḥ |  
 kuṇḍalī bhairavaravaḥ paruṣo 'nārttavo balī || 
 AS.Sū.9.74  anyonyavyāhatagatiḥ
                        pāṃsubāṣpaviṣānvitaḥ |  
 rasavarṇādivikṛtamapakrāntavihaṅgamam || 
 AS.Sū.9.75  ninditaprabhavaṃ
                        toyamupakṣīṇajalāśayam |  
 makṣikāmūṣikāvyālabahūtpātapradūṣitaḥ || 
 AS.Sū.9.76  deśo 'pathyānnabahulo
                        naṣṭadharmamahauṣadhiḥ |  
 kālaśca viparīto 'tihīnaliṅgo yathāyatham || 
 AS.Sū.9.77  ete
                        duṣparihāratvādahitāyottarottaram |  
 yeṣāmaniyataṃ karma tasmin kāle sudāruṇe || 
 AS.Sū.9.78  karma pañcavidhaṃ teṣāṃ yojyaṃ
                        tadvadrasāyanam |  
 śasyate dehavṛddhiśca bheṣajaiḥ pūrvamuddhṛtaiḥ || 
 AS.Sū.9.79  brahmacaryaṃ dayā dānaṃ
                        sadācāraratiḥ śamaḥ |  
 saddharmaḥ satkathā pūjā devarṣīṇāṃ jitātmanām || 
 AS.Sū.9.80  deśānāmavipannānāṃ sādhūnāṃ ca
                        niṣevaṇam |  
 daivavyapāśrayaṃ ceṣṭaṃ karma jīvitarakṣaṇam || 
 AS.Sū.9.81  hemantādiṣu kurvīta svaṃ svaṃ
                        cākālikeṣvapi |  
 vidhiṃ tacchīlanaṃ yasmācchītādidvandvakāritam || 
 AS.Sū.9.82
                         ṛtucaryādiśītoṣṇavṛṣṭidoṣapratikriyā |  
 ata eva ca caryāyāṃ hemantaśiśire same || 
 AS.Sū.9.83  sarvaprāṇabhṛtāṃ
                        nityamāyuryuktimapekṣate |  
 daive puruṣakāre ca sthitaṃ tasya balābalam || 
 AS.Sū.9.84  anyajanmakṛta karma daivaṃ
                        pauruṣamaihikam |  
 vidyātte karmaṇī tredhā śreṣṭhamadhyāvaratvataḥ || 
 AS.Sū.9.85  tayorudārayoryuktirdīrghasya
                        susukhasya ca |  
 niyatasyāyuṣo heturviparītasya cāparā || 
 AS.Sū.9.86  madhyā madhyasya miśrasya
                        saṅkīrṇā śruṇu cāparam |  
 daivaṃ puruṣakāreṇa durbalaṃ hyupahanyate || 
 AS.Sū.9.87  tathā daivena balinā pauruṣaṃ
                        karma durbalam |  
 dṛṣṭvā yadeke manyante niyataṃ mānamāyuṣaḥ || 
 AS.Sū.9.88  karma kiñcit kvacitkāle
                        vipākaniyataṃ mahat |  
 kiñcicca kālaniyataṃ pratyayaiḥ pratibodhyate || 
 AS.Sū.9.89  evaṃ ca dvividho mṛtyuḥ
                        kālākālavibhedataḥ |  
 upadiṣṭastataścaiṣa hitāhitavidhikramaḥ || 
 AS.Sū.9.90  ekottaraṃ mṛtyuśataṃ bruvate
                        vedavādinaḥ |  
 tatraikaḥ kālasaṃyuktaḥ śeṣāstvāgantavaḥ smṛtāḥ || 
 AS.Sū.9.91  śyenādinā ca yāgena
                        bhrātṛvyasya tathā ca taiḥ |  
 dīrghaśravasasomādyairvihitaścātmano vadhaḥ || 
 AS.Sū.9.92  āyuṣkāmasya tatprāptistatheṣṭyā
                        mitravindayā |  
 sarvasmādeva cātmānaṃ gopayedīdṛśī smṛtiḥ || 
 AS.Sū.9.93  tathā maraṇamuddiṣṭaṃ
                        saugatānāṃ caturvidham |  
 viṣamāparihāreṇa jāyate niyatāyuṣām || 
 AS.Sū.9.94  dhruvaṃ rogitvamanyeṣāṃ
                        mṛtyureva tvaparvaṇi |  
 akāṇḍe śastraghātādyaiḥ pratyakṣo mṛtyuranyathā || 
 AS.Sū.9.95
                         udbhrāntacaṇḍamātaṅgaturaṅgādisamāgamam |  
 ārātiduṣṭavāyvādisāhasāhitabhojanam || 
 AS.Sū.9.96  varjayediti na brūyurmunayo
                        divyacakṣuṣaḥ |  
 daivavyapāśrayādīśca rasāyanavidhīstathā || 
 AS.Sū.9.97  na vā te 'pi yathākāmamāyuṣaḥ
                        sthitimāpnuyuḥ |  
 ahisiṃhagajādibhyo viduṣāṃ na bhayaṃ bhavet || 
 AS.Sū.9.98  mithyāprākāradurgāṇi
                        mithyāmāraṇarakṣaṇam |  
 āyuṣkāmasya mithyaiva paradārādivarjanam || 
 AS.Sū.9.99  mantradevatayāhūtā nācakṣīran
                        mahāhayaḥ |  
 viṣasuptaprabuddhasthā bhāvābhāvau tadāyuṣaḥ || 
 AS.Sū.9.100  sanyāsarohiṇīkādigrastasya
                        sahasā bhavet |  
 upekṣayā na maraṇaṃ jīvitaṃ vā cikitsayā || 
 AS.Sū.9.101  pratyahaṃ nṛsahasrasya yudve
                        'nyonyamabhighnataḥ |  
 sādhuvṛttasya cātulyā na bhavedāyuṣaḥ sthitiḥ || 
 AS.Sū.9.102  nāyudhairdviṣamindrādyā
                        nauṣadhairārtamaśvinau |  
 upakrameranna bhavedakālamaraṇaṃ yadi || 
 AS.Sū.9.103  ghaṭānāmāmapakvānāṃ
                        pālanāparipālanaiḥ |  
 cirālpakālavarttitvaṃ citrasthānāṃ ca dṛśyate || 
 AS.Sū.9.104  ityatyantaprasiddhe 'pi
                        siddhe sarvāgamairapi |  
 dṛṣṭe 'pyakālamaraṇe vicikitsetkathaṃ budhaḥ || 
 AS.Sū.9.105  guṇavadbhiṣagādīnāṃ sambhave
                        sambhavettu yaḥ |  
 mṛtyuṃ taṃ kālajaṃ prāhuritaraṃ tadviparyaye || 
 AS.Sū.9.106  yathā ratho vāhyamāno nyāyena
                        kramaśaḥ kṣayam |  
 yāyādātmavatāmāyustathānyeṣāṃ viparyayaḥ || 
 AS.Sū.9.107  śucitailadaśo dīpaḥ
                        kīṭavātādyapīḍitaḥ |  
 dīptimān varttate samyak yathaivāsnehasaṅkṣayāt || 
 AS.Sū.9.108  sa evāto yathā ca
                        syādviparīto viparyaye |  
 hitāhitopacāreṇa tathaiva puruṣo dhruvam || 
 AS.Sū.9.109  sarvamanyat parityajya
                        śarīraṃ pālayedataḥ |  
 tadabhāve hi bhāvānāṃ sarvābhāvaḥ śarīriṇām || 
 AS.Sū.9.110  nagarī nagarasyeva rathasyeva
                        rathī tathā |  
 svaśarīrasya medhāvī kṛtyeṣvavahito bhavet || 
 AS.Sū.9.111  āhārakalpanāhetūn svabhāvādīn
                        viśeṣataḥ |  
 samīkṣya hitamaśnīyāddeho hyāhārasambhavaḥ || 
 AS.Sū.9.112
                         bhīlajjāyantraṇālobhaharṣaśokavaśaṃ gataḥ |  
 na jātu dhārayedvegāṃstaddhi sarvāpadāspadam || 
 AS.Sū.9.113  hitamabhyasyataḥ puṃso nākāle
                        kāladaṃṣṭrayā |  
 sañjāyate parāmarśo balotsāhendriyāyuṣām || 
 AS.Sū.9.114  ahitānyapi santyajya
                        doṣamāpyāpnuyādyadi |  
 tathāpyānṛṇyamāyāti sādhūnāmātmavāniti || 
 AS.Sū.9.115  yacca rogasamutthānaṃ na
                        śakyamiha kenacit |  
 parivartuṃ na tat prāpya śocitavyaṃ manīṣiṇā || 
 AS.Sū.9.116  hitāhāravihārāṇāṃ
                        sadācāraniṣeviṇām |  
 lokadvayavyapekṣāṇāṃ jīvitaṃ hyamṛtāyate || 
 AS.Sū.9.117  gṛdhnurgrāmyasukhe vaśyaḥ
                        kleśānāṃ hatasatpathaḥ |  
 mūḍho jīvatyanarthāya durgatiṃ paribṛṃhayan || 
 AS.Sū.9.118  viduṣāntaśśarīrasthānnityaṃ
                        sannihitānarīn |  
 jitvā varjyāni varjyāni ciraṃ jīvitumicchatā || 
 AS.Sū.9.119  tadātve cānubandhe vā tasmāt
                        karmāśubhodayam |  
 smarannātreyavacaso na dhīmān kartumarhati || 
 iti navamo 'dhyāyaḥ || 
 
 
                    atha daśamo 'dhyāyaḥ | 
                     AS.Sū.10.1  athāto 'nnapānavidhimadhyāyaṃ
                        vyākhyāsyāmaḥ |  
 itihasmāhurātreyādayo maharṣayaḥ || 
 AS.Sū.10.2
                         vidhivihitamannapānamiṣṭendriyārthamāyatanamāyuṣo bruvate |  
 yadāyattāni hyojastejodhātvindriyabalatuṣṭipuṣṭipratibhārogyādīni |  
 tadindhanā cāntarāgneḥ sthitiḥ |  
 agnimūlaṃ ca dehadhāraṇamiti || 
 AS.Sū.10.3  athātmavān
                        svabhāvasaṃyogasaṃskāramātrādeśakālopayogavyavasthāḥ
                        saptāhārakalpanāviśeṣāṇāṃ svāsthyāsvāsthyaphalānāṃ hetubhūtāḥ samīkṣya
                        hitameva anurudhyeta |  
 tatra svabhāvato divyodakaraktaśāliṣaṣṭikamudgaiṇalāvādayo laghavaḥ |  
 kṣīrekṣuvrīhimāṣānūpāmiṣādayo gurava iti |  
 te khalvapi saṃyogādiviśeṣairanyathātvaṃ pratipadyante || 
 AS.Sū.10.4  tatra saṃyogo nāma
                        dvayorbahūnāṃ vādravyāṇāṃ saṃhatībhāvaḥ |  
 sa viśeṣamārabhate yannaikaikaśo dravyāṇi |  
 saṃskārastu
                        toyāgnisannikarṣaśaucamanthanadeśakālabhāvanābhājanādibhirupajanyate |  
 mātrā punaḥ piṇḍaparimāṇataḥ samudāyena pratidravyāpekṣayā cāhārarāśiḥ |  
 deśo dravyasyopayoktuścotpatyavasthāne |  
 tatra punarupayoktāsvasthāturatvataḥ prakṛtibhedataśca parīkṣyaḥ || 
 AS.Sū.10.5  kālastu ṛtuvyādhyapekṣo
                        jīrṇājīrṇalakṣaṇaśca |  
 ajīrṇe 'pi pūrvasyāhārasyāpariṇato rasa uttareṇopasaṃsṛjyamānaḥ sarvān doṣān
                        prakopayatyāśu |  
 jīrṇe tu svasthānastheṣu doṣeṣu vātānulomyādutsṛṣṭeṣu mūtrapurīṣavegeṣu
                        viśuddheṣūdgārahṛdayasrotomukheṣu viśadakaraṇe laghuni śarīre 'gnāvudīrṇe
                        jātāyā
                        bubhukṣāyāmabhyavahṛtamannamapradūṣayaddoṣānāyurbalavarṇānabhivarddhayati |  
 kevalamayameva kālo bhojanasya || 
 AS.Sū.10.6  atītakālaṃ
                        punastadvātaviṣṭabdhaṃ kṛcchrādvipacyate karśayatyannaruciṃ ca punarupahanti
                        |  
 upayogavyavasthā tu nāsnāto na digvāsā naikavastradhṛk na malinavasano
                        nāhutvā na japitvā nānirūpya devatābhyo na pitṛbhyo na datvāgramannamagnaye
                        na gurubhyo nātithaye nābhyāgatebhyo na śvavayaḥśvapacebhyaḥ pratyavekṣya
                        cāśritopāśitānapi tiraśco 'pi svaparigṛhītān praśastadeśakālopakaraṇayuktaḥ
                        sragvī vibhūṣitaḥ surandhirārdrapāṇipādaḥ suviśuddhavadano 'bhimatasahāyaḥ
                        keśamakṣikādyanupajuṣṭamanindyamanindannaninditamapunaruṣṇīkṛtaṃ
                        nātyuṣṇamanupadagdhaṃ susiddhamalolo nāsātmyaṃ nāviditaṃ nāviditāgamaṃ
                        nātisāyaṃ nātiprage nākāśe nātape nāndhakāre nādho vṛkṣasya na śyyāstho
                        nonnamya pradeśinīṃ na pātre bhinne nāsaṃvṛte na maline bhāvadūṣite vā na
                        cāsanasthite na hastasthe na haste prāṅmukhaḥ sumanāḥ
                        śucibhaktākṣudhitānukūlajanopahitaṃ hitamannamaśrīyāt |  
 na paryuṣitamanyatra māṃsopadaṃśabhakṣyebhyaḥ |  
 nāśeṣamanyatra dadhimadhughṛtasalilasaktuśuktapāyasebhyo 'pi ca |  
 snigdhaṃ laghūṣṇamavilambita manatidrutamajalpannahasaṃstanmanāḥ samīkṣya
                        samyagātmānam || 
 AS.Sū.10.7  snigdhalaghūṣṇāni hi
                        vahnimaudaryamudīrayanti koṣṭhaṃ pariśodhayānti dhātūnna vikurvate kṣipraṃ
                        jarayanti anilamanulomayanti |  
 tathā snigdhaṃ dṛḍhīkarotīndriyāṇyupacinoti śarīramapacinoti jarasaṃ
                        balamabhivarddhayati varṇaprasādamabhinirvarttayati |  
 laghu ca punaḥ svabhāvādibhirannamapratipīḍayaddoṣānavyathamānaṃ pariṇāmameti
                        |  
 vipannamapi cālpadoṣaṃ bhavati |  
 uṣṇaṃ ca punarjanayati rucimupaśoṣayati śleṣmāṇam |  
 vilambitaṃ tu bhuñjāno na tṛptimadhigacchati bahu ca bhuṅkte śītībhavati
                        cānnajātaṃ viṣamapākaṃ ca bhavati |  
 atidrutaṃ tu bhuñjānasya jalpato hasto 'nyamanaso vā
                        bhavedutsnehanamavasādanaṃ bhojanasyāpratiṣṭhānaṃ guṇadoṣāvibhāvanaṃ ca
                        || 
 AS.Sū.10.8  samīkṣya samyagātmānamiti
                        mamedaṃ sātmyamidamasātmyamiti nityamapramattaḥ pratyavekṣeta |  
 tatra sātmyaṃ nāma sahātmanā bhavatyabhyastaṃ tadaucityādupaśeta ityeke |  
 sātmyaviparītamanupaśayādasātmyam |  
 anye punaḥ prakṛtivayodeśartudoṣavyādhivaśena sātmyaṃ bahuvidhamicchanti |  
 te hyupaśayamātramaṅgīkṛtya viparītaguṇamapyupacāreṇa sātmyamācakṣate |  
 tulyaguṇaṃ cānupaśayādasātmyam |  
 sātmyaṃ tu pravarāvaramadhyavibhāgena trividham |  
 tatra sarvarasaṃ pravaramekarasamavaraṃ madhyaṃ tu madhyamameva |  
 teṣu pravaraṃ samadoṣasyopadiśantīti |  
 itareṣāmapi krameṇa sātmyamapi cāhitaṃ pādena vā vivarjayedityuktaṃ prāk |  
 tatra yadāhārajātaṃ samadhātūnanuvarttayati viṣamāṃśca samīkaroti tatsamāsato
                        hitam |  
 viparītamahitam |  
 tat punarmātrāyogādivaicitryādaniyatamapi yathopadeśaṃ yathābhūyiṣṭhaṃ ca
                        śīlayet pariharecca || 
 AS.Sū.10.9  tathā viśeṣataḥ
                        samaśanamadhyaśanamamātraśanaṃ viṣamāśanaṃ ca varjayet |  
 tatra pathyāpathyemakatrabhuktaṃ samaśanam |  
 bhuktasyopari bhuktamadhyaśanam |  
 amātrāśanaṃ punaḥ pṛthagevopadekṣyate |  
 aprāptātītakālaṃ tu bhuktaṃ viṣamāśanamiti |  
 bhuñjānastu peyāyūṣarasān vyañjanāni rājateṣu pātreṣu nidadhyāt |  
 pariśuṣkapradigdhānatyuṣṇaṃ ca payaḥ sauvarṇeṣu |  
 khalakhaṭvarakāmbalikān kāṃsyeṣu |  
 rāgaṣāḍavasaṭṭakān vajravaiḍūrya vicitreṣu |  
 ghṛtamāyase payaḥ suśītaṃ tāmramaye pānīya pānakāni ca
                        mṛddhemasphaṭikakācamayeṣu audanaṃ ca vistīrṇe manorame sthāne |  
 anyathā hi varṇagandharasānyatvādahitaṃ syāt || 
 AS.Sū.10.10  api ca |  
 dakṣiṇapārśve bhakṣyaṃ sthāpayet |  
 savye peyaṃ lehyaṃ mukhodgharṣaṇapiṇḍīṃ ca madhye bhojyamiti |  
 yathāgnisātmyaṃ tu prāk dravamupaśuṣkaṃ vāśnīyāt |  
 prāgeva tu gurusvādusnigdhaṃ ca |  
 madhye 'mlalavaṇam |  
 ante rūkṣaṃ dravamitararasayuktaṃ ca |  
 tatra mandāgrerdravoṣṇena samuttejitoṣmaṇo 'nyadupayuktaṃ samyak pākameti
                        || 
 AS.Sū.10.11  anupāne tu salilameva
                        śreṣṭhaṃ sarvarasayonitvātsarvabhūtasātmyatvājjīvanādiguṇayogācca |  
 tacchītaṃ dadhimadhuyavagodhūmamadyaviśeṣeṣu sarveṣu ca vidāhiṣu śarad
                        grīṣmayośca |  
 uṣṇaṃ piṣṭamayeṣvanyeṣu ca durjareṣu hemante ca |  
 dravadravyavijñānīyaṃ cekṣeta |  
 kṣīraṃ śāliṣaṣṭikayoḥ tathaivopavāsādhvabhāṣyastrīvyāyāmaklāntabālavṛddheṣu |  
 māṃsarasaḥ śoṣādiṣu |  
 vāte tvamlāni ca |  
 pitte śarkarodakam |  
 triphalodakaṃ tu sakṣaudraṃ śleṣmaṇi prāthaścākṣigalarogeṣu |  
 mastveva vā dadhni kūcikākīlāṭayośca |  
 dhānyāmlaṃ mastu takraṃ vā śākāvarānneṣu |  
 madyaṃ māṃseṣu phalāmlamambu vāsavāṃśca vividhān vibhajya prayojayet |  
 viśeṣatastu madhvāsavān grāmyeṣu tīkṣṇān triphalāsavān vanyeṣu |  
 nyagrodhādiphalāsavān viṣkireṣu arkaśeluśirīṣakapitthāsavān bileśayeṣu
                        digdhahateṣu ca |  
 amlaphalāsavān prasaheṣu kāśekṣupadmabījaśṛṅgāṭakakaśerukamṛdvīkākhadirāsavān
                        kṣaudrayuktaṃ vā śītamudakamudaścidvā mahāmṛgeṣvaudakeṣu ca |  
 surāṃ pratudeṣu tathā śramārtteṣu kṛśeṣu ca |  
 madhūdakaṃ sthūleṣu |  
 madyaṃ madyamāṃsasātmyeṣvalpāgniṣu |  
 api ca |  
 samāsenānnaviparītamavirodhi ca || 
 AS.Sū.10.12  anupānaṃ khalu tarpayati
                        prīṇayatyūrjayati bṛṃhayati dehasya paryāptimabhinirvartayati
                        bhuktamavasādayatyannasaṅghātaṃ bhinatti mārdavamāpādayati kledayati
                        sukhapariṇāmitāmāśuvyavāyitāṃ cāhārasyopajanayati |  
 varjyaṃ
                        tūrdhvajatrugadaśvāsakāsaprasekahidhmāsvarabhedoraḥkṣatibhirgītabhāṣyaprasaktaiśca
                        |  
 teṣāṃ hi pradūṣyāmāśayamuraḥkaṇṭhasthitamāhārajaṃ snehamāsādya
                        tadabhiṣyandāgnisādacchardyādīnāmayān vidadhyāt |  
 pītvā ca bhāṣyageyādhvasvapnānna śīlayet |  
 pānaṃ ca praklinnadehamedahaṇṭhākṣirogavraṇina iti || 
 AS.Sū.10.13  tataḥ
                        pāṇigatamannamanyenāpanīya dantāntarasthaṃ ca śanaiḥ śanaiḥ śodhanena
                        viśodhya lepagandhasnehāpanodamācānto
                        'ṅgulyagragalitāmbupariṣiktanetrastāmbūlādikṛta vadanavaiśadyo
                        dhūmapānādihṛtordhvakaphavegaḥ padaśatamātraṃ gatvā vāmapārśvena saṃviśet |  
 dravottarabhojanastu śayyāṃ nātiseveta |  
 yānaplavanavāhanāgnyātapāṃśca bhuktavān varjayet |  
 āhārapariṇāmakarāḥ punarime bhāvāḥ |  
 tadyathā ūṣmā vāyuḥ snehaḥ kledaḥ kālaḥ samayogaśca |  
 tatroṣmā pacati vāyurapakarṣati sneho mārdavaṃ janayati klaidaḥ
                        śaithilyamāpādayati kālaḥ sarvavapurvyāptimabhinirvarttayati |  
 samayogastveṣāmannapariṇāmadhātusāmyakaraḥ sampadyate |  
 samayogasya tu punaḥ kāraṇānyucito hitaśca dehasaṃskāro 'bhyavahāraśceṣṭā
                        śayanaṃ saumanasyaṃ ca |  
 pariṇamatastvāhārasya guṇāḥ śarīraguṇabhāvamāpadyante yathāsvamaviruddhāḥ |  
 viruddhāstu vihatāśca virodhibhirvihanyuḥ śarīramiti |  
 bhavanti cātra || 
 AS.Sū.10.14  aukulābhyoṣapṛthukān
                        supiṣṭakṛtataṇḍulān |  
 na jātubhuktavānadyānmātrayādyātsukāṅkṣitaḥ || 
 AS.Sū.10.15
                         śākāvarānnakaṭvamlakaṣāyalavaṇotkaṭam |  
 tyajedeharasāsātmyaṃ guru śuṣkaṃ ca bhojanam || 
 AS.Sū.10.16  vakṣyate yannidānādau
                        sarvadoṣaprakopaṇam |  
 atyabhiṣyandi viṣṭambhi vidāhi guru rūkṣaṇam || 
 AS.Sū.10.17
                         kīlāṭadadhikūcīkāmatsyaśuṣkāmamūlakam |  
 kṣārapiṣṭavirūḍhādyaṃ tatsamastaṃ na śīlayet || 
 AS.Sū.10.18
                         śīlayecchāligodhūmayavaṣaṣṭikajāṅgalam |  
 suniṣaṇṇakajīvantībālamūlakavāstukam || 
 AS.Sū.10.19
                         pathyāmalakamṛddhīkāpaṭolīmudgaśarkarāḥ |  
 ghṛtaṃdivyodakakṣīrakṣaudradāḍimasaindhavam || 
 AS.Sū.10.20  triphalāṃ madhusarpirbhyāṃ
                        niśi netrabalāya ca |  
 svāsthyānuvṛttikṛdyacca rogocchedakaraṃ ca yat || 
 AS.Sū.10.21
                         svabhāvamātrāyogādiparasparaviparyayaiḥ |  
 bhojanāni virudhyante tāni vidvān vivarjayet || 
 AS.Sū.10.22  tyāgādviṣamahetūnāṃ samānāṃ
                        copasevanāt |  
 viṣamā nānubadhnanti jāyante dhātavaḥ samāḥ || 
 AS.Sū.10.23  annena kukṣerdvāvaṃśau
                        pānenaikaṃ prapūrayet |  
 āśrayaṃ pavanādīnāṃ caturthamavaśeṣayet || 
 AS.Sū.10.24
                         mandānalabalārogyanṛpeśvarasukhātmasu |  
 yojyaḥ kramo 'yaṃ satataṃ nāvaśyamitareṣu ca || 
 AS.Sū.10.25  karoti rūkṣaṃ balavarṇanāśaṃ
                        tvagrūkṣatāṃ vātaśakṛnnirodham |  
 snigdhaṃ tvatiśleṣmacayapraseka hṛdgauravālasyarucipraṇāśān || 
 AS.Sū.10.26  atyuṣṇamannaṃ
                        madadāhatṛṣṇābalapraṇāśabhramaraktapittam |  
 śītaṃ tu sādārucivahnisādahṛllāsaviṣṭambhanaromaharṣān || 
 AS.Sū.10.27  atisthiraṃ
                        mūtraśakṛdvibandhamatṛptimavyāptimaśīghrapaktim |  
 atidravaṃ pīnasamehakāsasyandān karotyagnibalaṃ ca hanti || 
 AS.Sū.10.28  atimadhuramanalaśamanaṃ
                        bhuktamasātmyaṃ na puṣṭaye vapuṣaḥ |  
 atilavaṇamacakṣuṣyaṃ tīkṣṇātyamalaṃ jarā sākṣāt || 
 AS.Sū.10.29  tanumapi tanujāṃ rujāṃ
                        tvanāpya vrajati naraḥ sa samāśatasya pāram || 
 iti daśamo 'dhyāyaḥ || 
 
 
                    athaikādaśo 'dhyāyaḥ | 
                     AS.Sū.11.1  athāto mātrāśitīyaṃ nāmādhyāyaṃ
                        vyākhyāsyāmaḥ |  
 iti hasmāhurāttreyādayo maharṣayaḥ || 
 AS.Sū.11.2  mātrāśī syāt |  
 mātrā punaragnibalāhāradravyāpekṣiṇī |  
 kukṣerapratipīḍanamāhāreṇa hṛdayasyāsaṃrodhaḥ
                        pārśvayoravipāṭanamanatigauravamudarasya prīṇanamindriyāṇāṃ
                        kṣutpipāsoparatiḥ sthānāsanaśayanagamanocchvāsapraśvāsabhāṣyasaṅkathāsu
                        sukhānuvṛttiḥ sāyaṃ prātaśca sukhena pariṇamanaṃ balavarṇopacayakaratvaṃ
                        ceti mātrāyā lakṣaṇam || 
 AS.Sū.11.3
                         tribhāgasauhityamarddhasauhityaṃ vā gurūṇāmupadiśyate |  
 laghūnāmapi nātisauhityam |  
 anilānalaguṇabahulāni hi laghūni tulyaguṇatvādagnisandhukṣaṇānyavidhinā
                        cālpadoṣāṇi |  
 itarāṇi tu pṛthivīsalilaguṇabahulānyasāmānyādviparītānyanyatra
                        vyāyāmāgnibalāt |  
 amātrā punaraśanasya hīnatādhikyaṃ ca |  
 tatra hīnamātramaśanaṃ balavarṇopacayamanobuddhīndriyopaghātakaraṃ
                        vibandhakṛdavṛṣyamanaujasyaṃ sāravidhmāpanamalakṣmījananamaśīteśca
                        vātavikārāṇāmāyatanam |  
 atimātraṃ punaḥ sarvadoṣaprakopanamāhuḥ |  
 tena hi prapīḍyamānā vātādayo yugapatprakupitāḥ
                        kukṣyaikadeśasthāstadevāparipakvamāviśya viṣṭambhayanto
                        'lasakamabhinirvartayanti |  
 sahasā vādharottarābhyāṃ mārgābhyāṃ prattyāvayanto viṣūcikām || 
 AS.Sū.11.4  api ca |  
 prayāti nordhvaṃ nādhastādāhāro na ca pacyate |  
 āmāśaye 'lasībhūtastena so 'lasakaḥ smṛtaḥ || 
 AS.Sū.11.5
                         vividhairvedanodbhedairvāyvādibhṛśakopataḥ |  
 sūcībhiriva gātrāṇi vidhyatīti viṣūcikā || 
 AS.Sū.11.6  tatra vātaḥ
                        śūlānāhāṅgamardamukhaśoṣapralāpakampamūrcchabhramajṛmbhodveṣṭanākṣipraveśaśirohṛdayātiruksirā
                        kuñcanastambhanāni karoti |  
 pittaṃ punarjvarātisārāntardāhavaivarṇyatṛṣṇāmadabhramapralayāni |  
 śleṣmā tu chardyarocakaprasekāṅgasādāvipākaśītajvaragātragauravāṇi
                        viśeṣatastu durbalasyālpavahnerbahuśleṣmaṇovātamūtrapurīṣavegavidhāriṇo
                        'nnapānamanilaprapīḍitaṃ śleṣmaṇāvibaddhamārgamalasatvādabahirmukhībhavat
                        chardyatīsāravarjyāni yathoktāni śūlādīnyupajanayatyatimātrāṇi |  
 so 'lasaḥ |  
 atimātraduṣṭāstu doṣāḥ śarīraṃ daṇḍavat stambhayanti tatastamalasakamasādhyaṃ
                        bruvate || 
 AS.Sū.11.7  viruddhādhyaśanājīrṇaśīlinaḥ
                        punarāmadoṣamāmaviṣamāmananti |  
 viṣasadṛśaliṅgatvāt |  
 tatparamasādhyānām |  
 aśukāritayā viruddhopakramatvācca |  
 na ca kevalaṃ mātrayaiva kṛtsnamāhāraphalamavāptuṃ śakyaṃ svabhāvādīnāṃ
                        bhinnaphalatvāt || 
 AS.Sū.11.8  tathā hi |  
 gururūkṣaśuṣkaśītadviṣṭaviṣṭambhividāahyaśuciviruddhātyambupānadravamakāle
                        kāle vā kāmakrodhalobherṣyādvrīśokodvegabhayakṣudupataptena vā
                        yadannapānamupayujyate tadapyāmameva pradūṣayati || 
 AS.Sū.11.9  tatra sādhyamānaṃ
                        duṣṭamalasībhūtamullikhet pāyayitvā salavaṇamuṣṇaṃ vāri |  
 tathātvacchardayantamatilīnadoṣaṃ kṛṣṇānāgadantīkalkayuktaṃ pāyayet |  
 madanaphalakaṣāyaṃ vā pippalīsiddhārthakalkayuktam |  
 dantīmāgadhikāvacūrṇitaṃ vā kośātakīrasam |  
 avasthāpekṣī vā vamanakalpoktāni tīkṣṇavamanāni |  
 tataḥ svedavarttipraṇidhānābhyāmupācaret || 
 AS.Sū.11.10  api ca |  
 sadyaḥ samyagviśuddhasya śāmyanti tadupadravāḥ |  
 śūle nirannakoṣṭhe 'dbhiḥ koṣṇābhiścūrṇitāḥ pibet || 
 AS.Sū.11.11
                         hiṅguprativiṣāvyoṣasauvarcalavacābhayāḥ |  
 athavā pippalīmūlaṃ trivṛtādārusaindhavam || 
 AS.Sū.11.12  śuṇṭhīḥ
                        sakṣīralavaṇapippalīmaricāni ca |  
 pāṭhāmlavetasakṣārayavānīpauṣkarāṇi vā || 
 AS.Sū.11.13  dviruttaraṃ
                        hiṅguvacāgnikuṣṭha suvarcikākṣārabiḍājamojam |  
 śūlodarānāhaviṣūcikārśohṛdrogagulmordhvasamīraṇaghnam || 
 AS.Sū.11.14
                         mustājamojapūjīkavacāśuṇṭhyagnidhānyakaiḥ |  
 savālakaśaṭhībilvaiḥ kvāthaṃ tṛṭcchūlavān pibet || 
 AS.Sū.11.15
                         rāsnākaṭphalaṣaṅgranthābṛhatīdvayajoṅgakaiḥ |  
 guggulvativiṣākuṣṭhapatratryāghranakhāmbudaiḥ |  
 kuryācchuṣkaiḥ samūtrairvā lepodvarttanadhūpanam || 
 AS.Sū.11.16
                         sarukcānaddhamudaramamlapiṣṭaiḥ pralepayet |  
 dāruhaimavatīkuṣṭhaśatāhvāhiṅgusaindhavaiḥ || 
 AS.Sū.11.17  yavacūrṇaśca sakṣāratakraḥ
                        koṣṭhārtijit param |  
 yojayetsaindhavāntaiśca vartiṃ viṇmūtrasaṅgrahe || 
 AS.Sū.11.18  nāmyamānāni cāṅgāni bhṛśaṃ
                        svinnāni veṣṭayet |  
 viṣūcyāmativṛddhāyāṃ pārṣṇyordāhaḥ praśasyate || 
 AS.Sū.11.19
                         dvikṣārajīrṇapiṇyākakuṣṭhāruṣkaracitrakaiḥ |  
 saśuktasaindhavaistailaṃ pakvamabhyañjane hitam || 
 AS.Sū.11.20  succharditaviriktasya
                        gātrāyāme 'tidāruṇe |  
 bhallātakamadhūcchiṣṭajīrṇapiṇyākanāgaraiḥ |  
 ghṛtatailaṃ pacetsāmlaistacca khallīghnamuttamam || 
 AS.Sū.11.21
                         tvakpatrarāsnāgaruśigrukuṣṭhairamlaprapiṣṭaiḥ savacāśatāhvaiḥ |  
 udvarttanaṃ khalliviṣūcikāghnaṃ tailaṃ vipakvaṃ ca tadarthakāri || 
 AS.Sū.11.22  tadahaścopavāsyainaṃ
                        viriktavadupācaret |  
 sāmānyeneti siddhoktā viṣūcyalasakakriyā || 
 AS.Sū.11.23  āmadoṣeṣu tvannakāle
                        jīrṇāhāraṃ doṣopaliptāmāśayaṃ stimitagurukoṣṭhamanannābhilāṣiṇamabhisamīkṣya
                        pāyayeddoṣaśeṣapācanārthamauṣadhaṃ vahnisandhukṣaṇārthaṃ ca |  
 ajīrṇāhāraṃ punarna pāyayet |  
 yata āmadoṣadurbalo hyagniryugapadāmadoṣamauṣadhamāhārajātaṃ cāśaktaḥ paktum
                        || 
 AS.Sū.11.24  api caiṣā vibhramo
                        'tibalatvāduparatānalabalamāturaṃ sahasaivātipātatyet |  
 āmadoṣajānāṃ punarvikārāṇāmapatarpaṇenaivopaśamo bhavati || 
 AS.Sū.11.25  tattu trividham |  
 laṅghanaṃ laṅghanapācanamavasecanaṃ ca |  
 tatra laṅghanamalpadoṣāṇām |  
 tena hyanilānalavṛdhyā vātātapaparīta ivālpaḥ salilāśayo 'lpadoṣaḥ
                        praśoṣamāpadyate |  
 laṅghanapācanābhyāṃ madhyadoṣe vātātapābhyāṃ pāṃsubhasmāvakiraṇairiva
                        cānatimahān salilāśayaḥ |  
 bahudoṣāṇāṃ punardoṣāvasecanameva kāryam |  
 na hyasrāvite palvalodakaughe śālyādipuṣṭirbhavati || 
 AS.Sū.11.26  tasmātsantarpaṇanimittānāṃ
                        nāntareṇāpatarpaṇamasti śāntiḥ |  
 apatarpaṇanimittānāṃ ca nāntareṇa santarpaṇamiti |  
 evamanyeṣāmapi vyādhīnāṃ yathāsvaṃ nidānaviparītamauṣadhamevāvacārayet |  
 sati tvanubandhe nidānaviparītamapāsya vyādhiviparītameva tadarthakāri vā |  
 vimuktāmadoṣasya punaḥ paripakvāmadoṣaśeṣasya dīpte
                        cāgnāvabhyaṅgāsthāpanānuvāsanaṃ vividhasnehapānaṃ ca yuktyā prayojyam |  
 prasamīkṣya doṣauṣadhādīnāmavasthāntarāṇi |  
 bhavanti cātra || 
 AS.Sū.11.27  yaḥ śyāvadantauṣṭhanakho
                        'lpasaṃjñaḥ chardyardito 'ntargatatāmranetraḥ |  
 kṣāmasvaraḥ srastasamastasandhiryāyānnaro 'sau punarāgamāya || 
 AS.Sū.11.28  vyoṣaṃ karañjasya phalaṃ
                        haridre mūlaṃ samāvāpya ca mātuluṅgyāḥ |  
 chayāviśuṣkā gulikāḥ kṛtāstā hanyurviṣūcīṃ nayanāñjanena || 
 AS.Sū.11.29
                         śirīṣanaktāhvaphaṇijjabījatrāyantyapāmāargaphalaiśca varttiḥ |  
 bastasya mūtreṇa viṣūcikāghnī pralepadhūpāñjananasyayogaiḥ || 
 AS.Sū.11.30  ajīrṇaṃ ca kaphādāmaṃ
                        viṣṭabdhamanilādbhavet |  
 vidagdhaṃ pittakopena triprakāramiti smṛtam || 
 AS.Sū.11.31  tatrāme gurutotkledaḥ śopho
                        gaṇḍākṣikūṭayoḥ |  
 udgāraśca yathābhuktamavidagdhaḥ pravarttate || 
 AS.Sū.11.32  viṣṭabdhe śūlamādhmānaṃ
                        vividhā vātavedanāḥ |  
 malavātāpravṛttiśca stambho moho 'ṅgapīḍanam || 
 AS.Sū.11.33  vidagdhe bhramatṛṇmūrchāḥ
                        pittacca vividhā rujāḥ |  
 udgāraśca sādhūmāmlaḥ svedo dāhaśca jāyate || 
 AS.Sū.11.34  laṅghanaṃ kāryamāme tu
                        viṣṭabdhe svedanaṃ bhṛśam |  
 vidagdhe vamanaṃ yadvā yathāvasthaṃ hitaṃ bhavet || 
 AS.Sū.11.35  ragīyaso bhavellīnādāmādeva
                        vilambikā |  
 kaphavātānuviddhāmaliṅgā tatsamasādhanā || 
 AS.Sū.11.36  rasaśeṣe 'nnavidveṣo
                        hṛdayāśuddhigaurave |  
 tatrābhuktvā divasvapyāt kṣudvānadyāllaghuprati || 
 AS.Sū.11.37  yāmaiścaturbhirdvābhyāṃ ca
                        bhojyabhaiṣajyayoḥ same |  
 pāko 'gnauyuktayordrākca tīkṣṇe mande punaścirāt || 
 AS.Sū.11.38  sabhaktamauṣadhaṃ
                        tasmānmandāgneravacārayet |  
 pūrvāhṇe bhojanaṃ sātmyaṃ laghu dīpanabṛṃhaṇam || 
 AS.Sū.11.39  prātarāśe tvajīrṇe 'pi
                        sāyamāśo na duṣyati |  
 ajīrṇe sāyamāśe tu prātarāśo hi duṣyati || 
 AS.Sū.11.40  divā prabodhyate 'rkeṇa
                        hṛdayaṃ puṇḍarīkavat |  
 tasminvibuddhe srotāṃsi sphuṭatvaṃ yānti sarvaśaḥ || 
 AS.Sū.11.41  vyāyāmācca vicārācca
                        vikṣiptatvācca cetasaḥ |  
 na kledamupagacchanti divā tenāsya dhātavaḥ || 
 AS.Sū.11.42
                         aklinneṣvannamāsiktamatyantena na duṣyati |  
 avidagdheṣviva payassvanyatsaṃmiśritaṃ payaḥ || 
 AS.Sū.11.43  rātrau tu hṛdaye mlāne
                        saṃvṛteṣvayaneṣu ca |  
 yānti koṣṭhe parikledaṃ saṃvṛte sarvadhātavaḥ || 
 AS.Sū.11.44  klinneṣvanyadapakveṣu
                        teṣvāsiktaṃ praduṣyati |  
 vidagdheṣu payassvanyāt payastapteṣvivāpitam |  
 naiśe tasmādajīrṇe 'nne nānyadbhuñjīta bhojanam || 
 AS.Sū.11.45  udgāraśuddhirutsāho
                        vegotsargo yathocitaḥ |  
 laghutā kṣutpipāsa ca jīrṇāhārasya lakṣaṇam || 
 AS.Sū.11.46  prāyaḥ prajñāparādhena
                        rogagrāmaḥ prajāyate |  
 nṛṇāmaśanalubdhānāṃ viśeṣeṇa viṣūcikā || 
 AS.Sū.11.47  doṣopanaddhaṃ yadi līnamannaṃ
                        pittolbaṇarayāvṛṇuyānna vahnim |  
 jāyeta duṣṭā tu tato budhukṣā yā mandabuddhīn viṣavannihanti || 
 iti ekādaśo 'dhyāyaḥ || 
 
 
                    atha dvādaśo 'dhyāyaḥ | 
                     AS.Sū.12.1  athāto
                        dvividhauṣadhavijñānīyamadhyāyaṃ vyākhyāsyāmaḥ |  
 iti hasmāhurātreyādayo maharṣayaḥ || 
 AS.Sū.12.2  dvividhamauṣadhamūrjaskaraṃ
                        rogaghnaṃ ca |  
 ubhayamapi cobhayātmakam |  
 bāhulyena tu nirdeśaḥ |  
 tatrorjaskaraṃ dvividhaṃ rasāyanaṃ vājīkaraṇaṃ ca |  
 rogaghnamapi dvividham |  
 rogasya praśamanamapunarbhavakaraṃ ca |  
 punaśca dvividham |  
 dravyamadravyam ca |  
 tatra dravyam trividham |  
 bhaumamaudbhidaṃ jaṅgamamiti |  
 teṣu vakṣyamāṇaṃ hemādi lavaṇāntaṃ prāyeṇa bhaumam |  
 audbhidaṃ punarvanaspativānaspatyavīrudauṣadhibhedena caturvidhaṃ bhavati |  
 tatra phalino vanaspatiḥ |  
 puṣpaphalavān vānaspatyaḥ |  
 vallīgulmavīrut |  
 phalapākāntāścauṣadhya iti |  
 jaṅgamodbhavaṃ madhughṛtādi jaṅgamadravyamāhuḥ || 
 AS.Sū.12.3  adravyaṃ
                        punarupavāsānilātapacchāyāmantrasāntvadānabhayottrāsasaṅkṣobhaṇaharṣaṇabhartsanahasanasvapnajāgaraṇa
                        saṃvāhanādīni |  
 punarapi ca trividhaṃ daivavyapāśrayaṃ yuktivyapāśrayaṃ satvāvajayaśceti |  
 tatra daivavyapāśrayaṃ
                        mantrauṣadhimaṇimaṅgalabalyupahārahomaniyamaprāyaścitto
                        pavāsasvastyayanapraṇidhānagamanādi |  
 yuktivyapāśrayamāhārauṣadhayojanādi |  
 satvāvajayaḥ punarahitānmanonigrahaḥ |  
 punarapi ca trividham |  
 apakarṣaṇaṃ prakṛtivighāto nidānatyāgaśca || 
 AS.Sū.12.4  te punarapakarṣaṇādayo
                        dvividhāḥ bāhyābhyantarabhedena |  
 tatra bāhyamapakarṣaṇaṃ granthyarbudopapakṣmakrimiśalyādiṣu
                        śastrahastayantrādibhiḥ |  
 ābhyantaraṃ punarvamanavirecanādibhiḥ |  
 prakṛtivighātaḥ saṃśamanam |  
 tat bāhyamabhyaṅgasvedapradehapariṣekopamardanādi |  
 ābhyantaraṃ yadantaramanupraviśyāvikṣobhayaddoṣān śamayati |  
 nidānatyāgo yathādoṣaṃ śītoṣṇaśanavyāyāmādīnāṃ varjanaṃ
                        snigdharukṣādyanabhyavahāraśca |  
 tatra śastrādisādhye bheṣajamanukramate na tu bheṣajasādhye śastrādi || 
 AS.Sū.12.5  punarapi trividhaṃ
                        hetuviparītaṃ vyādhiviparītamubhayārthakāri ca |  
 tatra hetuviparītaṃ gurusnigdhaśītādije vyādhau laghurūkṣoṣṇādi |  
 tathetarasminnitarat |  
 vyādhiviparītam |  
 dvau mūlopakramau laṅghanabṛṃhaṇe |  
 pañca karmāṇi vamanādīni sadhūmadhūpāñjanādīni ca |  
 tathā vimlāpanopanāhanapāṭanādīni || 
 AS.Sū.12.6  yacca doṣaśamanatve satyapi
                        jvare viśeṣato hitaṃ mustā parpaṭakaṃ yavāgvaśca pramehe rajanī yavānnaṃ
                        cetyādi |  
 raktapitte cordhvāge virecanamadhoge vamanam |  
 ubhayārthakāri punardaivavyapāśrayamauṣadham |  
 tathā chardyāṃ chardanamatisāre virecanaṃ madātyayemadyapānaṃ tutthadagdhe
                        'gnipratapanaṃ pitte 'ntarnnigūḍhe vimārgage vā svedaḥ
                        kaṭvamlalavaṇatīkṣṇoṣṇābhyavahāraśca bahiḥ pravarttanāya svamārgāpādanāya ca
                        |  
 śleṣmaṇi cāntarnigūḍhe stabdhe bahiḥ śītopacārastatpīḍitasyoṣmaṇo
                        'ntaḥpraveśena kapho vilayatāmupayāti |  
 evaṃvidhaṃ hyaviparītameva sat bheṣajaṃ hetuvyādhiviparītamarthaṃ karoti
                        || 
 AS.Sū.12.7  anauṣadhaṃ punardvividhaṃ
                        bādhanamanubādhanaṃ ca |  
 tatra sadyaḥ prāṇaharaṃ bādhanam |  
 kālāntareṇānubādhanamiti |  
 paraṃ cāto rasavīryādibhedena yathāsthūlamauṣadhaikadeśa upadiśyate || 
 AS.Sū.12.8  suvarṇaṃ bṛṃhaṇaṃ snigdhaṃ
                        madhuraṃ rasapākayoḥ |  
 viṣadoṣaharaṃ śītaṃ sakaṣāyaṃ rasāyanam || 
 AS.Sū.12.9  rūpyaṃ snigdhaṃ kaṣāyāmla
                        vipāke madhuraṃ rasam |  
 vayasaḥ sthāpanaṃ śītaṃ lekhanaṃ vātapittajit || 
 AS.Sū.12.10  tāmraṃ satiktamadhuraṃ
                        kaṣāyaṃ lekhanaṃ laghu |  
 kaṭupākarasaṃ śītaṃ roṣaṇaṃ kaphapittajit || 
 AS.Sū.12.11  kasyaṃ kaṣāyānurasaṃ viśadaṃ
                        lekhana laghu |  
 dṛṣṭiprasādanaṃ rūkṣaṃ tiktaṃ pittakaphāpaham || 
 AS.Sū.12.12  satiktalavaṇaṃ bhedi
                        pāṇḍutvakṛmivātanut |  
 lekhanaṃ pittalaṃ kiñcit trapu sīsaṃ ca tadguṇam || 
 AS.Sū.12.13  cakṣuṣyaṃ kṛṣṇalohaṃ tu
                        kaṣāyaṃ svādutiktakam |  
 lekhanaṃ vātalaṃ śītaṃ kṛmikuṣṭhakaphapraṇut || 
 AS.Sū.12.14
                         gātraśaithilyapālityapāṇḍughnaṃ śoṣaśophajit |  
 tadvattīkṣṇaṃ viśeṣeṇa tadvikāṣi sudurjaram || 
 AS.Sū.12.15
                         padmarāgamahānīlapuṣparāgavidūrakāḥ |  
 muktāvidrumavajrendravaiḍūryasphaṭikādikam || 
 AS.Sū.12.16  maṇiratnaṃ saraṃ śītaṃ
                        kaṣāyaṃ svādulekhanam |  
 cakṣuṣyaṃ dhāraṇāttattu pāpmālakṣmīviṣāpaham || 
 AS.Sū.12.17  dhanyamāyuṣyamojasyaṃ
                        harṣotsāhakaraṃ śivam |  
 sakṣāra uṣṇavīryaśca kāco dṛṣṭikṛdañjanāt || 
 AS.Sū.12.18  śaṅkhodadhimalau śītau
                        kaṣāyāvatilekhanau |  
 tutthakaṃ kaṭu sakṣāraṃ kaṣāyaṃ viṣadaṃ laghu || 
 AS.Sū.12.19  lekhanaṃ bhedi cakṣuṣyaṃ
                        kaṇḍūkṛmiviṣāpaham |  
 viśado gairikaḥ snigdhaḥ kaṣāyamadhuro himaḥ || 
 AS.Sū.12.20  kaphaghnī tiktakaṭukā manohvā
                        lekhanī sarā |  
 snigdhaṃ kaṣāyakaṭukaṃ haritālaṃ viṣapraṇut || 
 AS.Sū.12.21  kaṣāyaṃ madhuraṃ śītaṃ
                        lekhanaṃ snigdhamañjanam |  
 raktapittaviṣacchardihidhmāghnaṃ dṛkprasādanam || 
 AS.Sū.12.22  sroto 'ñjanaṃ varaṃ tatra
                        tataḥ sauvīrakāñjanam |  
 kaphaghnaṃ tittakaṭukaṃ chedi soṣṇaṃ rasāñjanam || 
 AS.Sū.12.23  svādu hidhmāpraśamanaṃ
                        kāsamehakṣayāpaham |  
 kaphaghnamuṣṇaṃ kaṭukaṃ śilājatu rasāyanam || 
 AS.Sū.12.24  tiktaṃ ca chedanaṃ
                        yogavāhitvātsarvarogajit |  
 viśeṣāt kṛchramehārśaḥpāṇḍuśophakaphāpaham || 
 AS.Sū.12.25  kaṣāyā madhurā rūkṣā kāsaghnī
                        vaṃśarocanā |  
 tugākṣīrī kṣayaśvāsakāsaghnī madhurā himā || 
 AS.Sū.12.26  viṣyandi lavaṇaṃ sarvaṃ
                        sūkṣmaṃ sṛṣṭamalaṃ viduḥ |  
 vātaghnaṃ pāki tīkṣṇoṣṇaṃ rocanaṃ kaphapittakṛt || 
 AS.Sū.12.27  saidhanvaṃ tatra sasvādu
                        vṛṣyaṃ hṛdyaṃ tridoṣanut |  
 laghvanuṣṇaṃ dṛśaḥ pathyamavidāhyagnidīpanam || 
 AS.Sū.12.28  laghu sauvarcalaṃ hṛdyaṃ
                        sugandhyudgāraśodhanam |  
 kaṭupākaṃ vibandhaghnaṃ dīpanīyaṃ rucipradam || 
 AS.Sū.12.29  ūrdhvādhaḥkaphavātānulomanaṃ
                        dīpanaṃ viḍam |  
 vibandhānāhaviṣṭambhaśūlagauravanāśanam || 
 AS.Sū.12.30  vipāke svādu sāmudraṃ guru
                        śleṣmavivardhanam |  
 satiktakaṭukakṣāraṃ tīkṣṇamutkledi caudbhidam || 
 AS.Sū.12.31  kṛṣṇe sauvarcalaguṇā lavaṇe
                        gandhavarjitāḥ |  
 romakaṃ laghu pāṃsūtthaṃ sakṣāraṃ śleṣmalaṃ guru || 
 AS.Sū.12.32  lavaṇānāṃ prayoge tu
                        saindhavādīn prayojayet |  
 gulmahṛt grahaṇīpāṇḍuplīhānāhagalāmayān || 
 AS.Sū.12.33  śvāsārśaḥkaphavātāṃśca
                        śamayedyavaśūkajaḥ |  
 svarjikā tadguṇānnyūnā kṣāreṇa tu tato 'dhikā || 
 AS.Sū.12.34  kṣāraḥ sarvaśca paramaṃ
                        tīkṣṇoṣṇaḥ kṛmijillaghuḥ |  
 pittāsṛgdūṣaṇaḥ pākī chedyahṛdyo vidāraṇaḥ |  
 apathyaḥ kaṭulāvaṇyācśukraujaḥkeśacakṣuṣām || 
 AS.Sū.12.35  kaṣāyā madhurā pāke rūkṣā
                        vilavaṇā laghuḥ |  
 dīpanī pācanī medhyā vayasaḥ sthāpanī param || 
 AS.Sū.12.36  uṣṇavīryā sarāyuṣyā
                        buddhīndriyabalapradā |  
 kuṣṭhavaivarṇyavaisvaryapurāṇaviṣamajvarān || 
 AS.Sū.12.37  śiro
                        'kṣipāṇḍuhṛdrogakāmalāgrahaṇīgadān |  
 saśoṣaśophātīsāramehamohavamikrimīn || 
 AS.Sū.12.38
                         śvāsakāsaprasekārśaḥplīhānāhagarodaram |  
 vibandhaṃ srotasāṃ gulmamūrustambhamarocakam || 
 AS.Sū.12.39  harītakī
                        jayedvyādhīṃstāaṃstāṃścakaphavātajān |  
 tadvadāmalakaṃ śītaṃ mādhuryāt pittajit param || 
 AS.Sū.12.40  kaphaṃ
                        kaṭuvipākitvādamlatvānmārutaṃ jayet |  
 paraṃ ca kaṇṭhyaṃ cakṣuṣyaṃ hṛdyaṃ dāhajvarāpaham || 
 AS.Sū.12.41  akṣaṃ tu tadguṇānnyūnaṃ
                        kaṣāyamadhuraṃ himam |  
 kāsaśvāsagalaśleṣmapittaśukraharaṃ laghu || 
 AS.Sū.12.42  paraṃ keśyastu tanmajjā
                        śukraghnaṃ ca tato 'ñjanam |  
 iya rasāyanavarā triphalākṣyāmayāpahā |  
 ropaṇī tvaggadakledamedomehakaphāsrajit || 
 AS.Sū.12.43  sakesaraṃ caturjātaṃ
                        tvakpatrailaṃ trijātakam |  
 pittaprakopi tīṣṇoṣṇaṃ rūkṣaṃ rocanadīpanam || 
 AS.Sū.12.44  rase pāke ca kaṭukaṃ
                        kaphaghnaṃ maricaṃ laghu |  
 śleṣmalā svādu śītārdrā gurvīṃ snigdhā ca pippalī || 
 AS.Sū.12.45  sā śuṣkā viparītātaḥsnigdhā
                        vṛṣyā rase kaṭuḥ |  
 svādupākānilaśleṣmaśvāsakāsāpahā sarā || 
 AS.Sū.12.46  na tāmatyupayuñjīta
                        rasāyanavidhiṃ vinā |  
 nāgaraṃ dīpanaṃ vṛṣyaṃ grāhi hṛdyaṃ vibandhanut || 
 AS.Sū.12.47  rucya laghu svādupākaṃ
                        snigdhoṣṇaṃ kaphavātajit |  
 tadvadārdrakametacca trayaṃ trikaṭukaṃ jayet || 
 AS.Sū.12.48
                         sthaulyāgnisadanaśvāsakāsaślīpadapīnasān |  
 cavikā pippalīmūlaṃ maricālpāntaraṃ guṇaiḥ || 
 AS.Sū.12.49  citrako 'gnisamaḥ pāke
                        śophārśaḥkṛmikuṣṭhahā |  
 pañcakolakametacca maricena vinā smṛtam |  
 gulmaplīhodarānāhaśūlaghnaṃ dīpanaṃ param || 
 AS.Sū.12.50
                         bilvakāśmaryatarkārīpāṭalāṭuṇṭukairmahat |  
 jayet kaṣāyaṃ tiktoṣṇaṃ pañcamūlaṃ kaphānilau || 
 AS.Sū.12.51  hrasvaṃ
                        bṛhatyaṃśumatīdvayagokṣurakaiḥ smṛtam |  
 svādupākarasaṃ nātiśītoṣṇaṃ sarvadoṣajit || 
 AS.Sū.12.52
                         balāpunarnavairaṇḍaśūrpaparṇīdvayena ca |  
 madhyamaṃ kaphavātaghnaṃ nātipittakaraṃ laghu || 
 AS.Sū.12.53
                         abhīruvīrājīvantījīvakarṣabhakaiḥ smṛtam |  
 jīvanākhyaṃ tu cakṣuṣyaṃ vṛṣyaṃ pittānilāpaham || 
 AS.Sū.12.54  tṛṇākhyaṃ
                        śaradarbhekṣuśālikāśaistu pittajit |  
 ajaśṛṅgī haridrā ca vidārīśārivāmṛtāḥ || 
 AS.Sū.12.55  balyākhyaṃ kaṇṭakākhyaṃ tu
                        śvadaṃṣṭrābhīrusairyakaiḥ |  
 sahistrākaramardīkaissarvadoṣahare ca te || 
 AS.Sū.12.56
                         kāravīkuñcivājājīkavarīdhānyatumbaru |  
 annagandhaharaṃ rucyaṃ dīpanaṃ kaphavātajit || 
 AS.Sū.12.57  vāṣpikā kaṭutiktoṣṇā
                        kṛmiśleṣmaharā param |  
 śūlāṭopaharā rucyā dīpyakaḥ koṣṭhaśūlajit || 
 AS.Sū.12.58  ahṛdyāḥ sarṣapāḥ snigdhā
                        bāṣpikāvacca kīrttitāḥ |  
 hiṅgu vātakaphānāhaśūlaghnaṃ pittakopanam || 
 AS.Sū.12.59  kaṭupākarasaṃ rucyaṃ dīpanaṃ
                        pācanaṃ laghu |  
 pittāsrakopi taccaiva śreṣṭhaṃ boṣkāṇadeśajam || 
 AS.Sū.12.60  tato nyūnaguṇaṃ
                        tvanyaddravyavyañjanadhūpanam |  
 śatāhvākuṣṭhatagarasuradāruhareṇavaḥ || 
 AS.Sū.12.61
                         elailavālusaralatvagvyāghranakhacorakāḥ |  
 laghūṣṇāḥ kaṭukāḥ pāke kaphavātanibarhaṇāḥ || 
 AS.Sū.12.62  sairyakastiktamadhuraḥ
                        snigdhoṣṇaḥ kaphavātajit |  
 bastimūtravibandhaghno vṛṣyo gokṣurako himaḥ || 
 AS.Sū.12.63  pācanaṃ kaphapittaghnaṃ
                        tiktaṃ śītaṃ viṣādvayam |  
 kaphaghnaṃ tiktakaṭukaṃ mustaṃ saṃgrāhi pācanam || 
 AS.Sū.12.64  tiktāmṛtā tridoṣaghnī
                        grāhiṇyuṣṇā rasāyanī |  
 dīpanī jvaratṛḍdāhakāmalāvātaraktanut || 
 AS.Sū.12.65  tiktaśītau jvaraharau laghū
                        bhūnimbaparpaṭau |  
 nimbastikto himaḥ kuṣṭhakṛmipittakaphāpahaḥ || 
 AS.Sū.12.66  mahānimbaḥ paraṃ grāhī kaṣāyo
                        rūkṣaśītalaḥ |  
 gugguluḥ picchilaḥ sparśe viśado 'bhyavahārataḥ || 
 AS.Sū.12.67  sasvādu sakaṭustiktaḥ
                        sakaṣāyo rasāyanam |  
 vraṇyaḥ svaryaḥ kaṭuḥ pāke rukṣaḥ sūkṣmo 'gnidīpanaḥ || 
 AS.Sū.12.68
                         kledamedonilaśleṣmagaṇḍamehāpacīkrimīn |  
 piṭakāgranthiśophāṃśca hantyuṣṇaḥ sraṃsano laghuḥ || 
 AS.Sū.12.69  śaṅkhapuṣpī sarā tiktā medhyā
                        kṛmiviṣāpahā |  
 kaṭutiktoṣṇamagaru snigdhaṃ vātakaphāpaham || 
 AS.Sū.12.70  pittāsraviṣatṛḍdāhaklamaghnaṃ
                        guru rūkṣaṇam |  
 sarvaṃ satiktamadhuraṃ candanaṃ śiśiraṃ param || 
 AS.Sū.12.71  laghu raktaṃ tathośīraṃ
                        vālakaṃ pācanaṃ ca tat |  
 jvarātisāravamathuraktapittakṣatāpaham || 
 AS.Sū.12.72  madhukaṃ raktapittaghnaṃ
                        vraṇaśodhanaropaṇam |  
 guru svādu himaṃ vṛṣyaṃ cakṣuṣyṃ svaravarṇakṛt || 
 AS.Sū.12.73  kaṭutikte niśe
                        kuṣṭhamehapittakaphāpahe |  
 pralepājjayataḥ kaṇḍūṃ śophaṃ duṣṭavraṇaṃ viṣam || 
 AS.Sū.12.74  prapauṇḍarīkaṃ cakṣuṣyaṃ
                        śiśiraṃ vraṇaropaṇam |  
 kaṣāyatiktamadhuraṃ raktapittaprasādanam || 
 AS.Sū.12.75  balātrayaṃ svādu vṛṣyaṃ
                        snigdhaṃ śītaṃ balapradam |  
 tatra nāgabalā balyā kṣatakṣīṇahitā guruḥ || 
 AS.Sū.12.76  tāmbulaṃ kaṭu sakṣāraṃ
                        rucyamuṣṇaṃ kaphapraṇut |  
 bhedi sammohakṛt pūgaṃ kaṣāyaṃ svādu rocanam || 
 AS.Sū.12.77  jātipatrī kaṭuphalaṃ
                        kaṅkolakalavaṅgakam |  
 laghu tṛṣṇāpahaṃ hṛdyaṃ vaktradaurgandhyanāśanam || 
 AS.Sū.12.78  sasvādutiktastṛṣṇāghnaḥ
                        karpūraścchedano himaḥ |  
 latākastūrikā tadvanmukhaśoṣaharā param || 
 AS.Sū.12.79  kaṣāyamadhuraṃ śītaṃ padmaṃ
                        pittakaphāsrajit |  
 tadvat bakulapunnāgakumudotpalapāṭalam || 
 AS.Sū.12.80  sacampakaṃ tato nyūnaṃ guṇaiḥ
                        koraṇḍakiṃśukam |  
 mālatīmallikāpuṣpaṃ tiktaṃ jayati mārutam || 
 AS.Sū.12.81  viṣapittakaphānnagaṃ
                        sinduvāraṃ ca tadguṇam |  
 kaphaghnaṃ kaitakaṃ tiktaṃ śairīṣaṃ viṣahāri ca || 
 AS.Sū.12.82  vātalaṃ puṣpamāgastyaṃ
                        kaṣāyaṃ kaphapittajit |  
 cāturthikajvaraharaṃ nāvanenopayojitam || 
 AS.Sū.12.83  bandhūkaṃ śleṣmalaṃ grāhi
                        tadvadeva ca yūthikā |  
 kaphaghnamuṣṇavīryaṃ ca kuṅkumaṃ vraṇaśodhanam |  
 avalveḍakajaṃ bījaṃ kaṭivātakaphapraṇut || 
 AS.Sū.12.84  āsyā
                        varṇaśleṣmamedaḥsaukumāryakṛdanyathā |  
 ato 'dhvāgnibalāṃyūṣi kuryāccaṅkramaṇaṃ sukham || 
 AS.Sū.12.85  mārutasyānulomyaṃ ca
                        khuḍastambhaśramāpaham |  
 anvarthasaṃjñaṃ pādatraṃ baladṛkśukravarddhanam || 
 AS.Sū.12.86  varṇyaṃ netrahitaṃ chatraṃ
                        vātavarṣātapāpaham |  
 pravāto raukṣyavaivarṇyastambhakṛddāhatṛḍbhramān || 
 AS.Sū.12.87  śramāgnimūrcchāśca
                        jayedapravātastvato 'nyathā |  
 prāgvāyuruṣṇo 'bhiṣyandī tvagdoṣārśoviṣakrimīn || 
 AS.Sū.12.88  sannipātajvaraṃ śvāsamāmaṃ
                        vāyuṃ ca kopayet |  
 paścimaḥ śiśiro hanti mūrcchāṃ dāhaṃ tṛṣaṃ viṣam || 
 AS.Sū.12.89  dakṣiṇo mārutaḥ śreṣṭho
                        netryo 'ṅgabalavarddhanaḥ |  
 raktapittapraśamano na ca vātaprakopanaḥ || 
 AS.Sū.12.90  uttaro mārutaḥ snigdho
                        mṛdurmadhura eva ca |  
 kaṣāyānurasaḥ śīto doṣāṇāmaprakopanaḥ || 
 AS.Sū.12.91  ātapo
                        bhramatṛṭsvedadāhamūrcchāvivarṇatāḥ |  
 kuryāt pittāsravahnīṃśca chāyā caitānapohati |  
 tamaḥ kaṣāyakaṭukaṃ jyotsnā madhuraśītalā || 
 AS.Sū.12.92  bhavati cātra |  
 rasādibhedairiti bheṣajānā diṅmātramuktaṃ na yato 'sti kiñcit |  
 anauṣadhaṃ dravyamihāvabodho rūpasya teṣāṃ vanagocarebhyaḥ || 
 iti dvādaśo 'dhyāyaḥ |  
 
 
                    atha trayodaśo 'dhyāyaḥ
                     AS.Sū.13.1  athāto
                        'gryasaṅgrahaṇīyamadhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.13.2
                         śreṣṭhamudakamāśvāsanastambhanakledanānām |  
 snānaṃ surā ca śramaharāṇām |  
 kṣīraṃ jīvanīyānām |  
 māṃsaṃ bṛṃhaṇīyānām |  
 rasaḥ prīṇanānām |  
 lavaṇamannadravyarucikarāṇām |  
 tindukamannadravyārucikarāṇām |  
 amlaṃ hṛdyānām |  
 kukkuṭo balyānām |  
 tailaṃ vātaśleṣmapraśamanānām |  
 sarpirvātapittapraśamanānām |  
 madhu śleṣmapittapraśamanānām |  
 svedo mārdavakarāṇām |  
 vyāyāmaḥ sthairyakarāṇām |  
 kṣāraḥ puṃstvopaghātinām |  
 āmaṃ kapitthamakaṇṭhyānām |  
 āvikaṃ sarpirahṛdyānām |  
 mahiṣīkṣīraṃ svapnajananānām |  
 mandakaṃ dadhyabhiṣyandakarāṇām |  
 ikṣurmūtrajananānām |  
 yavāḥ purīṣajananānām |  
 jāmbavaṃ vātajananānām |  
 kulattho 'mlapittajananānām |  
 māṣāḥ śaṣkulyo 'vikṣīraṃ ca pittaśleṣmajananānām |  
 durālabhā pittaśleṣmopaśoṣaṇānām |  
 upavāso jvaraharāṇāṃ |  
 vṛṣo raktapittapraśamanānām |  
 kaṇṭakārikā kāsaghnānām |  
 lākṣā sadyaḥkṣataghnānām |  
 nāgabalābhyāsaḥ kṣatakṣayaghnānām |  
 puṣkaramūlaṃ hidhmāśvāsakāsapārśvaśūlāruciharāṇām |  
 ajāpayaḥ śoṣaghnastanyakararaktasaṅgrahaṇapraśamanānām |  
 mṛdbhṛṣṭaloṣṭaprasādaḥ charditṛṣṇātiyogapraśamanānām |  
 aruṣkaraścitrakamūlaṃ ca śuṣkārśaḥpraśamanānām |  
 kuṭajo raktarśaḥpraśamanānām |  
 lājāśchardighnānām |  
 yāvaśūkaḥ sraṃsanīyapācanīyārśoghnānām |  
 takrābhyāso 'rśaḥśvayathugrahaṇīdoṣaghṛtavyāpatpraśamanānām |  
 kravyānmāṃsābhyāso 'rśaḥśoṣagrahaṇīdoṣaghnānām |  
 mustaṃ saṅgrahaṇīyadīpanīyapācanīyānām |  
 ativiṣā saṅgrahaṇīyapācanīyasarvadoṣaharāṇām |  
 bilvaṃ saṅgrahaṇīyadīpanīyavātakaphapraśamanānām |  
 udīcyaṃ nirvāpaṇadīpanīyachardyatīsāraharāṇām |  
 kaṭvaṅgaṃ saṅgrahaṇīyadīpanīyānām |  
 kuṭajatvak śleṣmapittaraktasaṅgrahaṇīyopaśoṣaṇīyānām |  
 utpalakumudakiñjalko 'nantā ca saṅgrahaṇīyaraktapittapraśamanānām |  
 kāśmaryaphalaṃ raktasaṅgrahaṇīyaraktapittapraśamanānām |  
 gandhapriyaṅguḥ śoṇitapittātiyogapraśamanānām |  
 pṛśniparṇī raktasaṅgrahaṇīyadīpanīyapācanīyavātaharavṛṣyāṇām |  
 sālaparṇī vṛṣyasarvadoṣaharāṇām |  
 balā saṅgrahaṇīyabalyavātaharāṇām |  
 pippalīmūlaṃ dīpanīyapācanīyānāhaharāṇām citrakamūlaṃ
                        dīpanīyapācanīyagudaśophaśūlaharāṇām |  
 gokṣurako mūtrakṛcchrānilaharāṇām |  
 haridrā pramehaharāṇām |  
 raktāvaseko vidradhivisarpapiṭakāgaṇḍamālāpaharāṇām |  
 eraṇḍatailābhyāso vardhmagulmānilaśūlaharāṇām |  
 laśuno gulmānilaharāṇām |  
 hiṅguniryāsaḥśchedanīyapācanīyānulomikavātakaphapraśamanānām |  
 amlavetaso bhedanīyadīpanīyānulomikavātakaphapraśamanānām |  
 uṣṭrīkṣīramudaraśvayathughnānām |  
 ayorajaḥ pāṇḍurogaghnānām |  
 khadiraḥ kuṣṭhaghnānām |  
 viḍaṅgaḥ kṛmighnānām |  
 rāsnā vātaharāṇām |  
 eraṇḍamūlaṃ vṛṣyavātaharāṇām |  
 guggulurmedonilaharāṇām |  
 amṛtā saṅgrahaṇīyadīpanīyavātaśleṣmaśoṇitavibandhapraśamanānām |  
 madanaphalaṃ vamanāsthāpanānuvāsanopayoginām |  
 trivṛtsukhavirecanānām |  
 caturaṅgulo mṛduvirecanānām |  
 snukpayastīkṣṇavirecanānām |  
 pratyakpuṣpī śirovirecanānām |  
 triphalātimiraghnānām |  
 guggulurvraṇyānām |  
 śirīṣo viṣaghnānām |  
 āmalakaṃ vayasthāpanānām |  
 harītakī pathyānām |  
 kṣīraghṛtābhyāso rasāyanānām |  
 samaghṛtasaktuprāśābhyāso vṛṣyodāvartaharāṇām |  
 saṅkalpo nakraretaśca vṛṣyāṇām || 
 AS.Sū.13.3  daurmanasyamavṛṣyāṇām |  
 tailagaṇḍūṣābhayāso dantabalarucikarāṇām |  
 candanodumbaraṃ dāhanirvāpaṇalepanānām |  
 rāsnāgaruṇī śītāpanayanapralepanānām |  
 lāmajjakośīre dāhatvagdoṣasvedāpanayanapralepanānām |  
 kuṣṭhaṃ vātaharābhyaṅgopanāhopayoginām |  
 madhukaṃ cakṣuṣyavṛṣyakeśyakaṇṭhyabalyavirecanīyaropaṇīyānām |  
 ajīrṇāśanaṃ grahaṇīdūṣaṇānām |  
 viruddhavīryāśanaṃ ninditavyādhikarāṇām |  
 gurubhojanaṃ durvipākānām |  
 atimātrāśanamāmadoṣahetūnām |  
 yathāgnyabhyavahāro 'gnisandhukṣaṇānām |  
 yathāsātmyamāhāravihārau sevyānām |  
 ekāsanaśayanabhojanaṃ sukhanāśakarāṇām |  
 viṣamāśanamagnivaiṣamyakarāṇām |  
 kāle bhojanamārogyakarāṇām |  
 sudarśanamannaṃ śraddhājananānām |  
 vegadhāraṇamanārogyakarāṇām |  
 tṛptirāhāraguṇānām |  
 anaśanamāyuṣo hrāsakarāṇām |  
 pramitāśanaṃ gavedhukānnaṃ ca karśanīyānām |  
 uddālakānnaṃ rūkṣaṇīyānām madyaṃ saumanasyajananānām |  
 madyākṣepo dhīdhṛtismṛtiharāṇām |  
 strīṣvatiprasaṅgaḥ śoṣakarāṇām |  
 śukravegavinigrahaḥ ṣāṇḍhyakarāṇām pādābhyāmudvartanamannaśraddhājananānām |  
 sūnādarśanamannāśraddhājananānām || 
 AS.Sū.13.4  mithyāyogo vyādhimukhānām |  
 rajasvalāgamanamalakṣmīmukhānām |  
 brahmacaryamāyuṣyāṇam |  
 paradāragamanamanāyuṣyāṇām |  
 ayathāprāṇamārambhaḥ prāṇoparodhinām |  
 viṣādo rogavarddhanānām |  
 harṣaḥ prīṇanānām |  
 śokaḥ śoṣaṇānām |  
 āśvāso balakarāṇām |  
 nirvṛtiḥ puṣṭikarāṇām |  
 puṣṭiḥ svapnakarāṇām |  
 svapnaḥ tandrīkarāṇām |  
 sarvarasābhyāso balakarāṇām |  
 ekarasābhyāso daurbalyārocakānyatamadoṣaprakopakarāṇām |  
 garbhaśalyamāhāryāṇām |  
 agnirāmastambhaśītaśūlodveṣṭakapraśamanānām |  
 ajīrṇamuddhāryāṇām |  
 bālo mṛdubheṣajārhāṇām |  
 vṛddho yāpyānām |  
 garbhiṇī tīkṣṇauṣadhavyavāyavyāyāmavarjanīyānām |  
 saumanasyaṃ garbhadhāraṇānām |  
 asaumanasyaṃ duḥkhajanānām |  
 sannipāto duścikitsyānām |  
 āmaviṣamacikitsyānām |  
 jvaraḥ śīghrarogāṇām |  
 kuṣṭhaṃ dīrgharogāṇām |  
 rājayakṣmā rogasamūhānām |  
 prameho 'nuṣaṅgiṇām |  
 jalaukaso 'nuśastrāṇām |  
 bastiryantrāṇām |  
 himavānauṣadhabhūmīnām |  
 soma auṣadhīnām |  
 marubhūmirārogyadeśānām |  
 ānūpabhūmirahitadeśānām |  
 nirdeśakāritvamāturaguṇānām |  
 anirdeśakāritvamariṣṭānām |  
 bhiṣakcikitsāṅgānām |  
 siddhirvaidyāṅgānām |  
 nāstiko varjyānām |  
 laulyaṃ kleśakarāṇām |  
 ātmavattopakāriṇām |  
 śāstrasahitastarkaḥ sādhakānām |  
 dṛṣṭakarmatā nissaṃśayakarāṇām |  
 asamarthatā bhayaṃkarāṇām |  
 tadvidyasambhāṣā buddhivarddhanānām |  
 ācāryaḥ śāstrādhigamahetūnām |  
 āyurvedo 'mṛtānām |  
 sadvaidyadveṣaḥ prāṇatyāgahetūnām |  
 sadvacanamanuṣṭheyānām |  
 vāyuḥ prāṇasaṃjñāpradānahetūnām |  
 sarvasanyāsaḥ sukhānāmiti |  
 tatrodakāgnimṛdbhṛṣṭaloṣṭaprasādatakrābhyāsaraktāvasekairaṇḍatailābhyāsoṣṭrīkṣīramadanaphalamadyākṣepaikarasagarbhiṇīnāmekaikasmāt
                        samudāyācca nirddhāraṇam |  
 puṣkaramūlādīnāṃ tu samudāyādeveti || 
 AS.Sū.13.5  bhavati cātra |  
 agryāṇāṃ śatamuddiṣṭaṃ pañca pañcāśaduttaram |  
 alametadvijānīyāddhitāhitaviniścaye || 
 iti trayodaśo 'dhyāyaḥ |  
 
 
                    atha caturdaśo 'dhyāyaḥ | 
                     AS.Sū.14.1  atha
                        śodhanādigaṇasaṅgrahamadhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.14.2
                         madananīmūtakekṣvākukośātakīdvayaphalapuṣpapatrāṇi
                        kuṭajakarañjatrapusasarṣapapippalīviḍaṅgailāpratyakpuṣpīhareṇupṛthvīkākustumbaruprapunnāṭānāṃ
                        phalāni śāradāni ca hastiparṇyāḥ
                        kovidārakarbudārāriṣṭaśvagandhānīpavidulabilvabimbībandhujīvakaśvetāśaṇapuṣpīsadāpuṣpīvacācitrācitrakamṛgendravāruṇīsuṣavīcaturaṅgulasvādu
                        kaṇṭakapāṭhāpāṭalīśārṅgeṣṭāmadhukamūrvāsaptaparṇasomavalkadvīpiśigrusumanassaumanasyāyavānīvṛścīvapunarnavāmahā
                        sahākṣudrasahekṣukāṇḍakālaktapippalīmūlacavikānaladośīrahrīberamūlāni |  
 śālmalīśelukābhadrapaṇyairāvaṇyāvarttakyupodakoddāladhanvanarasāñjanarājādanopacitrāgopaśṛṅgāṭikāpicchāḥ
                        |  
 priyaṅgupūṣpam |  
 tālīsapatram |  
 haridrāśṛṅgaverakandau |  
 madhuyaṣṭīdāruharidrāsāsau |  
 tagaraguḍūcīmadhuphaṇitakṣīrakṣāralavaṇāni ceti vamanopayogīni || 
 AS.Sū.14.3  
                        trivṛcchāmādantīdravantīśaṅkhinīsaptalājagandhājaśṛṅgīvacāgavākṣīchagalāntrīsuvarṇakṣīrīcitrakakiṇihīhrasvapañcamūlavṛścīvapunarnavāpalaṅkaṣāvāstukaśākasālamūlāni
                        |  
 tilvakaramyakakāmpilyakapāṭalītvaca |  
 triphalāpīlupriyālakuvalabadarakarkandhukāśmaryaparūṣakadrākṣānīlinīklītanakodakīryāviḍaṅgapūgapañcāṅgulaphalāni
                        |  
 caturaṅgulaphalapatrāṇi |  
 pūtīkasya tvakphalapatrāṇi |  
 mahāvṛkṣasaptacchadajyotiṣmatīkṣīrāṇi |  
 kṣīramadyamastutakradhānyāmlamūtrāṇi ceti virecanopayogīni || 
 AS.Sū.14.4  
                        kośātakīdevadālīsaptalākāravollikāsvarasamarkakṣīramuṣṇodakaṃ
                        cetyubhayātmakāni |  
 bastiṣu tu teṣu teṣvavasthāntareṣuyānyupayujyante dravyāṇi
                        tānyasaṅkhyeyatvānnopadiśyante |  
 rasaskandhebhya eva yathādoṣaṃ yathāvasthaṃ ca vibhajet |  
 sarveṣu tu prāyo madanakuṭaja
                        jīmūtakekṣvākukośātakīdvayatrapuṃsāsiddhārthakaśatāhvāphalāni |  
 balādaśamūlairaṇḍatrivṛdvacāyaṣṭyāhvakuṣṭharāsnāpunarnavakattṛṇamūlāni |  
 saraladevadāruhapuṣāhiṅgurasāñjanavyoṣapatrailāmṛtāyavakolakulatthaguḍalavaṇamastudhānyāmlamūtrasnehakṣīrakṣaudrāṇi
                        ceti nirūhopayogīni || 
 AS.Sū.14.5  
                        apāmārgaviḍaṅgamaricapippalīśirīṣavilvājājyajamojavārtākapṛthvīkailāhareṇuphalāni
                        |  
 tālīsatamālatarkārīharitakavargapatrāṇi |  
 sarṣapāphalapatrāṇi |  
 śigruphalapatratvacaḥ |  
 haridrāmūlakalaśunanāgarakandapatrāṇi |  
 ativiṣākandāḥ |  
 kuṣṭhavacābhārṅgīśvetākiṇihīnāgadantījyotiṣmatīgavākṣīvayasthāvṛścikālībambīkarañjamūlāni
                        |  
 arkālarkapuṣpamūlāni |  
 lodhramadanasaptaparṇanimbapīlubījāni |  
 muruṅgīmātuluṅgīlavaṅgapuṣpāṇi |  
 agarusuradārusaralasallakījiṅgiṇyasanarasāñjanahiṅgulākṣāniryāsāḥ |  
 tamālasālatālamadhūkadārvīsārāḥ |  
 tejasvinīmeṣaśṛṅgīvarāṅgeṅgudībṛhatīdvayacocatvacaḥ |  
 rājādanamajjakṣaudralavaṇāni madyāni gavādiśakṛdrasamūtrapittānyevaṃvidhāni
                        cendriyopaśayānyanyānyapi tathā snehāḥ kṣīraṃ raktaṃ māṃsaraso
                        dhānyarasastoyamiti śirovirecanopayogīni || 
 AS.Sū.14.6  
                        madhukapadmakamañjiṣṭhāśārivāmustāpunnāganāgakesarailavālukasuvarṇatvaktamālapṛthvīkāhareṇulākṣāśatapuṣpāsallakīśarkarāmadanakamarubakanyagrodhodumbarāśvatthaplakṣalodhratvak
                        padmotpalāni sarvagandhadravyāṇi ca kuṣṭhatagaravarjyāni
                        prāyogikadhūmopayogīni
                        agaruguggulusallakīśaileyakanaladahrīberahareṇūśīramustādhyāmakavarāṅgaśrīveṣṭakasthauṇeyakaparipelavailavālukakundurukasarjarasayaṣṭyāhvaphalasārasnehamadhūcchiṣṭabilvaphalamajjayavatilamāṣakuṅkumāni
                        medomajjavasāsarpīṣi ca snaihikadhūmopayogīni |  
 śirovirecanadravyāṇi gandhadravyāṇi ca tīkṣṇāni manohvā haritālaṃ ceti
                        tīkṣṇadhūmopayogīni || 
 AS.Sū.14.7  
                        bhadradārukuṣṭhatagaravaruṇabalātibalārtagalakacchurāhlādinīkuberākṣīvatsādinyarkālarkakatakabhārṅgīkārpāsīvṛścikālīpattūraprabhṛtīni
                        vidāryādigaṇo vīratarādi stṛṇākhyavarjyāni ṣaṭ pañcamūlāni ceti vātaśamanāni
                        |  
 dūrvānantāmocarasamañjiṣṭhāparipelavakālākālīyakakadalīkandalīpayasyātmaguptānālikerakharjjūradrākṣāvidārībadarībalānāgabalānāgapuṣpaśatāvarīśīta
                        pākyodanapākītṛṇaśūlyāṃśumatīdvayāriṣṭakāriṣṭāṭarūṣaketkaṭarpriyaṅgudhātakīdhavadhavadhanvanasyandanakhadirakadarapriyālatālasālasarjatiniśāśvakarṇagundrāvānīrapadmāpadmakapadmabījamṛṇālakumudanalinasaugandhikapuṇḍarīkaśatapatraśaivālakalhārotpalakākolyutpalikāśalūkaśṛṅgāṭakakaśerukakrauñcādanaprabhṛtīni
                        anyāni ca śītavīryāṇi sārivādiḥ padmakādiḥ paṭolāadirnyagrodhādirdāhaharo
                        mahākaṣāyastṛṇapañcamūlaṃ ceti pittaśamanāni |  
 śītaśivaśatapuṣpāsaralasuradārurāsneṅgu
                        dīsātalāsumanaḥkākādanīlāṅgalikāhastikarṇamuñjātalāmajjakaprabhṛtīnyanyāni
                        ca rūkṣoṣṇavīryāṇyāragvadhādirasanādirarkādiḥ
                        surasādirmuṣkakādirvatsakādirmustādiḥ śītaghnaśca mahākaṣāyo
                        vallīkaṇṭakapañcamūle ca śleṣmaśamanānīti || 
 AS.Sū.14.8  bhavati cātra |  
 samīkṣya doṣadūṣyādīnamī vargāḥ suyojitāḥ |  
 sarvāmayajayāyālaṃ jāyante niyatātmanām || 
 iti caturdaśo 'dhyāyaḥ |  
 
 
                    atha pañcadaśo 'dhyāyaḥ
                     AS.Sū.15.1  athāto
                        mahākaṣāyasaṅgrahamadhyāyaṃ vyākhyāsyāmaḥ iti ha smāhurātreyādayo maharṣayaḥ
                        || 
 AS.Sū.15.2  ānantyādauṣadhānāmāmayānāṃ
                        cānantā eva kaṣāyāḥ |  
 ye tu sutarāmupayogavantaḥ prakarṣavartino vā te jīvanīyādisaṃjñāḥ |  
 pratyekaṃ daśakaṣāyasaṃyogāt pañcacatvāriṃśanmahākaṣāyā vakṣyante |  
 tatpratipatyarthameva mandabuddhīnām |  
 buddhimatāmudāharaṇāmātrapradarśanārtham |  
 śakyaṃ hi buddhimadbhiḥ svāduśītasnigdhādīn jīvantyādiṣu sādhāraṇān
                        guṇānālocya kṣīrekṣudrākṣākṣoḍavidārīkandādiṣvapi tadguṇeṣu
                        jīvanīyāditvamavadhārayitum |  
 yathoktānusaraṇameva tu śreyo mandabuddheriti |  
 vyastāśca te catvāri pañcāśadadhikāni tadabhidhānānyeva |  
 yadyapi tāni tānyeva dravyāṇīti dravyasaṅkaraḥ kaṣāyeṣu tathāpi na
                        saṃjñāvirodhaḥ |  
 ekasyāpi bahukāryanirvartanāt |  
 tatra lavaṇavarjyā rasāḥ kalpanāyāṃ kaṣāyā ityucayante |  
 tadyonitvāt |  
 lavaṇasya yato niryāsādikalpanānāmasambhavaḥ |  
 pṛthagupayogopakārarahitatvācca nairathakyamiti || 
 AS.Sū.15.3  bhavati cātra |  
 jīvantīkākolyau dve mede mudgamāṣaparṇyau ca |  
 ṛṣabhakajīvakamadhukaṃ ceti gaṇo jīvanīyākhyaḥ || 
 AS.Sū.15.4  vāṭyā balā
                        payasyākākolyāvikṣuvājigandhe ca |  
 kṣīriṇirājakṣavake bhāradvājī ca bṛṃhaṇīyo 'yam || 
 AS.Sū.15.5  haimavatī ciribilvaṃ mustā
                        kuṣṭhaṃ vacā haridre ca |  
 citrakakaṭukātiviṣā vargoyaṃ lekhanīyākhyaḥ || 
 AS.Sū.15.6  arkairaṇḍau citrā
                        citrakaciribilvaśaṅkhinīsaralā |  
 hemakṣīrī kaṭukā vahnimukhī bhedanīyo 'yam || 
 AS.Sū.15.7
                         madhumadhukapṛśniparṇīkaṭphalalodhrapriyaṅgudhātakyaḥ |  
 ambaṣṭhakī samaṅgā mocarasaśceti sandhānaḥ || 
 AS.Sū.15.8  hiṅgumaricāmlavetasa
                        dīpyakabhallātakāsthisaṃyogāt |  
 vargaḥ sapañcakolo nirdiṣṭo dīpanīyo 'yam || 
 AS.Sū.15.9  aindryatirasā payasyā
                        ṛṣyaproktā sthirā balātibalā |  
 iti balyo daśako 'yaṃ hayagandhā rohiṇī ṛṣabhaḥ || 
 AS.Sū.15.10  candanatuṅgapayasyā
                        sitālatāmadhukapadmakośarim |  
 varṇyo gaṇoyamudito mañjiṣṭhāsārivāsahitaḥ || 
 AS.Sū.15.11
                         haṃsapadībṛhatīdvayamṛdvīkāsārivekṣumūlāni |  
 kaiḍaryamadhukakṛṣṇāḥ savidāryaḥ kaṇṭhajananāni || 
 AS.Sū.15.12
                         vṛkṣāmlabadaradāḍimakuvalāmrāmrātālikucakaramardam |  
 hṛdyaṃ samātuluṅgāmlavetasaṃ viddhi vargamimam || 
 AS.Sū.15.13
                         nāgaracavikācitrakaviḍaṅgamūrvāmṛtāvacāmustāḥ |  
 sahapippalīpaṭolāstṛptighno 'yaṃ gaṇaḥ prathitaḥ || 
 AS.Sū.15.14
                         kuṭajaphalabilvacitrakamahauṣadhaprativiṣāvacācavikāḥ |  
 dhanvayavāsaṃ pathyā dāruharidrāgaṇo 'yamarśoghnaḥ || 
 AS.Sū.15.15
                         khadirāmalakāruṣkaraniśābhayāsaptaparṇakaravīrāḥ |  
 kuṣṭhāghnāścatuṅgulaviḍaṅgajātipravālāśca || 
 AS.Sū.15.16
                         naladakṛtamālacandanasarṣapaghananimbakuṭajamadhukāni |  
 kaṇḍūṃ dāruharidrāsanaktamālāni nighnanti || 
 AS.Sū.15.17
                         akṣīvamaricakebukaviḍaṅgagaṇḍīrakiṇihinirguṇḍyaḥ |  
 ghnanti krimīn śvadaṃṣṭrāviṣākhuparṇyastathā na cirāt || 
 AS.Sū.15.18
                         mañjiṣṭhāśleṣmātakarajanīsuvahāśirīṣapālindyaḥ |  
 sailācandanakatkāḥ sasinduvārā viṣaṃ ghnanti || 
 AS.Sū.15.19
                         śālikuśakāśaṣaṣṭikavīraṇadarbhekṣuvālikekṣūṇām |  
 tadvad gundrotkaṭayormūlamalaṃ stanyajananāya || 
 AS.Sū.15.20
                         pāṭhānāgarasuratarughanāmṛtāsārivendrayavamūrvāḥ |  
 kaṭukākirātatiktaṃ vargo 'yaṃ stanyaśuddhikaraḥ || 
 AS.Sū.15.21
                         medākākolīdvayavṛkṣaruhājīvakarṣabhakuliṅgāḥ |  
 śukrajanano gaṇo 'yaṃ saha jaṭilāśūrpaparṇībhiḥ || 
 AS.Sū.15.22
                         kuṣṭhailavālukakaṭphalakāṇḍekṣvikṣvabdhiphenakośīraiḥ |  
 vasukekṣurakaiḥ śukraṃ śudhyet sakadambaniryāsaiḥ || 
 AS.Sū.15.23  drākṣākākolīdvaya
                        madhuparṇīmadhukajīvakavidāryaḥ |  
 snehopagāḥ samedā jīvantīśāliparṇīkāḥ || 
 AS.Sū.15.24
                         saubhañjanakapunarnavavṛścīvakulatthamāṣabadarāṇi |  
 svedopagāni vidyāt sayavatilārkorupūgāni || 
 AS.Sū.15.25
                         lājāmrabadaradāḍimayavaṣaṣṭikamātuluṅgasevyāni |  
 jambvāmrapallavāni ca vaminigrahaṇāni mṛtsā ca || 
 AS.Sū.15.26
                         nāgaradhanvayavāsakavālakaparpaṭakacandanaguḍūcyaḥ |  
 bhūnimbaghanapaṭolī kustumbaryastṛṣaṃ ghnanti || 
 AS.Sū.15.27
                         bṛhatīdvayavṛkṣaruhāpuṣkaramūlābhayākaṇāśṛṅgyaḥ |  
 hidhmāṃ nighnanti śaṭī durālabhā badarabījaṃ ca || 
 AS.Sū.15.28  śāmānantā padmā kaṭvaṅgaḥ
                        padmakesaraṃ lodhram |  
 dhātakikusumasamaṅgāmocarasāmrāsthi viḍgrahaṇam || 
 AS.Sū.15.29  jambūsallakimadhukaṃ
                        nīlotpalakacchurātilaśryāhvam |  
 bhṛṣṭā ca mṛt payasyā saśālmalī viḍvirajanāni || 
 AS.Sū.15.30
                         jambvāmrodumbaravaṭakapītanaplakṣapippalāśmantam |  
 bhallātasomavalkaṃ mūtragrahaṇāy nirdiṣṭam || 
 AS.Sū.15.31  kamalanalinakumuda
                        madhukasaugandhikadhātakīlatākusumam mūtraṃ nayati virāgaṃ
                        sotpalaśatapatrapuṇḍarīkaṃ ca || 
 AS.Sū.15.32
                         vṛkṣādanīśvadaṃṣṭrādarbhetkaṭavasukavaśirakuśakāśāḥ |  
 mūtraṃ virecayeyurgundrā pāṣāṇabhedaśca || 
 AS.Sū.15.33
                         drākṣāmalakapunarnabavṛścīvadurālabhābhayākṛṣṇāḥ |  
 kāsaṃ ghnanti saśṛṅgī tāmalakī kaṇṭakārī ca || 
 AS.Sū.15.34  caṇḍāmlavetasaśaṭī
                        tāmalakīsurasahiṅgujīvantyaḥ |  
 puṣkaramūlailāguruvargo 'yaṃ śvāsaśamanāya || 
 AS.Sū.15.35
                         drākṣāpīluparūṣakamañjiṣṭhāsārivāmṛtāpāṭhāḥ |  
 triphalā ceti gaṇo 'yaṃ jvarasya śamanāy nirdiṣṭaḥ || 
 AS.Sū.15.36
                         dāḍimaphalguparūṣakapriyālayavaṣaṣṭikekṣubadarāṇi |  
 śramanāśanāni vidyād drākṣākharjjūrasahitāni || 
 AS.Sū.15.37  padmakalājośīraṃ
                        madhukotpalasārivāsitodīcyam |  
 kāśmaryaphalaṃ candanameṣa gaṇo dāhahā proktaḥ || 
 AS.Sū.15.38
                         natanāgarāguruvacādhānyakabhūtīkapippalīvyāghrayaḥ |  
 śītaṃ śamayantyacirāt syonākaḥ sāgnimanthaśca || 
 AS.Sū.15.39
                         tindukapriyālavījakasaptacchadakhadirakadarabadarāṇi |  
 arimedavājikarṇau kakubhaścodardaśamanāni || 
 AS.Sū.15.40  kākolyelā sevyaṃ nidigdhike
                        śālipṛśniparṇyau ca |  
 ghnantyaṅgamardamacirācandanamadhukorubūkaṃ ca || 
 AS.Sū.15.41  dīpyakamaricājājīgaṇḍīraṃ
                        sājagandhamatha śūlam |  
 śamayati sapañcakolaṃ śophaṃ daśamūlamādyaṃ ca || 
 AS.Sū.15.42
                         madhumadhukalājagairikaphalinīmocarasamṛtkapālāni |  
 saṃsthāpayanti rudhiraṃ rudhiraṃ ca saśarkaraṃ lodhram || 
 AS.Sū.15.43
                         śailailavālukaṭphalamocarasāśokapadmakaśirīṣam |  
 sthāpayati vedanāmatha sahatuṅgakadambavidulaṃ ca || 
 AS.Sū.15.44
                         kaiḍaryahiṅgucorakapalaṅkaṣāśokarohiṇivayasthāḥ |  
 pūtyarimedo jaṭilāgolomivacāśca saṃjñādāḥ || 
 AS.Sū.15.45  aindrī dūrvāmoghāviṣvaksenā
                        vyathā śivāriṣṭā |  
 brāhmī savāṭyapuṣpī śatavīryā sthāpayed garbham || 
 AS.Sū.15.46  amṛtā pathyā dhātrī jīvantī
                        śreyasī sthirāyuktā |  
 maṇḍūkaparṇyatirasā sthāpayati punarnavā ca vayaḥ || 
 AS.Sū.15.47  iti
                        nānāvidhavyādhivighātārthamudāhṛtāḥ |  
 yogā rogāturavaśāt kalpayettān yathāyatham || 
 iti pañcadaśo 'dhyāyaḥ |  
 
 
                    atha ṣoḍaśo 'dhyāyaḥ | 
                     AS.Sū.16.1  athāto
                        vividhadravyagaṇasaṅgrahamadhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.16.2
                         vidāripañcāḍgulavṛścikālīvṛścīvadevāhvayaśūrpaparṇyaḥ |  
 kaṇḍūkarī jīvanahrasvasaṃjñe dve pañcake gopasutā tripādī || 
 AS.Sū.16.3  vidāryādirayaṃ hṛdyo bṛṃhaṇo
                        vātapittahā |  
 śoṣagulmāṅgamardordhvaśvāsakāsaharo gaṇaḥ || 
 AS.Sū.16.4
                         sārivośīrakāśmaryamadhūkaśiśiradvayam |  
 yaṣṭīparūṣakaṃ hanti dāhapittāsratṛḍjvarān || 
 AS.Sū.16.5  padmakapuṇḍrau vṛddhitugardhyaḥ
                        śṛṅgyamṛtā daśa jīvanasaṃjñāḥ |  
 stanyakarā ghnantīraṇapittaṃ prīṇanabṛṃhaṇajīvanavṛṣyāḥ || 
 AS.Sū.16.6  parūṣakaṃ varā drākṣā kaṭphalaṃ
                        katakāt phalam |  
 rājāhvaṃ dāḍimaṃ śākaṃ tṛṇmūtrāmayavātajit |  
 añjanaṃ phalinī māṃsī padmotpalarasāñjanam |  
 sailāmadhukanāgāhvaṃ viṣāntardāhapittanut || 
 AS.Sū.16.7  paṭolakaṭurohiṇīcandanaṃ
                        madhusravaguḍūcipāṭhānvitam |  
 nihanti kaphapittakuṣṭhajvarān viṣaṃ vamimarocakaṃ kāmalām || 
 AS.Sū.16.8  guḍūcīpadmakāriṣṭadhānakā
                        raktacandanam |  
 pittaśleṣmajvaracchardidāhatṛṣṇāghnamagnikṛt || 
 AS.Sū.16.9  
                        āragvadhendrayavapāṭalikākatiktānimbāmṛtāmadhurasāsruvavṛkṣapāṭhāḥ |  
 bhūnimbasairyakapaṭolakarañjayugmasaptacchadāgnisuṣavīphalabāṇaghoṇṭāḥ || 
 AS.Sū.16.10  āragvadhādirjayati
                        chardikuṣṭhaviṣajvarān |  
 kaphaṃ kaṇḍūṃ pramehaṃ ca duṣṭavraṇaviśodhanaḥ || 
 AS.Sū.16.11
                         asanatiniśabhūrjaśvetavāhaprakīryāḥ
                        khadirakadarabhaṇḍīśiṃśapāmeṣaśṛṅgyaḥ |  
 trihimanatapalāśājoṅgakaḥ śākasālau dhavakabukakaliṅgacchāgakarṇāśvakarṇāḥ
                        || 
 AS.Sū.16.12  asanādirvijayate
                        śvitrakuṣṭhakaphakrimīn |  
 pāṇḍurogaṃ pramehaṃ ca medodoṣanibarhaṇaḥ || 
 AS.Sū.16.13
                         varaṇasairyakayugmaśatāvarīdahanamoraṭabilvaviṣāṇikāḥ |  
 dvibṛhatīdvikarañjajayādvayaṃ bahalapallavadarbharujākarāḥ || 
 AS.Sū.16.14  varaṇādiḥ kaphaṃ medo
                        mandāgnitvaṃ niyacchati |  
 āḍhyavātaṃ śiraśśūlaṃ gulmaṃ cāntaḥ savidradhim || 
 AS.Sū.16.15  ūṣakastutthakaṃ
                        hiṅgukāsīsadvayasaindhavam |  
 saśilājatu kṛcchrāśmagulmamedaḥ kaphāpaham || 
 AS.Sū.16.16  bhavanti cātra 
 vīratarāraṇikau nagagucchau moraṭaṭuṇṭukasairyakayugmam |  
 mustakamañjarikarkaśapārthā mūtravirekakaro daśakaśca || 
 AS.Sū.16.17  vargo vīratarādyo 'yaṃ hanti
                        vātakṛtān gadān |  
 aśmarīśarkarāmūtrakṛcchrāghātarujāpahaḥ || 
 AS.Sū.16.18
                         lodhraśābarakalodhrapalāśājiṅgiṇīsaralakaṭphalayuktāḥ |  
 kutsitāmbakadalīgataśokāḥ selavāluparipelavamocāḥ || 
 AS.Sū.16.19  eṣa lodhrādiko nāma
                        medaḥkaphaharogaṇaḥ |  
 yonidoṣaharaḥ stambhī varṇyo viṣavināśanaḥ || 
 AS.Sū.16.20  arkālarkau nāgadantī viśalyā
                        bhārṅgī rāsnā vṛścikālī prakīryā |  
 pratyakpuṣpī pītatailodakīryāḥ śvetāyugmaṃ tāpasānāṃ ca vṛkṣaḥ || 
 AS.Sū.16.21  ayamarkādiko vargaḥ
                        kaphamedoviṣāpahaḥ |  
 kṛmikuṣṭhapraśamano viśeṣāt vraṇaśodhanaḥ || 
 AS.Sū.16.22  surasayugaphaṇijjaṃ kālamālā
                        viḍaṅgaṃ kharabukavṛṣakarṇīkaṭphalaṃ kāsamardaḥ |  
 kṣavakasarasibhārṅgīkārmukāḥ kākamācī kulahalaviṣamuṣṭī bhūstṛṇo bhūtakeśī
                        || 
 AS.Sū.16.23  surasādirgaṇaḥ
                        śleṣmamedaḥkriminiṣūdanaḥ |  
 pratiśyāyāruciśvāsakāsaghno vraṇaśodhanaḥ || 
 AS.Sū.16.24
                         muṣkakasnugvarādvīpīpalāśadhavaśiṃśapāḥ |  
 gulmamehāśmarīpāṇḍumedo 'rśaḥkaphaśukrajit || 
 AS.Sū.16.25  vatsako madhurasā truṭirvacā
                        dīrghavṛntaphalavellasarṣapāḥ |  
 rohiṇīsthapanihiṃgubhārṅgayaḥ śūlaghāti daśakaṃ ghuṇapriyā || 
 AS.Sū.16.26  vatsakādyo 'nilaśleṣmamedo
                        'rocakapīnasān |  
 śūlārśojvaragulmāṃśca hanti dīpanapācanaḥ || 
 AS.Sū.16.27
                         vacājaladadevāhvanāgarātiviṣābhayāḥ |  
 haridrādvayayaṣṭyāhvakalaśīkuṭajodbhavāḥ || 
 AS.Sū.16.28
                         vacāharidrādigaṇāvāmātīsāranāśanau |  
 medaḥkaphāḍhyapavanastanyadoṣanibarhaṇau || 
 AS.Sū.16.29  priyaṅgupuṣpāñjanayugmapadmāḥ
                        padmādrajo yojanavalyanantā |  
 sāladrumo mocarasaḥ samaṅgā punnāgaśītaṃ madanīyahetuḥ || 
 AS.Sū.16.30
                         ambaṣṭhāmadhukanamaskarīnandīvṛkṣapalāśakacchurāḥ |  
 lodhraṃ ghātakivilvapeśikā vaṭavaṅgaḥ kamalodbhavaṃ rajaḥ || 
 AS.Sū.16.31  gaṇau priyaṅgvambaṣṭhādī
                        pakvatīsāranāśanau |  
 sandhānīyau hitau pitte vraṇānāmapi ropaṇau || 
 AS.Sū.16.32  
                        mustāvacāgnidviniśādvitiktābhallātapāṭhātriphalāviṣākhyāḥ |  
 kuṣṭhaṃ truṭī haimavatī ca yonistanyāmayaghnā malapācanāśca || 
 AS.Sū.16.33  
                        nyagrodhapippalasadāphalalodhrayugmajambūdvayārjunakapītanasomavalkāḥ |  
 plakṣāsravañjulapriyālapalāśanandīkolīkadambaviralāmadhukaṃ madhūkam || 
 AS.Sū.16.34  nyagrodhādirgaṇo vraṇyaḥ
                        saṅgrāhī bhagnasādhanaḥ medaḥpittāsratṛḍdāhayoniroganibarhaṇaḥ || 
 AS.Sū.16.35  
                        elāyugmaturuṣkakuṣṭhaphalinīmāṃsījaladhyāmakaspṛkkācorakacocapatratagarasthauṇeyajātīrasāḥ
                        |  
 śuktivyāghranakhau surāhvamagaruḥśrīvāsakaḥkuṅkumaṃ
                        caṇḍāgugguludevadhūpakhapurāḥpunnāganāgāhvayam || 
 AS.Sū.16.36  elādiko vātakaphau viṣaṃ ca
                        viniyacchati |  
 varṇaprasādanaḥ kaṇḍūpiṭakākoṭhanāśanaḥ || 
 AS.Sū.16.37  
                        śyāmādantīdravantīkramukakuṭharaṇāśaṅkhinīcarmasāhvāsvarṇakṣīrigavākṣīśikharirajanikā
                        chinnarohā karañjaḥ |  
 bastāntrī vyādhighāto bahalabahurasastīkṣṇavṛkṣāt phalāni śyāmādyo hanti
                        gulmaṃ viṣamarucikaphau hṛdrujaṃ mūtrakṛchram || 
 AS.Sū.16.38  
                        pippalīpippalīmūlacavyacitrakaśṛṅgaveramaricahastipippalīhareṇukailājamojendrayavapāṭhājīrakasarṣapamahānimbaphalguhiṅgubhārṅgīvacāmustāmadhurasātiviṣāviḍaṅgāni
                        kaṭurohiṇī ceti || 
 AS.Sū.16.39  pippalyādiḥ kaphaharaḥ
                        pratiśyāyānilārucīḥ |  
 nihanyāddīpano gulmaśūlaghnaścāmapācanaḥ || 
 AS.Sū.16.40  pañcaviṃśītarityuktā
                        vargāsteṣu tvalābhataḥ |  
 yuñjyāttadvidhamanyacca dravyaṃ jahyādayaugikam || 
 AS.Sū.16.41  ete vargā doṣadūṣyādyapekṣya
                        kalkakvāthasnehalehādiyuktāḥ |  
 pāne nasye 'nvāsane 'ntarbahirvā lepābhyaṅgairghnanti rogān sukṛchrān || 
 iti ṣoḍaśo 'dhyāyaḥ |  
 
 
                    atha saptadaśo 'dhyāyaḥ | 
                     AS.Sū.17.1  athāto
                        dravyādivijñānīyamadhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.17.2  iha hi dravyaṃ
                        pañcamahābhūtātmakam |  
 tasyādhiṣṭhānaṃ pṛthivī yonirudakaṃ khānilānalasamavāyānnirvṛttiviśeṣau |  
 utkarṣeṇa tu vyapadeśaḥ |  
 tasmādbhūtasamavāyasambhavānnaikarasaṃ dravyam |  
 tataśca naikadoṣā vyādhayaḥ || 
 AS.Sū.17.3  tatra vyakto rasaḥ |  
 anurasastu rasenābhibhūtatvādavyakto vyakto vā kiñcidante |  
 rasasya tu chedanopaśamane dve karmaṇī |  
 hitāhitau prabhāvau |  
 tadāśrayeṣu ca dravyasaṃjñakeṣu pṛthivyādiṣu guṇāḥ
                        prakṛtivikṛtivicāradeśakālavaśādgurvādayo raseṣu sāhacaryādupacaryante
                        || 
 AS.Sū.17.4  tatra dravyaṃ
                        gurukaṭhinaviśadamandasāndrasthūlasthiragandhaguṇabahulaṃ pārthivaṃ
                        upacayagauravasaṅghātasthairyakaram || 
 AS.Sū.17.5  
                        dravasnigdhaśītagurumandasāndrasaramṛdupicchilarasaguṇabahulamaudakaṃ
                        upakledasnehabandhaviṣyandamārdavaprahlādakaram || 
 AS.Sū.17.6
                         tīkṣṇoṣṇarūkṣasūkṣmalaghuviśadarūpaguṇabahulamāgneyaṃ
                        dāhapākaprakāśaprabhāvarṇakaram || 
 AS.Sū.17.7  
                        rūkṣasūkṣmalaghuviśadavikāṣivyavāyiśītakharasparśaguṇabahulaṃ vāyvyaṃ
                        raukṣyalāghavavaiśadyaglānivicārakaram || 
 AS.Sū.17.8  
                        sūkṣmalaghuviśadaślakṣṇavyavāyiviviktaśabdaguṇabahulamākāśātmakaṃ
                        sauṣiryalāghavakaram || 
 AS.Sū.17.9  itthaṃ ca nānauṣadhabhūtaṃ
                        jagati kiñcid dravyamasti vividhārthaprayogavaśāt || 
 AS.Sū.17.10  tatrāgnimārutātmakaṃ
                        prāyeṇordhvabhāgikam |  
 tayorhilāghavādūrdhvagatitvāccāgneḥ plavanatvācca mārutasya || 
 AS.Sū.17.11  bhūmyaudakātmakaṃ tu
                        prāyeṇādhobhāgikam |  
 tayorhi gauravānimnagatvācca toyasya || 
 AS.Sū.17.12  vyāmiśrātmakamubhayatobhāgam
                        || 
 AS.Sū.17.13  śamanaṃ tu
                        doṣaviparītaguṇamuktaṃ prāk |  
 tatsaṅkare ca yato bāhulyena kāryakartṛtvaṃ bhavati yadevādhikaṃ tadeva
                        tatkāryakaramiti vyapadeśaḥ |  
 tathānilātmakaṃ grāhi |  
 analātmakaṃ dīpanapācanam |  
 ubhayātmakaṃ lekhanam |  
 bhūmyudakātmakaṃ bṛṃhaṇam || 
 AS.Sū.17.14  tatra kaṭvamlalavaṇā vīryeṇa
                        yathottaramuṣṇāḥ |  
 tiktakaṣāyamadhurāḥ śītāḥ || 
 AS.Sū.17.15  tiktakaṭukaṣāyā rūkṣā
                        baddhaviṇmūtramārutāḥ |  
 lavaṇāmlamadhūrāḥsnigdhāḥsṛṣṭaviṇmūtramārutāḥ || 
 AS.Sū.17.16  lavaṇakaṣāyamadhurā guravaḥ |  
 tadvadamlakaṭukatiktā laghavaḥ |  
 anye punargurulaghusnigdharūkṣasādhāraṇaṃ lavaṇamicchanti || 
 AS.Sū.17.17  vīryaṃ tu kecid
                        gurulaghusnigdharūkṣatīkṣṇamandaśītoṣṇabhedenāṣṭavidhamāhuḥ |  
 apare punaḥ paṭhanti || 
 AS.Sū.17.18  vīryaṃ dravyasya tadjñeyaṃ
                        yadyogāt kriyate kriyā |  
 nāvīryaṃ kurute kiñcit sarvā vīryakṛtā hi sā || 
 AS.Sū.17.19  tairapi
                        caivamatiprakṛṣṭaśaktiyuktānāmaśeṣaudhaguṇasārabhūtānāmaṣṭānāmeva gurvādīnāṃ
                        vīryasaṃjñā viśiṣṭāmnāyavihitāpi laukikīti samudbhāvyate |  
 tathā hi tayā rasavipākaguṇāntaravijayino bhūyāṃsaśca variṣṭhāśca guṇāḥ
                        saṅgṛhītāḥ |  
 viśeṣavṛtyā ca tatra tatra dravyasvarūpakathane vyavahāraḥ pravṛttito bhavati
                        |  
 ata eva sarvātiśāyī dravyasvabhāvaḥ prabhāva ityāmnātaḥ |  
 satyapi ca kriyānirvarttanasāmānye tadviparītā rasādayo vīryākhyayā
                        prabhāvasaṃjñayā vā na parāmṛśyante || 
 AS.Sū.17.20  anye tu
                        gurvādīnāmagnīṣomātmakatvādādānavisargavibhāagena kālasya coṣṇaśītātmakatvād
                        dvividhamevāmananti |  
 evaṃ cāhuḥ || 
 AS.Sū.17.21  nānātmakamapi
                        dravyamagnīṣomau mahābalau |  
 vyaktāvyaktaṃ jagadiva nātikrāmati jātucit || 
 AS.Sū.17.22  tatroṣṇaṃ
                        dahanapacanasvedanavilayanānilakaphaśamanāni karoti || 
 AS.Sū.17.23  śītaṃ
                        hlādanastambhanajīvanaraktapittaprasādanādīni || 
 AS.Sū.17.24  iti vīryamuktaṃ
                        vipākastūcyate |  
 vipākastu prāyaḥ svāduḥ svādulavaṇayoramlo 'mlasya kaṭuritareṣām |  
 rasairasau tulyaphalaḥ || 
 AS.Sū.17.25  dravyaguṇaviśeṣeṇa
                        cāsyālpamadhyabhūyastvamupalakṣayet || 
 AS.Sū.17.26  parāśarastu paṭhati |  
 pākāstrayo rasānāmamlo 'mlaṃ pacyate kaṭuḥ kaṭukam |  
 catvāro 'nye madhuraṃ saṅkīrṇarasāstu saṅkīrṇam || 
 AS.Sū.17.27  kaṭutiktakaṣāyāṇāṃ kaṭuko
                        yeṣāṃ vipāka iti pakṣaḥ |  
 teṣāṃ pittavighāte tiktakaṣāyau kathaṃ bhavataḥ || 
 AS.Sū.17.28  tatra yanmadhuraṃ
                        rasavipākayoḥ śītavīryaṃ ca dravyaṃ yaccāmlaṃ tayoruṣṇavīryaṃ ca yadvā
                        kaṭukaṃ teṣāṃ yathāsvaṃ rasebhyaḥ prāyo guṇān doṣakopaśamanatvaṃ ca vidyāt |  
 tadyathā kṣīramadirāmaricādīnām || 
 AS.Sū.17.29  rasādisaṅkareṇa tvanyathātvam
                        |  
 yathā madhu madhuraṃ śleṣmāṇaṃ śamayati kaṭuvipākatayā |  
 sakaṣāyatvādraukṣyācca vātaṃ janayati śītavīryatvācca |  
 tathā yavo 'pi |  
 ānūpaudakapiśitaṃ śītamapi pittaṃ karotyuṣṇavīryatvāt |  
 tathā tailaṃ kaṭuvipākatayā ca vipākata eva baddhaviṇmūtram |  
 amlaṃ kāñjikaṃ kaphaṃ jayati rūkṣoṣṇatvāt kapitthaṃ tu raukṣyāt pittaṃ tu
                        śītavīryatvāt |  
 āmalakaṃ pittaṃ śītavīryatvāt svādupākatayā ca kaphaṃ raukṣyāllāghavācca
                        śaityaraukṣyalāghavaistu na vātam |  
 lavaṇaṃ saindhavaṃ svādupākatayā pittaṃ jayati lāghavāt kaphaṃ jayati |  
 kaṭukāpi śuṇṭhī snehauṣṇyasvādupākairvātaṃ kṣapayati pippalī ca |  
 laśuno 'pi snehauṣṇyagauravaiḥ |  
 palāṇḍuśca |  
 sa tu snehagauravābhyāṃ janayati śleṣmāṇam |  
 vṛddhaṃ ca mūlakaṃ svādupākatayā |  
 snigdhāni tiktāni vyāghrīviśalyārkāgarūṇyuṣṇavīryatvāt pittaṃ janayanti |  
 kaṣāyatiktaṃ mahat pañcamūlaṃ vātaṃ jayati na tu pittaṃ uṣṇavīryatvāt |  
 kaṣāyaśca kulattho 'mlapākatayā cetyetannidarśanamātramuktam || 
 AS.Sū.17.30  tasmāt |  
 kiñcidrasena kurute karma pākena cāparam |  
 dravyaṃ guṇena vīryeṇa prabhāveṇaiva kiñcana || 
 AS.Sū.17.31  yadad dravye rasādīnāṃ
                        balavattvena vartate |  
 abhibhūyetarāṃstattat kāraṇattvaṃ prapadyate || 
 AS.Sū.17.32  viruddhaguṇasaṃyoge
                        bhūyasālpaṃ hi jīyate || 
 AS.Sū.17.33  rasaṃ vipākastau vīryaṃ
                        prabhāvastānyapohati |  
 balasāmye rasādīnāmiti naisargikaṃ balam || 
 AS.Sū.17.34  viruddhā api cānyonyaṃ
                        rasādyāḥ kāryasādhane |  
 nāvaśyaṃ syurvighātāya guṇadoṣā mitho yathā || 
 AS.Sū.17.35  rasavīryaprabhṛtayo
                        bhūtotkarṣāpakarṣataḥ |  
 ekarūpā virūpā vā dravyaṃ samadhiśerate || 
 AS.Sū.17.36
                         mādhuryaśaityapaicchilyasnehagauravamandatāḥ |  
 saha vṛttyā sthitāḥ kṣīre natvānūpaudakāmiṣe || 
 AS.Sū.17.37  guṇā dravyeṣu ye coktāsta eva
                        tanudoṣayoḥ |  
 sthitivṛddhikṣayāstasmātteṣāṃ hi dravyahetukāḥ || 
 AS.Sū.17.38  rasaṃ vidyānnipātena
                        tenādhivasanena ca |  
 vīryaṃ vipākaṃ dravyāṇāṃ karmaṇaḥ pariniṣṭhayā || 
 AS.Sū.17.39
                         madhuraskandhanirdiṣṭaghṛtatailaguḍādiṣu |  
 guṇāsvādādībhedena rasaṣaṭkaṃ na yujyate || 
 AS.Sū.17.40  astu bhedādasaṅkhyatvamaikyaṃ
                        vāsvādalakṣaṇāt |  
 bhūtotkarṣāpakarṣeṇa bhedo yo 'lpena kalpyate || 
 AS.Sū.17.41  saṅkīrṇatvāt phale cāsau
                        tulyatvānna vivakṣyate |  
 gurvādīnāṃ viśeṣe 'pi svajāteranatikramāt || 
 AS.Sū.17.42  saṅkhyābhedo yathā nāsti
                        rasānāmapi sa kramaḥ |  
 dṛṣṭaṃ mukhopalepādi yatsarveṣu ghṛtādiṣu || 
 AS.Sū.17.43  na ca taddāḍimādyeṣu ṣaḍevāto
                        rasāḥ smṛtāḥ |  
 ānantyaikatvayośca syānna vicitrārthatantraṇam || 
 AS.Sū.17.44  gurvāaṃdyā vīryamucyante
                        śaktimanto 'nyathāguṇāḥ |  
 parasāmarthyahīnatvāt guṇā evetare guṇāḥ || 
 AS.Sū.17.45  yathārasaṃ jaguḥ pākān ṣaṭ
                        kecittadasāmpratam |  
 yatsvādurvrīhiramlatvaṃ na cāmlamapi dāḍimam || 
 AS.Sū.17.46  yāti tailaṃ ca kaṭutāṃ
                        kaṭukāpi na pippalī |  
 yathārasatve pākānāṃ na syādevaṃ viparyayaḥ || 
 AS.Sū.17.47  yasmādṛdṣṭo yavaḥ
                        syādurgururapyanilapradaḥ |  
 dīpanaṃ śītamapyājyaṃ vasoṣṇāpyagnisādinī || 
 AS.Sū.17.48  kaṭupāko 'pi pittaghno mudgo
                        māṣastu pittalaḥ |  
 svādupāko 'pi calakṛt snigdhoṣṇaṃ guru phāṇitam || 
 AS.Sū.17.49  rasaḥ svāduryathā
                        caitattathānyeṣvapi dṛśyate |  
 vātalaṃ kaphapittaghnamamlamapyākṣakīphalam || 
 AS.Sū.17.50  kurute dadhi gurveva vahniṃ
                        pārāvataṃ na tu |  
 kapitthaṃ dāḍimaṃ sāmlaṃ grāhi nāmalakīphalam || 
 AS.Sū.17.51  kaṣāyā grāhiṇī śītā dhātakī
                        na harītakī |  
 apradhānāḥ pṛthak tasmādrasādyāḥ saṃśritāstute || 
 AS.Sū.17.52  prabhāvaśca yato dravye
                        dravyaṃ śreṣṭhamato matam |  
 rasādisāmye yat karma viśiṣṭaṃ tat prabhāvajam || 
 AS.Sū.17.53  dantī rasādyaistulyāpi
                        citrakasya virecanī |  
 madhukasya ca mṛdvīkā ghṛtaṃ kṣīrasya dīpanam || 
 AS.Sū.17.54  kaṭupākarasasnigdhagurutvaiḥ
                        kaphavātajit |  
 laśuno vātakaphakṛnna tu taireva yadguṇaiḥ || 
 AS.Sū.17.55  mitho viruddhān vātādīn
                        lohitādyā jayanti yat |  
 kurvanti yavakādyāśca tatprabhāvavijṛmbhitam || 
 AS.Sū.17.56  śirīṣādirviṣaṃ hanti
                        svapnādyaṃ tadvivṛddhaye |  
 maṇimantrauṣadhīnāṃ ca yat karmavividhātmakam || 
 AS.Sū.17.57
                         śalyāharaṇapuñjanmarakṣāyurddhīvaśādikam |  
 darśanādyairapi viṣaṃ yanniyacchati cāgadaḥ || 
 AS.Sū.17.58  virecayati yad vṛṣyamāśu
                        śukraṃ karoti vā |  
 ūrdhvādhobhāgikaṃ yacca dravyaṃ yacchamanādi ca || 
 AS.Sū.17.59  mātrādi prāpya tattacca yat
                        prapañcena varṇitam |  
 tacca prabhāvajaṃ sarvamato 'cintyaḥ sa ucyate || 
 AS.Sū.17.60  rasena vīryeṇa guṇaiśca karma
                        dravyaṃ vipākena ca yadvidadhyāt |  
 sadyo 'nyathā tat kurute prabhāvāddhetoratastatra na gocaro 'sti || 
 iti saptadaśo 'dhyāyaḥ |  
 
 
                    atha aṣṭādaśo 'dhyāyaḥ
                     AS.Sū.18.1  athāto rasabhedīyamadhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.18.2  rasaḥ khalvāpyaḥ prāgavyaktaśca
                        |  
 sa ṣaḍṛtukatvāt kālasya mahābhūtaguṇairūnātiriktaiḥ saṃsṛṣṭo viṣamaṃ
                        vidagdhaḥ ṣoḍhā pṛthagvipariṇamate madhurādibhedena || 
 AS.Sū.18.3  tatra bhūjalayorbāhulyānmadhuro
                        rasaḥ |  
 bhūtejasoramlaḥ |  
 jalatejasorlavaṇaḥ |  
 vāyvākāśayostiktaḥ |  
 vāyutejasoḥ kaṭukaḥ |  
 vāyūrvyoḥ kaṣāyaḥ || 
 AS.Sū.18.4  teṣāṃ svādurāsvādyamāno
                        mukhamupalimpatīndriyāṇi prasādayati |  
 dehaṃ prahlādayati |  
 ṣaṭpadapipīlikādīnāmapīṣṭatamaḥ |  
 amlastu jihvāmudvejayatyuraḥkaṇṭhaṃ vidahati |  
 mukhaṃ srāvayatyakṣibhruvaṃ saṅkocayati daśanān harṣayati romāṇi ca |  
 lavaṇo mukhaṃ viṣyandayati kaṇṭhakapolaṃ vidahati annaṃ prarocayati |  
 tikto viśadayati vadanaṃ viśodhayati kaṇṭhaṃ pratihanti rasanām |  
 kaṭuko bhṛśamudvejayati jihvāgraṃ cimicimāyati kaṇṭhakapolaṃ srāvayati
                        mukhākṣināsikaṃ vidahati deham |  
 kaṣāyastu jaḍayati jihvāṃ badhnāti kaṇṭhaṃ pīḍayati hṛdayam || 
 AS.Sū.18.5  tatra madhuro raso
                        janmaprabhṛtisātmyāt sarvadhātuvivardhanaḥ āyuṣyo
                        bālavṛddhakṣatakṣīṇabalavarṇendriyatvakkeśakaṇṭhahitaḥ prīṇano bṛṃhaṇo
                        jīvanastarpaṇaḥ sthairyasandhānaḥ stanyakaro
                        vātapittaviṣadāhamūrchātṛṣṇāpraśamanaḥ snigdhaḥ śīto mṛdurguruśca || 
 AS.Sū.18.6  evaṃguṇo 'pi sa
                        sadātyupayujyamānaḥ sthaulyāgnisādagurutālasakātindriyāḥ |  
 śvāsapramehagalarogāvisaṃjñatāsyamādhuryalocanagalārbudagaṇḍamālāḥ || 
 AS.Sū.18.7
                         chardyudardamūrddharukkāsapīnasakrimīn ślīpadajvarodaraṣṭhīvanāni
                        cāvahet || 
 AS.Sū.18.8  amlo 'nilanibarhaṇo 'nulomanaḥ
                        koṣṭhavidāhī raktapittakṛduṣṇavīryaḥ śītasparśobodhayatīndriyāṇi |  
 rocanaḥ pācano dīpano bṛṃhaṇastarpaṇaḥ prīṇanaḥ kledano vyavāyī laghuḥ
                        snigdho hṛdyaśca || 
 AS.Sū.18.9  janayati śithilatvaṃ sevitaḥ
                        sotidehe kaphavilayanakaṇḍūpāṇḍutādṛgvighātān |  
 kṣatavihitavisarpaṃ raktapittaṃ pipāsāṃ śvayathumapi kṛśānāṃ taijasatvāt
                        bhramaṃ ca || 
 AS.Sū.18.10  lavaṇaḥ
                        stambhabandhasaṅghātavidhmāpanaḥ sarvarasapratyanīko dīpano rocanaḥ pācanaḥ
                        kledanaḥ śoṣaṇaḥ snehanaḥ svedano bhedanaḥ chedanaḥ saro vyavāyī vikāṣī
                        harati pavanaṃ viṣyandayati kaphaṃ viśodhayati srotāṃsi nātiguruḥ
                        snigdhatīkṣṇoṣṇaśca || 
 AS.Sū.18.11  
                        khalatipalitatṛṣṇātāpamūrcchāvisarpaśvayathukiṭibhakoṣṭhākṣeparodhāsrapittam
                        |  
 kṣataviṣamadavṛddhiṃ vātaraktaṃ karoti kṣapayati balabhojaḥ soti vā sevanena
                        || 
 AS.Sū.18.12  tiktaḥ
                        svayamarociṣṇuraruciviṣakṛmimūrcchotkledajvaradāhatṛṭakuṣṭhakaṇḍūharaḥ
                        kledamedovasāmajjaviṇmūtrapittaśleṣmopaśoṣaṇo dīpanaḥ pācano lekhanaḥ
                        stanyakaṇṭhaviśodhano medhyo nātirūkṣaḥ śīto laghuśca || 
 AS.Sū.18.13
                         dhātubalakṣayamūrcchāglānibhramavātarogaparuṣatvam |  
 kharaviśadaraukṣyabhāvaiḥ soti samāsevitaḥkuryāt || 
 AS.Sū.18.14  kaṭuko
                        'lasakaśvayathūdardasthaulyābhiṣyandakṛmivaktrarogaviṣakuṣṭhakaṇḍūprasādhano
                        vraṇāvasādanaḥ sneha kledaśoṣaṇo rocanaḥ pācano dīpano lekhanaḥ śodhanaḥ
                        śoṣayatyannaṃ sphuṭayatīndriyāṇi bhinatti śoṇitasaṃghātaṃ chinnatti bandhān
                        vivṛṇoti srotāṃsi kṣapayati śleṣmāṇaṃ laghurūkṣatīkṣṇoṣṇaśca || 
 AS.Sū.18.15  kurute 'tiniṣovitaḥ sa
                        tṛṣṇāmadamūrcchāvamimohadehasādān |  
 balaśukragalopaśoṣakampabhramatāpaglapanātikarśanāni || 
 AS.Sū.18.16
                         karacaraṇapārśvapṛṣṭhaprabhṛtiṣvanilasyakopamatitīvram |  
 saṅkācatodabhedairvāvyagniguṇādhikatvena || 
 AS.Sū.18.17  kaṣāyo balāsaṃ sapittaṃ
                        saraktaṃ nihantyāśu badhnāti varcotirūkṣaḥ |  
 gurustvaksavarṇatvakṛt kledaśoṣī himaḥ prīṇano ropaṇo lekhanaśca || 
 AS.Sū.18.18  atyabhyāsāt so 'pi
                        śukroparodhaṃ tṛṣṇādhmānastambhaviṣṭambhakārśyam |  
 srotobandhaṃ vātaviṇmūtrasaṅgaṃ pakṣāghātākṣepakādīṃśca kuryāt || 
 AS.Sū.18.19  atha madhuraskandho
                        ghṛtamadhutailakṣīramedomajjekṣuvikṛtidrākṣākṣoḍakharjūramocacocapanasasiñcatikāpriyālarājādanakharyūrītālamastakakāśmaryamadhūkaparūṣakatāmalakīvīrāvidārīśatāvarītugākṣīrījīvakarṣabhakṣīraśuklāmadhūlikātmaguptābalātibalāviśvadevāsahadevāsālaparṇīmudgaparṇīpṛśniparṇīmaṣaparṇīmahāsahākṣudrasahāṛddhivṛddhiśrāvaṇīcchatrāticchatrarśyarpoktāśva 
 gandhāśvadaṃṣṭrāmṛṇālikāpuṣkarabījaśṛṅgāṭakakaśerukatakakanakabimbīprapauṇḍarīkaprabhṛtīni
                        jīvanīyo gaṇastṛṇapañcamūlaṃ ca || 
 AS.Sū.18.20  amladravyaskandho
                        dāḍimāmalakāmrāmrātakakośāmramātuluṅgavṛkṣāmlāmlīkāmlevatasakuvalalakucapārāvatabhavyakaramardadhavadhanvanakolabadarairāvatakapitthadantaśaṭhaprācīnāmalakanāraṅgatilakaṇṭakarūpyadadhimastutakradhānyāmlamadyaśuktaprabhṛtīni
                        || 
 AS.Sū.18.21  lavaṇadravyaskandhaḥ
                        saindhavādīni kṣārāntāni trapusīsaprabhṛtīni || 
 AS.Sū.18.22  tiktadravyaskandho
                        'garutagarośīravālakacandananaladakṛtamālanaktamālāpāmārgaharidrādvayamustamūrvāmadanaphalājaśṛṅgītrāyamāṇākaṭukākirātatiktakakaravīraviśālāsuṣavyativiṣāyavāsakajyotiṣmatīpāṭhāvikaṅkatārkakākamācīvacāvaraṇavatsakavaijayantīvetasasaptaparṇasomavalkasumanaḥkāṃsyalohaprabhṛtīni
                        paṭolādiśca śākavargaḥ || 
 AS.Sū.18.23  kaṭukadravyaskandho
                        maricahiṅgutejovatīhastipippalīviḍaṅgabhallātakāsthimūlakasarṣapalaśunapalāṇḍukarañjamanaśśilāladevadārukuṣṭhailāsurasacorakahareṇukāmūtrapittaprabhṛtīni
                        kuṭherādiśca haritavargaḥ pañcakolaṃ ca || 
 AS.Sū.18.24  kaṣāyadravyaskandho
                        harītakīpriyaṅgvanantākṣaudralodhrakaṭphaladhavadhanvanadhātrīphaladhātakīpuṣpapadmāpadmakapadmapuṣpanāgakesarakumukotpalatuṅgatindukakadambodumbarajambvāmraplakṣavaṭabibhītakavikaṅkatajambvāmrāsthyāmakapitthāśvatthamocarasasamaṅgāsomavalkasaptaparṇasyandanāsanasallakīsālatālapriyālailāvāstukaparipelavajiṅgiṇībadarīkhadirakadarārimedakāśakaśerukavaṃśāśmantakāśokaśirīṣaśiṃśapāpalāśaśamaśiṇaśaṅkhanābhimeṣaśṛṅgītaruṇakharjjūrasphūrjjakabhūrjjārjunājakarṇavaraṇapriyālamuktāñjanaigarikabisamṛṇālaprabhṛtīni
                        || 
 AS.Sū.18.25  tatra prāyo madhuraṃ
                        śleṣmalamanyatra purāṇaśāliyavagodhūmamudgamadhuśarkarājāṅgalamāṃsāt |  
 prāyo 'mlaṃ pittalamanyatra dāḍimāmalakāt |  
 prāyolavaṇamacakṣuṣyamanyatra saindhavāt |  
 prāyastiktakaṭukaṃ vātalamavṛṣyaṃ cānyatrāmṛtāpaṭolīnāgarapippalīlaśunāt |  
 prāyaḥ kaṣāyaṃ śītaṃ stambhanaṃ cānyatra harītakyāḥ || 
 AS.Sū.18.26  iti yathāsthūlaṃ
                        nityopayogināṃ pradhānatamānāṃ copasaṅgrahaḥ || 
 AS.Sū.18.27
                         ghṛtāmalakasindhūtthapaṭolīnāgarābhayāḥ |  
 śreṣṭhā yathāsvaṃ skandheṣu rasadeśastu vakṣyate || 
 AS.Sū.18.28  atha yaḥ
                        śiśirapavanadharaṇīdharavividhavanagahananadītaṭākapalvalodapānakamalakumudakuvalayāvakīrṇoramyaḥ
                        sthirasnigdhabhūmirbhūriharitatṛṇo
                        'tidūravistṛtapratānapravālopasaṃcchannapādapaḥ sasyasarīsṛpakhagabahulaḥ
                        śleṣmapittaprāyo gurvauṣadhisalilaḥ
                        ślīpadagalarogāpācīṃjvarādyāmayopadrutajanapadaḥ so 'nūpo madhurarasayoniḥ
                        || 
 AS.Sū.18.29  yastu
                        viṣamavipulasikatāsthalabahulo 'tidūrāvagāḍhavirasasalilaḥ
                        kleśasahārogaśarīradīrghāyuḥprāyo janapado 'nūparītaśca sa jāṅgalaḥ
                        kaṭukarasayoniḥ |  
 ata eva cānūpasādhāraṇo jāṅgalasādhāraṇaśca vikalpyaḥ |  
 tayorādyo lavaṇāmlayoryoniritaraścetarayoḥ |  
 saṃyogāstveṣāṃ saptapañcāśadbhavanti |  
 bhavanti cātra || 
 AS.Sū.18.30  svādurdvikeṣu pañcāmlaścaturo
                        lavaṇastrayam |  
 dvau tiktaḥ kaṭukaścaikaṃ yāti pañcadaśaiva te || 
 AS.Sū.18.31  trikeṣu madhuraḥ sāmlaścaturo
                        lavaṇānvitaḥ |  
 trīnyuktastiktakena dvau kaṭunaikaṃ niṣevate || 
 AS.Sū.18.32  svādurdaśaivamamlaḥ ṣaṭ
                        saṃyogān pūrvavatkriyā |  
 lavaṇastrīn bhajatyekaṃ tikta evaṃ tu viṃśatiḥ || 
 AS.Sū.18.33  svāduścāmlaścatuṣkeṣu ṣaṭ
                        trayaṃ lavaṇānugaḥ |  
 ekaṃ tiktayuto yāti daśaiva madhuro rasaḥ || 
 AS.Sū.18.34  catvāro 'mlaḥ paṭuścaikaṃ
                        bhedāḥ pañcadaśeti ca |  
 ekaikasya parityāgāt saṃyogāḥ pañcake ca ṣaṭ || 
 AS.Sū.18.35  ekaśca ṣaḍrasaḥ ṣaṭ ca
                        pṛthagevaṃ triṣaṣṭidhā |  
 te rasānurasato rasabhedāstāratamyaparikalpanayā ca |  
 sambhavanti gaṇanāṃ samatītā doṣabheṣajavaśādupayojyāḥ || 
 iti aṣṭādaśo 'dhyāyaḥ |  
 
 
                    atha ekonaviṃśo 'dhyāyaḥ | 
                     AS.Sū.19.1  athāto doṣādivijñānīyamadhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ |  
 doṣadhātumalamūlo hi dehaḥ |  
 tasmātteṣāṃ lakṣaṇamupadekṣyāmaḥ |  
 tamucchvāsaniśvāsotsāhapraspandanendriyapāṭavavegapravartanādibhirvāyuranugṛhṇāti
                        |  
 paktyūṣmābhilāṣakṣutpipāsāprabhāprasādadarśanamedhāśauryamārdavādibhiḥ pittam
                        |  
 sthairyasnehasandhibandhavṛṣatākṣamādhīdhṛtibalālaulyādibhiḥ śleṣmā || 
 AS.Sū.19.2  tuṣṭiprīṇanaraktapuṣṭibhistu
                        rasaḥ |  
 jīvanavarṇaprasādanamāṃsapoṣaṇairasṛk |  
 dehalepamalamedaḥpuṣṭibhirmāṃsam |  
 netragātrasnigdhatāsnehadārḍhyāsthipuṣṭibhirmedaḥ |  
 dehordhvatādhāraṇamajjapoṣaṇābhyāmasthi |  
 snehabalāsthipūraṇaśukrapuṣṭibhirmajjā |  
 harṣabalagarbhotpādanaiḥ śukram |  
 avaṣṭambhānilānaladhāraṇaiḥ śakṛt |  
 annakledanirvāhaṇena mūtram |  
 kledatvaksneharomadhāraṇaiḥ sveda iti || 
 AS.Sū.19.3  
                        kārśyakārṣṇyagātrakampasphuraṇoṣṇakāmitāsaṃjñānidrānāśabalendriyopaghātāsthiśūlamajjāśoṣamalasaṅgādhmānāṭopamohadainyabhayaśokapralāpādibhirvṛddho
                        vāyuḥ pīḍayati |  
 pītatvagglānīndriyadaurbalyaujovisraṃsaśītābhilāṣadāhatiktāsyatātṛṇmūrcchālpanidratākrodhādibhiḥ
                        pittam |  
 śvaityaśaityasthaulyālasyagauravāṅgasādasrotaḥpidhānamūrcchātandrānidrāśvāsakāsaprasekahṛllāsāgnisādasandhiviśleṣādibhiḥ
                        śleṣmā || 
 AS.Sū.19.4  
                        prasekārocakāsyavairasyahṛllāsasrotorodhasvādudveṣāṅgamardādibhiranyaiśca
                        śleṣmavikāraprāyaiḥ rasaḥ |  
 kuṣṭhavisarpapiṭakāsṛgdarākṣimukhameḍhragudadāhagulmavidradhiplīhavyaṅgakāmalāgnināśatamaḥpraveśaraktāṅganetratāvātaraktapittādibhiranyaiśca
                        pittavikāraprāyairasṛk |  
 galagaṇḍa
                        gaṇḍamālārbudagranthitālujihvākaṇṭharogasphiggalauṣṭhabāhūdarorujaṅghāgauravavṛddhibhiḥ
                        śleṣmaraktavikāraprāyaiśca māṃsam |  
 pramehapūrvarūpaiḥ sthaulyopadravaiścānyairapi
                        śleṣmaraktamāṃsavikāraprāyairmedaḥ |  
 adhyasthibhiradhidantaiścāsthi |  
 netrāṅgaraktagauravaiḥ parvasu ca sthūlamūlārurbhirmajjā |  
 atistrīkāmatāśukrāśmarīsambhavābhyāṃ śukrādhikyam |  
 kukṣiśūlāṭopagauravaiḥ śakṛdādhikyam |  
 bastitodādhmānairmūtrādhikyam |  
 kaṇḍūdaurgandhyaiḥ svedaḥ |  
 anye 'pi ca dūṣikādimalā bāhulyadravatākaṇḍūgauravaiḥ || 
 AS.Sū.19.5  
                        prasekārucihṛllāsasaṃjñāmohālpavākceṣṭatāprahaṣāṅgasādāgnivaiṣamyādibhiḥ
                        kṣīṇo vāyuḥ pīḍayati |  
 stambhaśaityāniyatatodārocakāvipākāṅgapāruṣyakampagauravanakhanayanaśauklyādibhiḥ
                        pittam |  
 bhramodveṣṭanānidrāṅgamardapariploṣatodadavadāhasphoṭanavepanadhūmāyanasandhiśaithilyahṛdayadravaśleṣmāśayaśūnyatādibhiḥ
                        śleṣmā || 
 AS.Sū.19.6  
                        śabdāsahatvahṛdayadravakampaśoṣaśūlaśūnyatāspandanaghaṭṭanairalpayāpi ca
                        ceṣṭayā śramatarṣābhyāṃ rasaḥ |  
 tvagraukṣyāmlaśītābhilāṣasirāśaithilyairasṛk |  
 sphiggaṇḍādiśuṣkatātodaraukṣyākṣaglānisandhisphoṭanadhamanīśaithilyairmāṃsam
                        |  
 plīhavṛddhikaṭīsvāpasandhiśūnyatāṅgaraukṣyakārśyaśramaśoṣameduramāṃsābhilāṣairmāṃsakṣayoktaiśca
                        medaḥ |  
 dantanakharomakeśaśātanaraukṣyapāruṣyasandhiśaithilyāsthitodāsthibaddhamāṃsābhilāṣairasthi
                        |  
 asthisauṣiryanistodadaurbalyabhramatamodarśanairmajjā |  
 śramadaurbalyāsyaśoṣatimiradarśanāṅgamardapāṇḍutāsadanaklaibyamuṣkatodameḍhradhūmāyanaiścirācca
                        niṣekeṇa saraktaniṣekeṇa vā śukram |  
 saśabdasya vāyoḥ kukṣau tiryagūrdhvaṃ ca bhramaṇenāntraveṣṭanena
                        pārśvahṛdayapīḍanenālpatayā ca śakṛt |  
 bastinistodamukhaśoṣakṛchrālpavivarṇamūtratādibhiḥ sarudhiramūtratayā vā
                        mūtram |  
 stabdharomakūpatāromacyavanatvakparipāṭanasvāpapāruṣyasvedanāśaiḥ svedaḥ
                        || 
 AS.Sū.19.7  anye 'pi ca malā yathāyathaṃ
                        malāyanaṃ śoṣaśūnyatvalāghavaiḥ |  
 viparītaguṇakṣayavṛddhibhyāṃ ca vṛddhikṣayāvupalakṣayet |  
 malānāṃ tvatisaṅgotsargābhyāṃ ca vṛddhikṣayau |  
 vṛddhestu malānāṃ kṣayaḥ pīḍayati sutarāmanaucityāt || 
 AS.Sū.19.8  tatrāsthani sthito
                        vāyurasṛksvedayoḥ pittam |  
 śeṣeṣu śleṣmā |  
 tasmādekavṛddhikṣayakāraṇatvameṣām |  
 na tvevamasthivāyvoḥ |  
 sarvaiva hi vṛddhiḥ prāyo 'tisantarpaṇanimittatvācchleṣmaṇānugatā |  
 tadviparyayācca kṣayo vāyunā |  
 tasmāllaṅghanabṛṃhaṇābhyāṃ vṛddhikṣayajān vikārānupacaret |  
 pavane tu bṛṃhaṇalaṅghanābhyām |  
 sarvatra ca dravyaguṇakarmaviparyayatulyabhāvenāviruddhena || 
 AS.Sū.19.9  dhātavaḥ khalu śārīrāḥ samānaiḥ
                        samānaguṇabhūyiṣṭhairvāhāravihārairabhyasyamānairvṛddhimāpnuvanti |  
 hrāsaṃ tu viparītairviparītaguṇabhūyiṣṭharvā |  
 tathā hi dehadhātavo ye guravaste gurubhiraikyakāritayopacīyante |  
 laghavastu laghubhistadviparītaistu pṛthaktvakāribhirapacīyante |  
 tasmādanyebhyo dravyebhyo 'pi sutarāṃ raktamāpyāyyate raktena māṃsaṃ māṃsena
                        medo medasāsthi taruṇāsthnā majjā majñā śukraṃ śukreṇāmagarmeṇa garbhaḥ |  
 yatra tvevaṃ lakṣaṇena sāmānyena sāmānyavatāmāhāravihārāṇāmasānnidhyaṃ syāt
                        sannihitānāṃ cābhyavaharaṇamaśakyaṃ viruddhatvād ghṛṇitvādaruceranyasmādvā
                        kāraṇāntarāt |  
 tatra samānaguṇabhūyiṣṭhānāmanyaprakṛtīnāmāhāravihārāṇāmabhyavahāraḥ śreyān
                        || 
 AS.Sū.19.10  tadyathā śukrakṣaye
                        kṣīrasarpiṣorupayogo madhurasnigdhaśītānāmapareṣāṃ ca dravyāṇām |  
 karmāpi yadyasya dhātoḥ samānakriyatayā vṛddhikaraṃ tasya tasya
                        vṛddhimabhilaṣatā tattadāsevyam |  
 tathaiva catulyakriyatayā hrāsakaraṃ tadarthineti |  
 api ca |  
 viśeṣato raktavṛddhijān raktanirharaṇaprasādanakāyavirecanena |  
 māṃsavṛddhijān saṃśodhanaśastrakṣārāgnikarmabhiḥ |  
 medojān sthaulyakārśyakriyākrameṇa |  
 rasakṣayajān māṃsarasamadyakṣīraiḥ |  
 asthikṣayajān bastibhistiktopahitaiḥ ksīrabastibhiśca |  
 śakṛdvṛddhijānatīsāravidhānena |  
 śakṛtkṣayajānyavamāṣakulmāṣājameṣamadhyādibhiḥ |  
 mūtravṛddhikṣayajān mehakṛchracikitsayā |  
 svedakṣayajānabhyaṅgavyāyāmamadyasvapnanivātaśaraṇasvedairiti |  
 bhavati cātra || 
 AS.Sū.19.11  ye pācakāṃśā dhātusthāsteṣāṃ
                        māndyātitaikṣṇyataḥ |  
 vṛddhiḥ kṣayaśca dhātūnāṃ jāyate śṛṇu cāparam || 
 AS.Sū.19.12  pāramparye 'pi dāvāgnestattat
                        prāpyendhanaṃ śikhā |  
 vṛddhikṣayau yathā yāti tadvaddhātuparamparā || 
 AS.Sū.19.13  dravyaṃ tulyaṃ viśiṣṭaṃ hi
                        svaṃ svaṃ vṛdhdyai kṣayāya ca |  
 pratyātmabījaniyataṃ bhṛśamāśu prajāyate || 
 AS.Sū.19.14  pūrvo dhātuḥ paraṃ kuryāt
                        vṛddhaḥ kṣīṇaśca tadvidham |  
 doṣā duṣṭā rasairdhātūn dūṣayantyubhaye malān || 
 AS.Sū.19.15  adho dve sapta śirasi khāni
                        svedavahāni ca |  
 malā malāyanāni syuryathāsvaṃ teṣvato gadāḥ || 
 AS.Sū.19.16  vakṣyante vātajāstatra nidāne
                        vātaraugike |  
 pittaṃ tvaci sthitaṃ kuryādvisphoṭakamasūrikāḥ || 
 AS.Sū.19.17  rakte visarpaṃ dāhaṃ ca māṃse
                        māṃspākakothanam |  
 sadāhānmedasi granthīn svedātyudvamanaṃ tṛṣam || 
 AS.Sū.19.18  asthni dāhaṃ bhṛśaṃ majñi
                        hāridranakhanetratām |  
 pūtipītāvabhāsaṃ ca śukraṃ śukrasamāśritam || 
 AS.Sū.19.19  sirāgataṃ krodhanatāṃ
                        pralāpaṃ snāvagaṃ tṛṣam |  
 koṣṭhagaṃ madatṛḍdāhān vyāpino 'nyāṃścayakṣmaṇaḥ || 
 AS.Sū.19.20  śleṣmā tvaci sthitaḥ kuryāt
                        stambhaṃ śvetāvabhāsatām |  
 pāṇḍūvāmayaṃ śoṇitago māṃsasaṃstho 'rbudāpacīḥ || 
 AS.Sū.19.21  ārdracarmāvanaddhābhagātratāṃ
                        cātigauravam |  
 medogaḥ sthūlatāṃ mehamasthnāṃ stabdhatvamasthigaḥ || 
 AS.Sū.19.22  majjagaḥ śuklanetratvaṃ
                        śukrasthaḥ śukrasañcayam |  
 vibandhaṃ gauravaṃ cāti sirāsthaḥ stabdhagātratām || 
 AS.Sū.19.23  snāyugaḥ sandhiśūlatvaṃ
                        koṣṭhago jaṭharonnatim |  
 arocakāvipākau ca tāṃstāṃśca kaphasambhavān || 
 AS.Sū.19.24  viṇmūtrayoḥ sāśrayayostatra
                        tatropadekṣyate |  
 upatāpopaghātau tu svāśrayendriyagā malāḥ || 
 AS.Sū.19.25
                         vyāyāmādūṣmaṇastaikṣṇyādahitācaraṇādapi |  
 koṣṭhācchākhāsthimarmāṇi drutatvānmārutasya ca || 
 AS.Sū.19.26  doṣā yānti tathā tebhyaḥ
                        srotomukhaviśodhanāt |  
 vṛdhyābhiṣyandanātpākātkoṣṭhaṃ vāyośca nigrahāt || 
 AS.Sū.19.27  tatrasthāśca vilamberan bhūyo
                        hetupratīkṣiṇaḥ |  
 te kālādibalaṃ labdhvā kupyantyanyāśrayeṣvapi || 
 AS.Sū.19.28  tatrānyasthānasaṃstheṣu
                        tadīyāmabaleṣu tu |  
 kuryāccikitsāṃ svāmeva balenānyābhibhāviṣu || 
 AS.Sū.19.29  āgantuṃ śamayeddoṣaṃ
                        sthāninaṃ pratikṛtya vā |  
 tejo yatsarvadhātūnāmojastat paramucyate |  
 mṛdu somātmakaṃ śuddhaṃ raktamīṣatsapītakam || 
 AS.Sū.19.30  yatsāramādau garbhasya yacca
                        garbharasādrasaḥ |  
 saṃvartamānaṃ hṛdayaṃ samāśrayati yatpurā || 
 AS.Sū.19.31  yaccharīrarasaḥ snehaḥ prāṇo
                        yatra pratiṣṭhitaḥ |  
 yasyānāśānnanāśo 'sti prīṇitā yena dehinaḥ || 
 AS.Sū.19.32  hṛdayasthamapi vyāpi tat
                        paraṃ jīvitāspadam |  
 aujaḥ kṣīyata kopakṣuddhyānaśokaśramādibhiḥ || 
 AS.Sū.19.33  bibheti durbalo 'bhīkṣṇaṃ
                        dhyāyati vyathitendriyaḥ |  
 duścchāyo durmanā rūkṣo bhavet kṣāmaśca tatkṣaye || 
 AS.Sū.19.34
                         jīvanīyauṣadhakṣīrarasādyāstatra bheṣajam |  
 aujovṛddhau hi dehasya tuṣṭipuṣṭibalodayaḥ || 
 AS.Sū.19.35  yadannaṃ dveṣṭi yadapi
                        prārthayetāvirodhi tu |  
 tattatyajan samaśnaṃśca tau tau vṛddhikṣayau jayet || 
 AS.Sū.19.36  kurvate 'bhiruciṃ doṣā
                        viparītasamānayoḥ |  
 vṛddhāḥ kṣīṇāśca bhūyiṣṭhaṃ lakṣayantyabudhā na tat || 
 AS.Sū.19.37  yathābalaṃ yathāsvaṃ ca doṣā
                        vṛddhā vitanvate |  
 rūpāṇi jahati kṣīṇāḥ samāḥ svaṃ karma kurvate || 
 AS.Sū.19.38  ya eva dehasya samā vivṛdhyai
                        ta eva doṣā viṣamā vadhāya |  
 yasmādataste hitacaryayaiva kṣayādvivṛddheriva rakṣaṇīyāḥ || 
 iti ekonaviṃśo 'dhyāyaḥ || 
 
 
                    atha viṃśo 'dhyāyaḥ
                     AS.Sū.20.1  athāto doṣabhedīyaṃ nāmādhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ |  
 vāyvākāśadhātubhyāṃ vāyuḥ |  
 āgneyaṃ pittam |  
 ambhaḥpṛthivībhyāṃ śleṣmā |  
 tatra pakvāśayaḥ kaṭiḥ sakthinī pādāvasthi śrotraṃ sparśanaṃ ca vātasthānāni
                        |  
 atra ca pakvāśayo viśeṣeṇa |  
 nābhirāmāśayaḥ svedo lasīkā rudhiraṃ cakṣuḥ sparśanaṃ ca pittasthānāni |  
 atra nābhirviśeṣeṇa |  
 uraḥ kaṇṭhaḥ śiraḥ kloma parvāṇyāmāśayo raso medo ghrāṇaṃ rasanaṃ ca
                        śleṣmasthānāni |  
 atrāpyuro viśeṣeṇa |  
 itthamadhomadhyordhvasanniveśinā doṣatrayeṇa śarīramagāramiva sthūṇātritayena
                        sthirīkṛtam |  
 ataśca doṣā dehasya sthirīkaraṇāt sthūṇā ityucyante |  
 dhāraṇāddhātavaḥ |  
 malinīkaraṇādāhāramalatvācca malāḥ |  
 dūṣaṇasvabhāvāddoṣā iti || 
 AS.Sū.20.2  ta ete pratyekaṃ pañcadhā
                        bhidyante |  
 tadyathā prāṇodānavyānasamānāpānabhedairvāyuḥ |  
 tatra prāṇo mūrddhanyavasthitaḥ kaṇṭhoraścaro
                        buddhīndriyahṛdayamanodhamanīdhāraṇaṣṭhīvanakṣavathūdgārapraśvāsocchvāsānnapraveśādikriyaḥ
                        |  
 udāna urasyavasthitaḥ kaṇṭhanāsikānābhicaro
                        vākpravṛttiprayatnorjābalavarṇasrotaḥprīṇanadhīdhṛtismṛtimanobodhanādikriyaḥ
                        |  
 vyāno hṛdyavasthitaḥ kṛtsnadehacaraḥ śīghrataragatiḥ
                        gatiprasāraṇākuñcanotkṣepāvakṣepanibheṣonmeṣajṛmbhaṇānnāsvādanasrotoviśodhanasvedāsṛksrāvaṇādikriyo
                        yonau ca śukrapratipādano vibhajya cānnasya kiṭṭāt sāraṃ tena kramaśo
                        dhātūṃstarpayati |  
 samāno 'ntaragnisamīpasthastatsandhukṣaṇaḥ
                        pakvāmāśayadoṣamalaśukrārtavāmbuvahaḥ srotovicārī
                        tadavalambanānnadhāraṇapācanavivecanakiṭṭādhonayanādikriyaḥ |  
 apānastvapānasthito
                        bastiśroṇimeḍhravṛṣaṇavaṅkṣaṇorucaroviṇmūtraśukrārtavagarbhaniṣkramaṇādikriya
                        iti || 
 AS.Sū.20.3
                         pācakarañjakasādhakālocakabhrājakatvabhedaiḥ pittam |  
 tatra yadāmāśayapakvāśayamadhyasthaṃ pañcamahābhūtātmakatve 'pi
                        tejoguṇotkarṣāt kṣapitasomaguṇaṃ tataśca tyaktadravasvabhāvaṃ
                        sahakārikāraṇairvāyukledādibhiranugrahāddahanapacanādikriyayā
                        labdhāgniśabdaṃ pittamannaṃ pacati sārakiṭṭau vibhajati śeṣāṇi ca
                        pittasthānāni tatrasthamevānugṛhṇāti tat pācakamityucyate |  
 āmāśayasyaṃ tu rasasya rañjanādrañjakam |  
 hṛdayasthaṃ buddhimedhābhimānotsāhairabhipretārthasādhanātsādhakam |  
 dṛṣṭisthaṃ rūpālocanādālocakam |  
 tvaksthaṃ tvaco bhrājanāt bhrājakam |  
 tadabhyaṅgapariṣekālepādīn pācayati chāyāśca prakāśayati || 
 AS.Sū.20.4
                         avalambakakledakabodhakatarpakaśleṣakatvabhedaiḥ śleṣmā |  
 sa tūrasthaḥ svavīryeṇa trikasyānnavīryeṇa ca saha hṛdayasya ca śeṣāṇāṃ ca
                        śleṣmasthānānāṃ tatrastha evodakakarmaṇāvalambanādavalambaka ityucyate |  
 āmāśayasthito 'nnasaṅghātasya kledanāt kledakaḥ |  
 rasanāsthaḥ samyagrasabodhanāt bodhakaḥ |  
 śirasthaścakṣurādīndriyatarpaṇāt tarpakaḥ |  
 parvastho 'sthisandhiśleṣaṇāt śleṣaka iti || 
 AS.Sū.20.5  evamamīṣu sthāneṣu
                        bhūyiṣṭhamavikṛtāḥ sakalaśarīravyāpino 'pi vātapittaśleṣmāṇo vartante |  
 teṣāṃ vṛddhiheturvakṣyate nidāneṣu |  
 sāmānyataśca vṛddhikṣayalakṣaṇamuktaṃ pūrvādhyāye |  
 vṛddhirhi dvedhā cayaprakopabhedena |  
 tatroṣṇaguṇopahitā rukṣādayo vāyoḥ sañcayamāpādayanti |  
 śītaguṇopahitāḥ prakopamuṣṇaguṇopahitāḥ snigdhādayaḥ praśamam |  
 śītaguṇopahitāstīkṣṇādayaḥ pittasya cayamuṣṇaguṇopahitāḥ kopaṃ śītaguṇopahitā
                        mandādayaḥ praśamam |  
 śītaguṇopahitāḥ snigdhādayaḥ kaphasya cayamuṣṇaguṇopahitāḥ kopaṃ tathā tu
                        rūkṣādayaḥ praśamam || 
 AS.Sū.20.6  cayo vṛddhiḥ svadhāmnyeva
                        pradveṣo vṛddhihetuṣu |  
 viparītaguṇecchā ca kopastūnmārgagāmitā || 
 AS.Sū.20.7  liṅgānāṃ darśanaṃ
                        sveṣāmasvāsthyaṃ rogasambhavaḥ |  
 svasthānasthasya samatā vikārāsambhavaḥ śamaḥ || 
 AS.Sū.20.8  dehe 'kruddho 'nilavaśāt kṛtsne
                        'rddhe 'vayave 'pi vā |  
 doṣo vikāraṃ kurute khe varṣamiva toyadaḥ || 
 AS.Sū.20.9  atha prakupitā vātādayo
                        nānāvidhairvikāraiḥ śarīramupatapanti |  
 āviṣkṛtatamāstu vāyoraśītirvikārāḥ tadyathā |  
 nakhabhedo vipādikā pādaśūlaṃ pādabhraṃśaḥ suptapādatā vātakhuḍatā
                        gulphagrahaḥ piṇḍikodveṣṭanaṃ gṛddhrasī jānubhedo jānuviśleṣaḥ ūrusāda
                        ūrustambhaḥ paṅgutvaṃ gudabhraṃśo gudārtirvṛṣaṇākṣepo meḍhrastambho
                        vaṅkṣaṇānāhaḥ śreṇibhedo viṅbheda udāvartaḥ khañjatvaṃ kubjatvaṃ vāmanatvaṃ
                        trikagrahaḥ pṛṣṭhagrahaḥ pārśvāvamarda udarāveṣṭo hṛnmoho hṛddravo
                        vakṣodgharṣastathā vakṣoparodho vakṣastodo bāhuśoṣastathā grīvāstambho
                        manyāstambhaḥ kaṇṭhoddhvaṃso hanustambhastālvoṣṭhabhedo dantabhedo
                        dantaśaithilyaṃ mūkatvaṃ vāksaṅgaḥ pralāpaḥ kaṣāyāmyatā mukhaśoṣo
                        rasājñatvaṃ ghrāṇanāśaḥ karṇaśūlamaśabdaśrutiruccaiḥśrutirbādhiryaṃ
                        vartmastambho vartmasaṅkocastimiramakṣiśūlamakṣivyudāso bhrūvyudāsaḥ
                        śaṅkhabhedo lalāṭabhedaḥ śirorukkeśabhūmisphuṭanamarditamekāṅgarogaḥ
                        sarvāṅgaroga ākṣepako daṇḍakaḥ śramo bhramo vepathurjṛmbhā glānirviṣādo
                        raukṣyaṃ pāruṣyaṃ śyāvāruṇābhāsatvamasvapno 'navasthitacittatā ca || 
 AS.Sū.20.10  pittavikārāḥ punaroṣaḥ ploṣo
                        davo davathurvidāho 'ntardāhastvagdāho 'ṃsadāho dhūmako 'mlaka
                        ūṣmādhikyamatisvedo 'ṅgagandho 'vayavasadanaṃ śoṇitakledo
                        māṃsakledastvaṅmāṃsāvadaraṇaṃ carmadaraṇaṃ raktakoṭho raktavisphoṭo
                        raktamaṇḍalāni raktapittaṃ haritatvaṃ hāridratvaṃ nīlikā kakṣyā kāmalā
                        tiktāsyatā lohitagandhāsyatā pūtimukhatvaṃ tṛṣṇādhikyamatṛptirāsyapāko
                        galapāko 'kṣipākaḥ pāyupāko meḍhrapāko jīvādānaṃ tamaḥpraveśo
                        haritahāridranetramūtraśakṛttvaṃ ca || 
 AS.Sū.20.11  śleṣmavikārāstu tṛptistandrā
                        nidrādhikyaṃ staimityaṃ gurugātratālasyaṃ mukhamādhuryaṃ prasekaḥ
                        śleṣmodgiraṇaṃ malādhikyaṃ balāso hṛdayopalepaḥ kaṇṭhopalepo
                        dhamanīpraticayo galagaṇḍo 'tisthaulyaṃ śītāgnitvamudardaḥ śvetāvabhāsatā
                        śvetanetramūtraśakṛttvaṃ ca || 
 AS.Sū.20.12  tatra sarvāṅgīṇastīvraḥ
                        santāpo dāhaḥ |  
 svedāratimānoṣaḥ |  
 prādeśikaḥ svedarahito 'gnyarciṣeva dāhaḥ ploṣaḥ |  
 mukhoṣṭhatāluṣu dāho davaḥ |  
 cakṣurādīndriyeṣu dāho davathuḥ |  
 pāṇipādāṃsamūleṣu vividhaḥ santāpo vidāhaḥ |  
 koṣṭhe dāho 'ntardāhaḥ |  
 śirogrīvākaṇṭhatāluṣu dhūmāyanaṃ dhūmakaḥ |  
 sāntardāhahṛdayaśūlodgāro 'mlakaḥ |  
 śoṇitasya kṛṣṇatādaurgandhyatanutvāni kledaḥ |  
 māṃsasya tu kṛṣṇatā dairgandhyaṃ ca |  
 bāhyatvaksaṃhatiścarmakothaḥ |  
 koṣṭhagauravādāhārāspṛhā tṛptiḥ |  
 anye punarāhurannānabhinandatā tṛptiriva tṛptirarocakaḥ |  
 nidrārttasyeva viṣayāgrahaṇaṃ tandrā |  
 staimityaṃ tu pramīlaka ityanyaiḥ paṭhitam |  
 upalepa ivopalepaḥ |  
 tadatiśayaḥ praticayo 'tipūraṇam |  
 agneratimandatā śailyam |  
 uraso 'bhiṣyanda udardaḥ |  
 keṣāñcicchītavepathurudardaḥ |  
 anye punarāhuḥ || 
 AS.Sū.20.13  śītapānīyasaṃsparśācchītakāle
                        viśeṣataḥ |  
 sarāgakaṇḍūḥ śophaḥ syādudardaḥ sa kaphodbhava iti || 
 AS.Sū.20.14  mahāvikārāstu
                        yathāsvamevopadekṣyante |  
 kṣudravikārāḥ punaryadevāṅgamāviśanti tadupapadameva nāma labhante |  
 yathā nakhaśaṅkhalalāṭabhedāḥ sāntardāhakaṇṭhahṛdayopalepādayaḥ |  
 teṣāṃ hi tathaiva svarūpamupadiṣṭaṃ bhavati || 
 AS.Sū.20.15  sarveṣu teṣu teṣvanukteṣu
                        cānyeṣvasaṅkhyeyatvādvikāreṣvimānyeva doṣāṇāmātmaliṅgāni
                        sakalaśarīravyāpīnyavyabhivārīṇi ca |  
 tathā karmāṇyupakramaśca |  
 tatrātmaliṅgānyāyuṣkāmīye nirdiṣṭāni || 
 AS.Sū.20.16  karmāṇi tu vāyoḥ
                        sraṃsavyāsasaṅgasādhedatodaharṣatarṣavarttāṅgamardakampavyathaveṣṭabhaṅgaśūlaśoṣasvāpapāruṣyasauṣiryasaṅkocaspandanāni
                        kaṣāyarasatvaṃ śyāvāruṇavarṇatā ca |  
 pittasya dāhoṣmapākasvedakledakothasrāvarāgāḥ kaṭvamlarasatvaṃ
                        śuklāruṇavarjyavarṇatā ca |  
 śleṣmaṇaḥ kaṇḍūsthairyagauravopadehasnehaśaityabandhacirakāritvāni
                        madhuralavaṇarasatvaṃ śvetavarṇatā ceti || 
 AS.Sū.20.17  kapilabalastveṣāṃ
                        svalakṣaṇāni rasato nirdideśa |  
 kaṭvamlalavaṇaṃ pittaṃ svādvamlalavaṇaḥ kaphaḥ |  
 kaṣāyatiktakaṭuko vāyurdṛṣṭo 'numānataḥ || 
 AS.Sū.20.18  suśrutaḥ punaḥ paṭhati |  
 pittaṃ vidgdhamamlatāmupaiti śleṣmā lavaṇatām |  
 tadevametāni vāyvādirūpakarmāṇyavahitaḥ
                        samyagupalakṣayedāgamapratyakṣānumānaiḥ |  
 anantaraṃ ca deśakālamātrādīn pramāṇīkṛtyāśvevopakrameteti |  
 bhavanti cātra || 
 AS.Sū.20.19  vakṣyante 'taḥ paraṃ doṣā
                        vṛddhikṣayavibhedataḥ |  
 pṛthak trīn viddhi saṃsargastridhā tatra tu tānnava || 
 AS.Sū.20.20  trīneva samayā vṛddhyā
                        ṣaḍekasyātiśāyane |  
 trayodaśa samasteṣu ṣaḍ dvyekātiśayena tu || 
 AS.Sū.20.21  ekaṃ tulyādhikaiḥ ṣaṭ ca
                        tāratamyavikalpanāt |  
 pañcaviṃśatirityevaṃ vṛddhaiḥ kṣīṇaiśca tāvataḥ || 
 AS.Sū.20.22  ekaikavṛddhisamatākṣayaiḥ ṣaṭ
                        te punaśca ṣaṭ |  
 ekakṣayadvandvavṛddhyā saviparyayayāpi te || 
 AS.Sū.20.23  bhedā
                        dviṣāṣṭirnirdiṣṭāstriṣaṣṭiḥ svāthyakāraṇam |  
 rogyavasthāsu yugapad vṛddhisāmyakṣayānugam || 
 AS.Sū.20.24  ṣaṭkaṃ hi durbodhataraṃ
                        vikārairupadekṣyate |  
 prakṛtisthaṃ yadā pittaṃ vṛddho vāyuḥ kaphakṣaye |  
 sthānādādāya gātreṣu yatra yatra visarpati || 
 AS.Sū.20.25  tadā bhedaśca dāhaśca tatra
                        tatrānavasthitau |  
 gātroddeśe tathā syātāṃ balahānipariśramau || 
 AS.Sū.20.26  prakutisthaṃ kaphaṃ kṣīṇe
                        pitte vāyuryadā balī |  
 karṣet kuryāt tadā śūlaṃ saśaityastambhagauravam || 
 AS.Sū.20.27  prakṛtisthaṃ yadā vātaṃ
                        pittaṃ vṛddhaṃ kaphakṣaye |  
 saṃruṇaddhi tadā dāhaḥ śūlaṃ cāsyopajāyate || 
 AS.Sū.20.28  prakṛtisthaṃ kaphaṃ vṛddhaṃ
                        pittaṃ vāyukṣaye yadā |  
 sannirundhyāttadā kuryāt satandrāgaurava jvaram || 
 AS.Sū.20.29  prakṛtisthaṃ yadā vāyuṃ
                        vṛddhaḥ pittakṣaye kaphaḥ |  
 sannirundhyāttadā kuryācchītakaṃ gauravaṃ jvaram || 
 AS.Sū.20.30  prakṛtisthaṃ yadā pittaṃ
                        vṛddhaḥ śleṣmānilakṣaye |  
 sannirundhyāttadā kuryānmandāgnitvaṃ śirograham || 
 AS.Sū.20.31  nidrātandropalepāṃśca
                        hṛdrogaṃ gātragauravam |  
 ṣṭhīvanaṃ pittakaphayornakhādīnāṃ ca pītatām || 
 AS.Sū.20.32  ye doṣavṛddhikṣayayorvikārāḥ
                        kīrtitāḥ pṛthak |  
 śeṣeṣvapi tu tāneva kalpayettadyathāyatham || 
 AS.Sū.20.33
                         saṃsargādrasarudhirādibhistathaiṣāṃ doṣāṇāṃ
                        kṣayasamatāvivṛddhibhedaiḥ |  
 ānantyaṃ taratamayogataśca yātān jānīyādavahitamānaso yathāsvam || 
 iti viṃśo 'dhyāyaḥ || 
 
 
                    atha ekaviṃśo 'dhyāyaḥ | 
                     AS.Sū.21.1  athāto doṣopakramaṇīyamadhyāyaṃ
                        vyākhyāsyāma iti hasmāhurātreyo maharṣayaḥ |  
 vātasyopakramaḥ snehaḥ svedo mṛdūni snigdhoṣṇamadhurāmlalavaṇāni
                        saṃśodhanānyabhyavahāryāṇi
                        cābhyaṅgapūrvamupanāhanopaveṣṭanonmardanapariṣekāvagāhasaṃvāhana pīḍanāni
                        vitrāsanavidhmāpanavismaraṇāni surāsavavidhānaṃ snehāścānekayonayo
                        dīpanīyapācanīyavātaharavirecanīyadravyopahitāstathā śatapākasahasrapākāḥ
                        sarvaśaḥ prayogārthā bastayo bastiniyamo viśeṣatastailaṃ māṃsaraso
                        'nuvāsanāni sukhaśīlatā strīsamparkavarjyaśca haimanto vidhiḥ || 
 AS.Sū.21.2  pittasya sarpiṣpānaṃ sarpiṣā
                        snehanamadhodoṣaharaṇaṃ madhuratiktakaṣāyāṇāmauṣadhābhyavahāryāṇāmupayogo
                        mṛdusurabhiśītahṛdyānāṃ gandhānāmupasevā paramaśiśirasurabhisalilamajjanam |  
 mano 'nukūlasaṃsparśasukhānāṃ
                        muktāmaṇivaiḍūryāśmagarbhaśaṅkhaśilāpadmarāgacandrakāntakāntatarataralāvalīnāṃ
                        bhramaratrāsitasahasrapatrāsitotpala
                        kadalīdalanavamālikākundamallikādivividhavarṇaprasūnaviracitānāṃ srajāṃ ca
                        dhāraṇamurasā |  
 kṣaṇe kṣaṇe
                        cāgryacandanapriyaṅgukāleyakamṛṇālakarpūrasugandhiśītasvacchagandhavāribhiḥ
                        sakamalakumudakuvalayairbhūmitalakavāṭavātāyanaharmyabhittīnāmabhiprokṣaṇam
                        |  
 śrutisukhamṛdumadhuramano 'nugānāṃ gītavāditrāṇāmabhyudayānāṃ ca śravaṇam |  
 ayantraṇaiḥ samānaviṣayaveṣacaritairutsavotsavatarānyonyadarśanaiḥ suhṛdbhiḥ
                        sahāsanam |  
 anṛtavacanavirahasvabhāvasurabhitaravadanakuḍmalānāṃ
                        nātispaṣṭābhidhāyināmanupacāramadhurakomalollāpānāṃ priyāṇāmapatyakānāṃ
                        sadayamāśleṣaḥ |  
 nirdayaṃ ca
                        tanutaramṛdusurabhinivasanābhirmallikāmukulānukārimuktāphalaprāyālaṅkārābhiḥ
                        sahacarīninādasañjalpopajanitautsukyakalahaṃsānunāditanūpuraraśanākalāpaśiñjitānugamanasammugdhamugdhasnigdhamṛduvacanābhirnijajaghananibiḍakucayugalālaṅkārabhārodvahanaśramaśvasanakampitamadhyamukulitalocanotpalābhiḥ
                        kiñcidvigalitanavayauvanābhiḥ
                        priyaṅgasaṅgamātrātimātrasukhāsvādavisraṃsyamānāṃśukaikakālopajātavrīḍāvailakṣyapragalbhatāvaiklavyaharṣaviṣādavismayasmitakopaprasādasādhvasasrastasvinnasarvāṅgadravīkṛtahimāṅgarāgābhiḥ
                        samastadehahṛdayaprahlādakāriṇībhirvilāsavatībhiścaturaṅgamivānaṅgabalamaṅgaistanubhirapi
                        samudvahantībhiraṅganābhirāśleṣaḥ |  
 sakalarajanīkarakaranikarāvakīrṇaśiśiratarāṇi bhavanatalasalilapulināni |  
 atisitasikatopāstṛtatalamanokakāyayantrapravṛttīvamalasaliladhāraṃ dhārāgṛham
                        |  
 sāgarānukāritoyāśayopatīrasuniviṣṭakusumitabahuviṭapapṛthutuṅgavividhatarataṭaruhatarunivahabahalacchāyopasañchannaṃ
                        ghavalaraktanīlanīrajarajovyāptasamastajalavipulasikatilatalopakalpitaṃ
                        dolāyamānagaṇatithapṛthudṛtikalaśasaraṇakarakasravadudakapravāhāhitamṛtsaurabhabhūtalaikadeśaṃ
                        pralambamānāmrajambūkadambavidulaniculādikisalayamañjarīstabakapratyuptapaṭālikaṃ
                        muhurmuhuḥ
                        puruṣaprayatnapreritaghaṭamukhodgīrṇośīracandanānuviddhāvalagnapatitaśeṣa
                        muktāphalāyamānajalalavamuchrāyavistāravadaniṣiddhadūravistṛtaśītavātapraveśamatyarthasantatāmbuśītaśīkarābhiṣekapratihatasantāpadāhamohaśramaklamapipāsamatiśayaprāptarāmaṇīyakaṃ
                        himācalasparddhiśaityamambudharakālalīlāviḍambi kāyamānam |  
 praphullapadmotpalapuṇḍarīkasaugandhikakokanadaśatapatraparāgarāgānurañjitajalacaravihagagaṇakalaninadaramyā
                        dīrghikāḥ
                        madhupānalobhanilīyamānālikulacalitalatāpratānanipatitavividhakusumanicayaśayanaracanāsavyāpāramṛdupavanānyupavanāni
                        |  
 viśeṣatastu ghṛtaṃ payo virecanāni saumyāḥ sarve bhāvāḥ divāsvapnavarjyaśca
                        graiṣmo vidhiḥ || 
 AS.Sū.21.3  śleṣmaṇaḥ punarvidhivihitāni
                        tīkṣṇāni saṃśodhanāni rūkṣaprāyāṇyabhyavahāryāṇi kaṭutiktakaṣāyopahitāni
                        tīkṣṇāni dīrghakālasthitāni hṛdyāni madyāni
                        dhāvanalaṅghanaplavanajāgaraṇāniyuddhayuddhavyavāyavyāyāmarūkṣonmardanasnānocchādanāni
                        |  
 viśeṣataḥ kṣaudraṃ yūṣo vamanāni sarvaśaścopavāsaḥ sadhūmagaṇḍūṣaḥ
                        sukhapratiṣedhaḥ sukhārthameva vāsantiko vidhiriti |  
 bhavanti cātra || 
 AS.Sū.21.4  upakramaḥ pṛthagdoṣān yo
                        'yamuddiśya kīrtitaḥ |  
 saṃsargasannipāteṣu taṃ yathāsvaṃ vikalpayet || 
 AS.Sū.21.5  graiṣmaḥ prāyo marutpitte
                        vāsantaḥ kaphamārute |  
 maruto yogavāhitvāt kaphapitte tu śāradaḥ || 
 AS.Sū.21.6  yojyāḥ paṭvamlamadhurā vāyau
                        kruddhe rasāḥkramāt |  
 pitte pittastataḥ svāduḥ kaṣāyaśca raso hitaḥ || 
 AS.Sū.21.7  kaṭukaḥ prāk tatastiktaḥ kaṣāyo
                        'nte kaphāmaye || 
 AS.Sū.21.8  cayaprakopapraśamā
                        vāyorgrīṣmādiṣu triṣu |  
 varṣādiṣu tu pittasya śleṣmaṇeḥ śiśirādiṣu || 
 AS.Sū.21.9  cīyate laghurūkṣābhiroṣadhībhiḥ
                        samīraṇaḥ |  
 tadvidhastadvidhe dehe kālasyauṣṇyānna kupyati || 
 AS.Sū.21.10
                         adbhiramlavipākābhiroṣadhībhiśca tādṛśam |  
 pittaṃ yāti cayaṃ kopaṃ na tu kālasya śaityataḥ || 
 AS.Sū.21.11  cīyate
                        snigdhaśītābhirudakauṣadhibhiḥ kaphaḥ |  
 tulye 'pi kāle dehe ca skannatvānna prakupyati || 
 AS.Sū.21.12  iti kālasvabhāvo 'yam
                        āhārādivaśāt punaḥ |  
 cayādīn yānti sadyo 'pi doṣāḥ kāle 'pi vā na tu || 
 AS.Sū.21.13  vyāpnoti sahasā
                        dehamāpādatalamastakam |  
 nivartate tu kupito malo 'lpālpaṃ jalaughavat || 
 AS.Sū.21.14  caya eva jayeddoṣaṃ kupitaṃ
                        tvavirodhayan |  
 sarvakope balīyāṃsaṃ śeṣadoṣāvirodhataḥ || 
 AS.Sū.21.15  kramānmarutpittakaphān
                        sarvatra sadṛśe bale |  
 vātādīnāṃ yathāpūrvaṃ yataḥ svābhāvikaṃ balam || 
 AS.Sū.21.16  ūce parāśaro 'pyarthamamumeva
                        pramāṇayan |  
 yathopanyāsataḥ prāptamādau doṣabhiṣagjitam || 
 AS.Sū.21.17  netṛbhaṅgena dṛṣṭo hi samaṃ
                        sainyaparājayaḥ || 
 AS.Sū.21.18  sthānataḥ kecidicchanti prāk
                        tāvacchleṣmaṇo vadham |  
 śirasyurasi kaṇṭhe ca pralipte 'nnaruciḥ kutaḥ || 
 AS.Sū.21.19  tadabhāve kathaṃ
                        bhojyapānadravyāvacāraṇam |  
 asatyabhyavahāre ca kuto doṣavinigrahaḥ || 
 AS.Sū.21.20  tasmādādau kapho ghātyaḥ
                        kāyadvārārgalo hi saḥ |  
 madhyasthāyi yataḥ pittamāśukāri ca cintyate || 
 AS.Sū.21.21  ato vātasakhasyāsya
                        kuryāttadanu nigraham |  
 ata eva ca pittādiḥkaphānto 'nyaiḥkramaḥsmṛtaḥ || 
 AS.Sū.21.22  suśrutaśca na sarvatra
                        matametat bravīti tu |  
 jayejjvare 'tisāreca kramāt pittakaphānilān || 
 AS.Sū.21.23  prāyeṇa tāpātmatayā jvare
                        tejo viśiṣyate |  
 viśaśca saraṇaṃ pittāttathā ca mṛdukoṣṭhatā || 
 AS.Sū.21.24  tasyacānubalaḥśleṣmā
                        gauravāpaktijāḍyakṛt |  
 vāyuśca varddhate 'vaśyaṃ yātsvahassu tayoḥkṣaye || 
 AS.Sū.21.25  jvarātisārayostasmādeṣa
                        doṣajaye kramaḥ || 
 AS.Sū.21.26  kaphapittānilānanye
                        kramādāhustayorapi |  
 yasmādāmāśayotkleśāt bhūyiṣṭhaṃ tatsamudbhavaḥ || 
 AS.Sū.21.27  krameṇādyena tatrāpi
                        pravṛddhān svāśraye sthitān |  
 svāśrayeṣu praduṣṭānāṃ sthitaiva hyāśukāritā || 
 AS.Sū.21.28  vijñāya karmabhiḥ svaiḥ
                        svairdoṣodrekaṃ yathābalam |  
 bheṣajaṃ yojayettattat tantrīkuryānna tu kramam || 
 AS.Sū.21.29  prayogaḥ śamayed vyādhiṃ
                        yonyamanyamudīrayet |  
 nāsau viśuddhaḥ śuddhastu śamayedyo na kopayet || 
 AS.Sū.21.30  kruddhaṃ malamalaṃ jetuṃ
                        nālpabhāvādubhāvapi |  
 doṣā doṣātmakatvācca na same 'pi parasparam || 
 AS.Sū.21.31
                         śītadravāmlalavaṇakaṭvādiguṇatulyatā |  
 dṛṣṭā mithaśca doṣeṣu nātonyonyaṃ jayanti te || 
 AS.Sū.21.32  ārambhakaṃ virodhe 'pi mitho
                        yadyat guṇatrayam |  
 viśvasya dṛṣṭaṃ yugapadvyādherdoṣatrayaṃ tathā || 
 AS.Sū.21.33  vāyurāmānvayaḥ
                        sārtirādhmānakṛdasañcaraḥ |  
 durgandhamasitaṃ pittaṃ kaṭukaṃ bahalaṃ guru || 
 AS.Sū.21.34  āvilastantumāṃstyānaḥ pralepī
                        picchilaḥ kaphaḥ |  
 viparyaye tu pakvatvaṃ tathā tāmraṃ samecakam || 
 AS.Sū.21.35  pītañca pittamacchañca
                        śleṣmācchaḥ piṇḍito 'thavā |  
 viśadaśca saphenaśca dhavalo madhuro rase || 
 AS.Sū.21.36  ūṣmaṇo 'lpabalatvena
                        dhātumādyamapācitam |  
 duṣṭamāmāśayagataṃ rasamāmaṃ pracakṣate || 
 AS.Sū.21.37  anye doṣebhya evātiduṣṭebhyo
                        'nyonyamūrcchanāt |  
 kodravebhyo viṣasyeva vadantyāmasya sambhavam || 
 AS.Sū.21.38  āmena tena sampṛktā doṣā
                        dūṣyāśca dūṣitāḥ |  
 samā ityupadiśyante ye ca rogāstadudbhavāḥ || 
 AS.Sū.21.39  sarvadehapravisṛtān sāmān
                        doṣān na nirharet |  
 līnān dhātuṣvanutkliṣṭān phalādāmādrasāniva || 
 AS.Sū.21.40  āśnayasya hi nāśāya te
                        syurdurnirharatvataḥ |  
 pācanairdīpanaiḥsrehaistān svedaiścapariṣkṛtān || 
 AS.Sū.21.41  śodhayecchodhanaiḥ kāle
                        yathāsannaṃ yathābalam |  
 hantyāśuyuktaṃ vaktreṇa dravyamāmāśayānmalān || 
 AS.Sū.21.42  ghrāṇena cordhvajatrūtthān
                        pakvādhānāt gudena tu |  
 utkliṣṭānadha ūrdhvaṃ vā na cāmān vahataḥ svayam || 
 AS.Sū.21.43  dhārayedauṣadhairdoṣān
                        vidhṛtāste hi kurvate |  
 rogānutpādanirdiṣṭhānatisthaulyādikān gadān || 
 AS.Sū.21.44  pravṛttān prāgato
                        doṣānupekṣeta hitāśinaḥ |  
 vibaddhān pācanaistaistaiḥ pācayan nirhareta vā || 
 iti ekaviṃśo 'dhyāyaḥ || 
 
 
                    atha dvāviṃśo 'dhyāyaḥ | 
                     AS.Sū.22.1  athāto rogabhedīyamadhyāyaṃ
                        vyākhyāsyāmaḥ iti hasmāhurātreyādayo maharṣayaḥ |  
 saptavidhāḥ khalu rogā bhavanti |  
 sahagarbhajātapīḍākālaprabhāvasvabhāvajāḥ |  
 te tu pṛthagdvividhāḥ |  
 tatra sahajāḥ śukrārtavadoṣānvayāḥ |  
 kuṣṭhārśomehādayaḥ |  
 pitṛjā mātṛjāśca |  
 garbhajā jananyabhivārāt kaubjapāṅgulyapaiggalyakilāsādayo 'nnarasajā
                        dauhṛdavimānanajāśca |  
 jātajāḥ svāpacārāt santarpaṇajā apatarpaṇajāśca |  
 pīḍākṛtāḥ kṣatabhaṅgaprahārakrodhaśokabhayādayaḥ śārīramānasāśca |  
 kālajāḥ śītādikṛtā jvarādayo vyāpannajā asaṃrakṣaṇajāśca |  
 prabhāvajā devagurūllaṅghanaśāpārthavaṇādikṛtā jvarādayaḥ piśācādayaśca |  
 svabhāvajāḥ kṣutpipāsājvarādayaḥ kālajā akālajāśca |  
 tatra kālajā raksaṇakṛtāḥ |  
 arakṣaṇajā akālajāḥ |  
 ta ete samāsataḥ punardvividhā bhavanti |  
 pratyutpannakarmajāḥ pūrvakarmajāśca |  
 tatra rogotpattiṃ prati pratyutpannaṃ karma yadanenaiva śarīreṇa
                        dṛṣṭamadṛṣṭañcoddiśyāptopadiṣṭānāṃ vihitānāṃ
                        pratiṣiddhānāmananuṣṭhānamanuṣṭhānaṃ vā |  
 janmāntarātītena tu pūrvam |  
 tattu punardaivākhyamuktañca niyatāniyatabhedena prāk |  
 tasmād dṛṣṭahetavaḥ pratyutpannakarmajāḥ |  
 viparītā daivajanmānaḥ alpanidānā mahārujāścobhayātmakāḥ || 
 AS.Sū.22.2  tatra yathāsvaṃ
                        pratipakṣaśīlanāt pūrveṣāṃ rogāṇāmupaśamaḥ |  
 satyeva vipakṣaśīlane 'niṣṭakarmakṣayāt daivikānām |  
 doṣakarmakṣayādanyeṣām |  
 anye punaḥ pratyutpannaṃ karma parakṛtamapi varṇayanti |  
 tacca parābhisaṃskāramācakṣate |  
 evañcāhuḥ yadi svayaṃ kṛtādevakarmaṇaḥ kāryānirvṛttiḥ syāt |  
 na dṛṣṭapuruṣāntarakṛtāt |  
 kimiti vidvānapi parācaritayorupakārāpakārayoḥ sukhaduḥkhānurodhāttoṣaroṣau
                        pratikartavyacittaṃ vā pratipadyate |  
 evamete vyādhayo dvividhāḥ santaḥ trividhā jāyante |  
 tataśca doṣavanto bhūyaḥ saptavidhāḥ || 
 AS.Sū.22.3  sakalo 'pi cāyaṃ rogasamūhaḥ
                        pratikāravānāyurvedavihitamupadeśamapekṣate |  
 yasmānniyatahetuko 'pyāmayaḥ samyak
                        bhiṣagādeśānuṣṭhānādupāttāyussaṃskārāparikṣaye jātopi vā sahyavedanatāṃ
                        pratipadyate |  
 anupakramyamāṇastu sarva eva prāyaśo bhinatyakaṇḍe |  
 svayamapi ca daivānnidānālpatayā vā nivartamānaṣṣoḍaśaguṇasamudita
                        kriyopalambhādāśutaramaparikliṣṭasya cāpagacchati |  
 aniyataphaladāyini tu daive hitābhyāsaratasyā 'vakāśameva na labhate vyādhiḥ
                        |  
 tasmānna kasyāñcidavasthāyāmātmavān hitāhitayoḥ tulyadarśī syāt |  
 trividhāśca punarvyādhayo mṛdumadhyādhimātrabhedena |  
 tatrālpalakṣaṇā mṛdavo madhyalakṣaṇā madhyāḥ sampūrṇalakṣaṇāstvadhimātrāḥ |  
 te punaḥ sukhasādhyādiviśeṣeṇa caturvidhāḥ prāgupadiṣṭāḥ |  
 subahuśo 'pica bhidyamānā vyādhayo nijāgantutāṃ na vyabhicaranti || 
 AS.Sū.22.4  tatra nijāstu doṣotthāḥ |  
 teṣu pūrvaṃ vātādayo vaiṣamyamāpadyante tato vyathābhinirvartate |  
 bāhyahetujāstvāgantavaḥ teṣu prāhareṇa vyathā pūrvamupajāyate tato
                        doṣavaiṣamyam |  
 doṣavaiṣamyeṇaiva ca bahurūpā ruganubadhyate pravarddhate ca |  
 evañca kṛtvā na doṣavyatirekeṇa rogānubandhaḥ kevalaṃ paurvāparye viśeṣaḥ |  
 tasmādekākārā evarogā ruksāmānyāt |  
 asaṅkhyabhedā vā pratyekaṃ samutthānasthānasaṃsthānavarṇanāmavedanāprabhāvo
                        pakvamaviśeṣāt |  
 yathāsthūlaṃ yathāsvamevopadekṣyante |  
 asaṅkhyeyatvācca doṣaliṅgaireva rogānupakramaṃ ca vibhajet || 
 AS.Sū.22.5  doṣā eva hi sarvarogakakāraṇam
                        |  
 yathaiva śakuniḥ sarvataḥ paripatan divasaṃ svāṃ cchāyāṃ nātivartate |  
 yathā vā kṛtsnaṃ vikārajātaṃ vaiśvarūpyeṇa vyavashtitaṃ guṇatrayamapyatiricya
                        na vartate |  
 tathaivedamapi kṛtsnaṃ vikārajātaṃ doṣatrayamiti |  
 yathā ca vidyudvarṣādayo nabhasi bhavanti na tvavaśyaṃ nimittatastvavaśyamapi
                        |  
 taraṅgabudbudādayaścāmbhasi tathā doṣeṣu rogāḥ || 
 AS.Sū.22.6  trividhantu
                        nimittameṣāmasātmyendriyārthasaṃyogaḥ pajñāparādhāḥ pariṇāmaśca te punaḥ
                        pratyekamatiyogāyogamithyāyogabhedāt tridhā bhidyante |  
 tatra yathāsvaṃ cakṣurādīndriyāṇāṃ rūpādibhirarthairatisaṃsargo 'tiyogaḥ |  
 alpaśo naiva vā saṃsargastvayogaḥ |  
 sūkṣmātidūrāntikasthātibhāsvatbharavāpriyavikṛtādidaśanam |  
 dviṣṭātyuccaparuṣabhīṣaṇādiśravaṇam |  
 pūtyamedhyātitīkṣṇograpratikūlādyāghrāṇam |  
 svabhāvādibhirāhārakalpanāviśeṣāyatanairapathyānāṃ rasānāmabhyavahāraḥ tathā
                        snānādīnāṃ śītoṣṇādīnāñca
                        spṛśyānāmayathāvadupasevanamaśucibhūtābhighātaviṣavātādisaṃsparśaśca
                        bhithyāyogaḥ || 
 AS.Sū.22.7  kāyavāṅmanobhedena tu
                        trividhamapyahitaṃ karma prajñāparādhaḥ |  
 tatra kāyādikarmaṇo 'tipravṛttiratiyogaḥ |  
 alpaśo naiva vā pravṛttirayogaḥ |  
 vegodīraṇadhāraṇaviṣamāṅgecaṣṭanaskhalanakaṇḍūyanaprahāraprāṇāyāmādi |  
 tathā kṣutpipāsārdhabhuktabhāṣaṇādi |  
 bhayaśe kerṣyāmātsaryādi |  
 daśavidhaṃ cākuśalaṃ karma yathāsvaṃ mithyāyogaḥ |  
 pariṇāmaḥ kāla ucyate |  
 so 'pi śītoṣṇavarṣabhedāttridhā |  
 tatrālitimātrasvalakṣaṇaḥ kālo 'tiyogaḥ |  
 hīnasvalakṣaṇastvayogaḥ |  
 viparīto mithyāyogaḥ |  
 ta ete 'tiyogādayaḥ sāmānyato 'nupaśayalakṣaṇāḥ |  
 sarvo vā prajñāparādha evāyaṃ yadeṣāmavivarjanam |  
 arthakarmakālāḥ punaḥsamyagyogenopaśayāt bhūyiṣṭhaṃ svāsthyahetavaḥ |  
 tatrāpi rasavarjyā viṣayā yathāyathamindriyaṃ bādhante 'nugṛhṇanti ca |  
 śeṣā rasakarmakālāstu sarvaṃ dehaṃ |  
 api ca || 
 AS.Sū.22.8  sarvabhāvānāṃ bhāvābhāvau
                        nāntareṇa yogātiyogādīn vyavasyet |  
 sarveṣāṃ punarvikārāṇāṃ nidānadoṣadūṣyāviśeṣebhyo bhāvābhāvaviśeṣā bhavanti |  
 yadā hyete trayo nidānādiviśeṣāt nānyonyamanubadhnantīṣadvānubadhnantyabalā
                        vā na tadāminirvarttante vyādharyāścarā dvābhinirvarttante tanavo vā
                        bhavantyasampūrṇaliṅgā vā |  
 viparyaye tu viparītāḥ || 
 AS.Sū.22.9  trayaśca rogāṇāṃ mārgā
                        bāhyamadhyābhyantarāḥ tatra bāhyo raktādidhātavastvak ca |  
 sa punaḥ śākhākhyaḥ |  
 tadāśrayāḥ gaṇḍapiṭakālajyapacīcarmakīlārbudādhimāṃsamaśavyaṅgādayo
                        bahirbhāgāśca śophārśogulmavīsarpavidradhyādayaḥ |  
 madhyo mūrddhahṛdayabastyādīni marmāṇyasthisandhayaḥ |  
 tatropanivaddhāśca snāyusirākaṇḍarādayaḥ tadāśrayāḥ |  
 pakṣavadhagrahāpatānakārditarājayakṣmāsthisandhiśūlagudabhraṃśādayo
                        mūrddhādirogāśca |  
 ābhyantaro mahāsrotaḥ śarīramadhyaṃ mahānimnamāmapakvāśayāśrayaḥ koṣṭho
                        'ntariti paryāyāḥ tadāśrayā
                        jvarātīsārachardyalasakaviṣūcikāśvāsakāsahidhmānāhodaraplīhādayo
                        'ntarbhāgāśca visarpaśophārśovidradhigulmādayaḥ || 
 AS.Sū.22.10  te ca rogāḥ svapradhānā
                        bhavantyanyaparivārā vā kramādanubandhyanubandhākhyāḥ |  
 tatrādyāḥ svatantrāḥ spaṣṭākṛtayo yathāsvaṃ samutthānopaśayāśca |  
 itare tu tadviparītāḥ tadvacca doṣā api |  
 tatrānyaparivārā vyādhayo dvividhāḥ |  
 purogāminonugāminaśca |  
 teṣvādyāḥ pūrvarūpasaṃjñāḥ |  
 upadravāstvitare |  
 tānyathāyathameva vakṣyamāṇānupalakṣayet |  
 pradhānapraśame ca praśamo bhavati teṣāmanupaśāmyato vā paścāttānupakramet |  
 tvaritaṃ vā balavantamupadravaṃ pradhānāvirodhena |  
 sa hi pīḍākarataro bhavati vyādhiparikliṣṭadehatvāt pramehapiṭakādivat |  
 tathānyaḥ pradhāna eva rogo 'nyasya pradhānasya hetuḥ bhavati |  
 yathā jvaro raktapittasya raktapittaṃ vā jvarasya |  
 tau śvāsasya |  
 plīhā jaṭharasya |  
 tacchvayathoḥ |  
 arśāṃsi gulmodarātīsāragrahaṇīnāṃ |  
 pratiśyāyaḥ kāsajvarayoḥ |  
 tau kṣayasya |  
 kṣayaḥ śoṣasya |  
 ekaścāpacāro nimittamekasya vyādheḥ bahūnāṃ ca tathā bahavaḥ tadvadekaṃ
                        liṅgam |  
 evameva praśame 'bhyupāyaḥ tathā sa evānyasya prakope |  
 tasmāttānavahitaḥ samyagāgamādibhiḥ parīkṣeta || 
 AS.Sū.22.11  tatrāgamato rogamevamevaṃ
                        prakopaṇamevaṃ yonimevamadhiṣṭhānamevamātmānamevaṃ devanamevaṃ
                        rūpaśabdagandharasasparśamevaṃ pūrvarūpamevamupadravamevaṃ
                        vṛddhisthānakṣayānvitamevamudarkamevaṃ nāmānam |  
 tasminniyaṃ pratīkārasya pravṛttiḥ anyathā nivṛttiḥ |  
 pratyakṣatastvāturasya
                        yathāsvamindriyairvarṇasaṃsthānapramāṇopacayachāyāviṇmūtra
                        charditādhikyamāntrakūjanamaṅgulyādiṣusandhiṣu sphuṭanaṃ
                        dehaśakṛdvarṇādigandhaṃ suptaśītoṣṇastambhanasaṃspandaślakṣṇakharasparśañca
                        |  
 prakṛtivikṛtiyuktamāsyarasantu praśnena tathā succhardanaducchardanatvaṃ
                        mṛdukrūrakoṣṭhatāṃ svapnadarśanamabhiprāyaṃ
                        janmāmayapravṛttinakṣatradviṣṭeṣṭasukhaduḥkhāni ca |  
 tathā vayaḥ pratyakṣeṇa ca |  
 anumānatastu yūkāpasarpaṇena śarīravairasyam |  
 makṣikopasarpaṇena śarīramādhuryam |  
 tathāgniṃ jaraṇaśaktyā |  
 balaṃ vyāyāmaśaktyā |  
 gūḍhaliṅgaṃ vyādhimupaśayānupaśayataḥ |  
 doṣapramāṇamapacāraviśeṣeṇāyuṣaḥ kṣayaṃ riṣṭaiḥ |  
 prakṛti satvasārasātmyabalānanuśīlaneneti |  
 bhavati cātra || 
 AS.Sū.22.12  jñānabuddhipradīpena yo
                        nāviśati yogivat |  
 āturasyāntarātmānaṃ na sa gorāṃścikitsati || 
 AS.Sū.22.13  dvāvimau vyādhitau
                        vyādhisvarūpasyāprakāśakau |  
 tadyathaiko guruvyādhiḥ satvadehabalāśrayāt || 
 AS.Sū.22.14  laghuvyādhivadābhāti
                        laghuvyādhiratonyathā |  
 bāhyāvayavamātreṇa tayormuhyati bāliśaḥ || 
 AS.Sū.22.15  tatolpamalpavīryaṃ vā
                        viparītamato 'thavā |  
 pathyaṃviparyaye yuñjan prāṇān muṣṇāti rogiṇām || 
 AS.Sū.22.16  jñānāṃśena na hi jñānaṃ
                        kṛtsne jñeye pravartate |  
 bubhutseta bhiṣak tasmāt tatvaṃ tantrānuśīlanāt || 
 AS.Sū.22.17  abhiyuktastu satataṃ
                        sarvamālocya sarvathā |  
 na jātu skhalati prājño viṣamepi kriyāpathe || 
 AS.Sū.22.18  āganturanveti nijaṃ vikāraṃ
                        nijastathāgantumatipravṛddhaḥ |  
 tatrānubandhaṃ prakṛtiñca samyak jñātvā tataḥ karma samārabheta || 
 iti dvāviṃśo 'dhyāyaḥ || 
 
 
                    atha trayoviṃśo 'dhyāyaḥ | 
                     AS.Sū.23.1  athāto
                        bheṣajāvacaraṇīyamadhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.23.2  bheṣajamavacārayan prāgeva
                        tāvadevamāturaṃ parīkṣeta |  
 kasminnayaṃ deśe jātaḥ saṃvṛddho vyādhito vā kasmiṃśca deśe
                        manuṣyāṇāmidamāhārajātamidaṃ vihārajātametāvat balamevāṃvidhaṃ
                        satvamevaṃvidhaṃ sātmmamiyaṃ bhaktirime vyādhayo hitamidamahitamidamiti |  
 prāggrahaṇena kena vā nidānaviśeṣeṇāsyakupito doṣaḥ |  
 doṣasya hyekasyāpi bahavaḥ prakope hetavaḥ |  
 tasmādyathāsvalakṣaṇaiḥ karmabhiśca budhvā bhiṣakdoṣamevamavagamayet |  
 tadyathā |  
 kimāhāreṇa kupito vāyuḥ kiṃ vihāreṇa tathā rūkṣeṇa laghunā śiśireṇa vā
                        sāhasena vegarodhena vā bhayena śokena veti |  
 tataśca tatpratipakṣamauṣadhaṃ prayujyamānamāśu siddhaye sampadyate |  
 tatra madhurāmlalavaṇā rasāḥ kaṭutiktakaṣāyāścetaretarapratipakṣāḥ |  
 tadanantarañcopalabheta |  
 mṛdumadhyātimātravikalpanayā kathaṃ nidānamāsevitam 
 ekarūpasyāpi hi hetoḥ mṛdvādivibhāgena pṛthak samavetānāñca
                        doṣāṇāmaṃśāṃśabalavikalpaviśeṣāt vyādherbalābalaviśeṣaḥ |  
 tatrānekadoṣātmakeṣu vyādhiṣvanekaraseṣu ca bheṣajeṣu
                        rasadoṣaprabhāvamekaikaśo 'bhisamīkṣya vyādhibheṣajaprabhāvatatvaṃ
                        vyavasyeta |  
 natvevaṃ sarvatra || 
 AS.Sū.23.3  na hi viṣamavikṛtisamavetānāṃ
                        nānātmakānāṃ paraspareṇopagṛhītānāmupahatānāñcānyaiśca
                        vikalpanairvikalpitānāmavayavaprabhāvānumānena
                        samudāyaprabhāvatatvamadhyavasituṃ śakyam |  
 tathāvidhe hi samudāye samudāyaprabhāvamevopalabhya
                        vyādhyauṣadhaprabhāvatatvamavagacchet |  
 tathā kasya dhāmādhiṣṭhāya vyādhirayamavashtita iti nirūpayet |  
 pravisṛto hi doṣaḥ svameva sthānamātaṅkāyādhitiṣṭhan mūrddhādīn vā dustaro
                        bhavati |  
 tataśca sthānaviśeṣeṇa bheṣajaviśeṣaḥ paryeṣitavyaḥ || 
 AS.Sū.23.4  tataścaivamālocayet |  
 kasyāyamauṣadhasya vyādhirāturo vā yogyaḥ |  
 kiyato vā |  
 doṣānurūpo hi bhaiṣajyavīryapramāṇavikalpo vyādhivyādhitabalāpekṣo bhavati
                        || 
 AS.Sū.23.5  sahasātibalāni
                        saṃśodhanauṣadhānyāgneyavāyavyānyatisaumyānyatimātrāṇi vā |  
 tathāgnikṣāraśastrakarmāṇyalpasatvamāturamalpabalaṃ vātipāyayeyuḥ |  
 saṃśamanāni tu vyādhibalādadhikāni tamupaśamayya vyādhiṃ vyādhikṣapitadehe
                        śīghramanyamāvahanti |  
 śarīrabalādhikāni glānimūrcchāmadamohabalakṣayān |  
 agnibalādadhikāni glānimagnisādaśca || 
 AS.Sū.23.6  api ca |  
 atisthūlo 'tikṛśo durbalo durbaddhamāṃsaśoṇitāsthyaṃgāvayavo 'lpāgniralpāhāro
                        'sātmyāhāropacitaḥ sārarahito vā vyādhibalameva tāvadasamarthasoḍhum |  
 kiṃ punastathāvidho bheṣajamevaṃvegam |  
 tasmāttādṛśamaviṣādakarairmṛdusukhairuttarottaragurubhiravibhramaiścopācaredauṣadhairviśeṣādabalāḥ
                        |  
 tāhyanavasthitamṛduviklavahṛdayāḥ prāyaḥsukumārāḥ parāyattāśca |  
 tato 'pi viśeṣeṇa śiśavaḥ |  
 tathā balavati vyādhyāture 'lpabalamalpaṃ vā bheṣajamakiñcitkaraṃ bhūya eva
                        doṣamutkleśya vyādhimudīrayet || 
 AS.Sū.23.7  yogyamapi cauṣadhamevaṃ
                        parīkṣeta |  
 idamevaṃrasavīryavipākamevaṃguṇamevaṃdravyamevaṃkarmaivaṃprabhāvamasmin deśe
                        jātamasminnṛtāvevaṃgṛhītamevaṃnihitamevaṃvihitamevaṃniṣiddhamevamupasaskṛtamevaṃsaṃyuktamevaṃyuktamanayā
                        mātrayaivaṃvidhasya puruṣasyaivaṃvidhe kāla etāvantaṃ
                        doṣamapakarṣatyupaśamayati vā |  
 anyadapi caivaṃvidhaṃ bheṣajamabhūt tanmānena vā viśeṣeṇa prayuktamidamakarot
                        |  
 sūkṣmāṇi hi
                        doṣauṣadhadūṣyadeśakālabalānalāhārarasasātmyasatvaprakṛtivayasāmavasthāntarāṇi
                        |  
 yānyanālocitāni nihanyurāturam |  
 ālocyamānāni tu vipulabuddhimapi cikitsakamākulīkuryuḥ |  
 kiṃ punaralpabuddhim |  
 tasmādabhīkṣṇaśaḥ śāstrārthakarmānuśīlanena saṃskurvīta yajñām |  
 api ca |  
 santi vyādhayo ye śāstra utsargāpavādairupakramaṃ prati nirdiṣṭāḥ |  
 tatra prājña eva doṣādigurulāghavena samyagadhyavasyedanyataraniṣṭhāyām
                        || 
 AS.Sū.23.8  kālaśca bheṣajasya
                        yogyatāmādadhāti |  
 sa kṣaṇalavamuhūrtādibhedenāturāvasthayā ca dvidhoktaḥ prāgapi ca |  
 śītoṣṇavarṣalakṣaṇastrividhaḥ kālaḥ |  
 tatra śītoṣṇayorvṛṣṭiśītayoścāntare sādhāraṇau vasantajaladātyāyu |  
 grīṣmavarṣakālayostu prārambho vṛṣṭeḥ prāvṛḍiti vikalpyate |  
 teṣu sādhāraṇeṣvahassu vamanādīnāṃ pravṛttirnnivṛttiritareṣvayogātiyogabhayāt
                        |  
 sādhāraṇā hi mandaśītoṣṇavarṣatayā sukhatvāt bhavantyavikalpakāḥ
                        śarīrauṣadhānām |  
 viparītāstvitare || 
 AS.Sū.23.9  tathā hi śītakāle
                        'timātraśītopahitatvāccharīramatyarthaśītavātaviṣṭabdhamatistabdhabahugurudoṣaṃ
                        bhavati |  
 tadanu prāptañca bheṣajaṃ saṃśodhanārthamuṣṇasvabhāvamapi
                        śītopahatatvānmandavīryatāṃ gatamayogāya jāyate |  
 śarīrañca vātaprāyopadravāya |  
 tadvadvarṣāsvapi samantādatighanena bahalena ghanasampātenāvatate nabhasi
                        uparuddhatejaḥyasareṣu dinakarakareṣu jalapaṭalotplāvanoddāmakardamāyāṃ
                        bhūmāvatyarthopaklinnamavasannānalabalamādānadurbalaṃ śarīraṃ bhavati || 
 AS.Sū.23.10  auṣadhagrāmastu
                        jaladodarapratatapramuktadhārāvapātasambhṛtāmbunivahopaplāvitamūlajālasāraviṭapo
                        bahalakomalapallavopacitaskandhaśākhaḥ punariva bālatāmupagato 'lpavīryo
                        bhavati |  
 aparisaṃsthitatayā ca kṣitimalapnāyābhiramlavipākābhiḥ
                        khagamṛgasarīsṛpādiśavadhātumūtrapurīṣasaṃspṛṣṭābhiradbhiḥ
                        salilaśiśiraśīkarānuviddhaśiśirapavanasampṛktena ca dhārādharoṣmaṇā
                        komalatvādapariṇatasyāsya sutarāṃ vidāho janyate |  
 tataścāsāvapathyatāmupagato dhruvamayogāya prathamasaṃgṛhītamapicauṣadhaṃ
                        toyadatoyānugatamārutopahate jagatīti || 
 AS.Sū.23.11  grīṣme
                        punarādānopahatatvāccharīramuṣṇarūkṣavātātapādhmātamatisvinnamatiśithilamatiyalīnadoṣaṃ
                        bhavati |  
 bheṣajaṃ punaranuṣṇamapi
                        tapanakaranipātāduṣṇatīkṣṇatāmupagatamatiyogāyopakalpate |  
 śarīrañca pipāsābhramaklamopadravāya |  
 tasmātsādhāraṇeṣveva tadantarāleṣu vamanādīni yojayennacedātyayiko vyādhiḥ |  
 ātyayike tu kṛtrimaguṇopadhānena yathartuguṇaviparītena
                        saṃyogasaṃskārapramāṇavikalpaiścopapādyauṣadhamevāvahito 'vacārayet || 
 AS.Sū.23.12  āturāvasthāsu tu kalāḥ
                        kālasaṃjñāḥ |  
 tadyathāsyāmavasthāyāmasyauṣadhasya kālo 'kālo vā |  
 nahyaprāptātītakālamauṣadhaṃ yaugikaṃ bhavati |  
 tasyatvekādaśadhāvacāraṇam |  
 tadyathā |  
 abhaktaṃ prāgbhaktaṃ madhyabhaktamadhobhaktaṃ sabhaktamantarabhaktaṃ sāmudgaṃ
                        muhurmuhuḥ sagrāsaṃ grāsāntarā niśi ca || 
 AS.Sū.23.13  tatrābhaktaṃ nāma
                        kevalamevauṣadhaṃ nirannopayogādativīryam |  
 kaphodrekavimuktāmāśayasrotāḥ prātarbalavānupayuñjīta |  
 itarastu prāgbhaktādikamannasaṃsargeṇa hitaṃ nātiglānikaraṃ bhavati || 
 AS.Sū.23.14  prāgbhaktaṃ nāma
                        yadanantarabhaktam |  
 tadapānānilavikṛtāvadhaḥ kāyasya ca balādhānārthaṃ tadgateṣu ca vyādhiṣu
                        praśamanāya kṛśīkaraṇārthañca yojyam || 
 AS.Sū.23.15  madhyabhaktaṃ madhye
                        bhaktasya tat samānānilavikṛtau |  
 koṣṭhagateṣu ca vyādhiṣu paittikeṣu ca || 
 AS.Sū.23.16  adhobhaktaṃ bhaktādanantaram
                        |  
 tattuvyānavikṛtau prātarāśāntamudānavikṛtau punaḥ sāyamāśāntam |  
 pūrvakāyasya ca balādhānārthaṃ tadgateṣu vyādhiṣu ca ślaiṣmikeṣu ca praśamāya
                        sthūlīkaraṇārthañca || 
 AS.Sū.23.17  sabhaktaṃ yadannena samaṃ
                        sādhitaṃ paścādvā samāloḍitam |  
 tat bāleṣu sukumāreṣvauṣadhadveṣiṣvarucau sarvāṅgageṣu ca rogeṣu || 
 AS.Sū.23.18  antarābhaktaṃ yat pūrvāhṇe
                        bhakte jīrṇe madhyāhne bheṣajamupayujyate |  
 tasmiṃśca jīrṇe punaraparāhṇe bhojanam |  
 etena rātrirvyākhyātā |  
 taddīptāgnervyānajeṣvāmayeṣu || 
 AS.Sū.23.19  sāmudgaṃ yadādāvante ca
                        bhuktasya |  
 tattu laghvalpānnayuktaṃ pācanāvalehacūrṇādi hidhmāyāṃ
                        kampākṣepayorūrdhvādhassaṃśraye ca doṣe || 
 AS.Sū.23.20  muhurmuhustu punaḥpunarbhukte
                        yadabhukte vā |  
 tacchavāsakāsahidhmātṛṭchardiṣu viṣanimitteṣu ca vikāreṣu || 
 AS.Sū.23.21  sagrāsaṃ yat grāsasampṛktam |  
 grāsāntaraṃ yat grāsayorgrāsayormadhye dvayamapyetat prāṇānilavikṛtau |  
 tathā sagrāsaṃ cūrṇalehavaṭakādikamagnidīpanaṃ vājīkaraṇāni copayuñjīta |  
 grāsāntaraṃ hṛdroge vamanaṃ dhūmañca |  
 jatrūrdhvāmayeṣu niśāyām || 
 AS.Sū.23.22  tatrādye kāle tṛṣitaḥ
                        pītaśītāmburajīrṇī kṣudhitaḥ kṣāmaśca bheṣajaṃ varjayet |  
 śeṣeṣu vāhṛdyamasātmyamatitīkṣṇoṣṇogragandhaṃ bhūrimātrañceti |  
 bhavati cātra ślokaḥ || 
 AS.Sū.23.23  rogamādau parīkṣeta
                        tadanantaramauṣadham |  
 tataḥ karma bhiṣak paścāt jñānapūrvaṃ samācaret || 
 AS.Sū.23.24  nivṛtto 'pi
                        punarvyādhiralpenāyāti hetunā |  
 dehe mārgīkṛte doṣaiḥ śeṣaḥ sūkṣma ivānalaḥ || 
 AS.Sū.23.25  tasmāttamanubadhnīyāt
                        prayogeṇānapāyinā |  
 siddhānāmapi yogānāṃ pūrveṣāṃ dārḍhyamāvahan || 
 AS.Sū.23.26  sātatyātsvādvabhāvādvā
                        pathyaṃ dveṣyatvamāgatam |  
 kalpanāvidhibhistaistaiḥ priyatvaṃ gamayet punaḥ || 
 AS.Sū.23.27  manasorthānukūlyena
                        tuṣṭirūrjā rucirbalam |  
 sukhopabhogatā ca syāt vyādheścātaḥ parikṣayaḥ || 
 AS.Sū.23.28
                         laulyāddoṣakṣayādvyādhivaiṣamyeṇa ca yā ruciḥ |  
 tāsu pathyopacārajño yogenādyaṃ vikalpayet || 
 AS.Sū.23.29  śītoṣṇavarṣānicitaṃ
                        caitraśrāvaṇakārtike |  
 kramāt sādhāraṇe śleṣmavātapittaṃ hareddrutam || 
 AS.Sū.23.30  prāvṛṭśaradvasantānāṃ
                        māseṣveteṣu vā haret |  
 sādhāraṇeṣu vidhinā trimāsāntaritānmalān || 
 AS.Sū.23.31  kṛsvā śītoṣṇavṛṣṭīnāṃ
                        pratīkāraṃ yathāyatham |  
 prayojayet kriyāṃ prāptāṃ kriyākālaṃ na hāpayet || 
 AS.Sū.23.32  saptāhena guṇālābhe
                        kritāmanyāṃ prayojayet |  
 pūrvasyāṃ śāntavegāyāṃ na kriyāsaṅkaro hitaḥ |  
 guṇe 'lpepi tu tāmeva viśeṣotkarṣalabdhaye || 
 AS.Sū.23.33  bheṣajaṃ
                        nṛpaterhṛdyamalpamalpātyayaṃ śuciḥ |  
 śuddhāgamaṃ bahuguṇaṃ bahukṛtvaḥ prayojitam || 
 AS.Sū.23.34  ananyakāryo 'vahitaḥ tathā
                        tanmantrisammataḥ |  
 āsvāditaṃ paricaraiḥsvayañcānuprayojayet || 
 AS.Sū.23.35  ucito yasya yo deśastajjaṃ
                        tasyauṣadhaṃ hitam |  
 deśe 'nyatrāpi vasatastattulyaguṇajanma ca || 
 AS.Sū.23.36  vīryavadbhāvitaṃ samyak
                        svarasairasakṛllaghu |  
 rasagandhādisampannaṃ kāle jīrṇe ca mātrayā |  
 ekāgramanasā yuktaṃ bhaṣajyamamṛtāyate || 
 iti trayoviṃśo 'dhyāyaḥ || 
 
 
                    atha caturviṃśo 'dhyāyaḥ | 
                     AS.Sū.24.1  athāto dvividhopakramaṇīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.24.2  upakramyasya hi dvitvād
                        dvidhaivopakramo mataḥ |  
 ekassantarpaṇastatra dvitīyaścāpatarpaṇaḥ |  
 bṛṃhaṇo laṅghanaśceti tatparyāyāvudāhṛtau || 
 AS.Sū.24.3  bṛṃhaṇaṃ yat bṛhatvāya
                        laṅghanaṃ lāghavāya yat |  
 dehasyaṃ bhavataḥ prāyo bhaumāpamitaracca te || 
 AS.Sū.24.4  snehanaṃ rūkṣaṇaṃ karma
                        svedanaṃ stambhanañca yat |  
 bhūtānāṃ tadapi dvaidhyāt dvitayaṃ nātivartate || 
 AS.Sū.24.5  śodhanaṃ śamanañceti dvidhā
                        tatrāpi laṅghanam |  
 yadīrayet bahirdoṣān pañcadhā śodhanañca tat || 
 AS.Sū.24.6  nirūho vamanaṃ kāyaśiroreko
                        'sravisrutiḥ |  
 na śodhayati yaddoṣān samānnodīrayatyapi || 
 AS.Sū.24.7  samīkaroti viṣamān śamanaṃ
                        tacca saptadhā |  
 pācanaṃ dīpanaṃ kṣuttṛḍvyāyāmātapamārutāḥ |  
 bṛṃhaṇaṃ śamanantveva vāyoḥ pittānilasya ca || 
 AS.Sū.24.8  bṛṃhayed
                        vyādhibhaiṣajyamadyastrīśokakarśitān |  
 bhārādhvoraḥkṣatakṣīṇarūkṣadurbalavātalān || 
 AS.Sū.24.9  garbhiṇīsūtikābālavṛddhān
                        grīṣme 'parānappi |  
 māṃsakṣīrasitāsarpirmadhurasnigdhabastibhiḥ || 
 AS.Sū.24.10
                         svapnaśayyāsukhābhyaṅgasnānanirvṛtiharṣaṇaiḥ |  
 mehāmadoṣātisnigdhajvarorustambhakuṣṭhinaḥ |  
 visarpavidradhiplīhaśiraḥkaṇṭhākṣirogiṇaḥ || 
 AS.Sū.24.11  sthūlāṃśca laṅghayennityaṃ
                        śiśire tvaparānapi |  
 tatra saṃśodhanaiḥ sthaulyabalapittakaphādhikān |  
 āmadoṣajvaracchardiratīsārahṛdāmayaiḥ || 
 AS.Sū.24.12
                         vibandhagauravodgārahṛllāsādibhirāturān |  
 madhyasthaulyādikān prāyaḥ pūrvaṃ pācanadīpanaiḥ || 
 AS.Sū.24.13  ebhirevamayairārtān
                        hīnasthaulyabalādikān |  
 kṣuttṛṣṇānigrahairdoṣaistvārtānmadhyabalairdṛḍhān || 
 AS.Sū.24.14  samīraṇātapāyāsaiḥ
                        kimutālpabalairnarān |  
 na bṛṃhayellaṅghanīyān bṛṃhyāṃstu mṛdu laṅghayet |  
 yuktyā vā deśakālādibalatastānupācaret || 
 AS.Sū.24.15  bṛṃhite syāt balaṃ
                        puṣṭistatsādhyāmayasaṃṅkṣayaḥ |  
 vimalendriyatā sargo malānāṃ lāghavaṃ ruciḥ || 
 AS.Sū.24.16
                         kṣuttṛṭsahodayaśśuddhahṛdayodgārakaṇṭhatā |  
 vyādhimārdavamutsāhastandrānāśaśca laṅghate || 
 AS.Sū.24.17  anapekṣitamātrādisevite
                        kurutastu te |  
 atisthaulyātikārśyādīn vakṣyante te ca sauṣadhāḥ |  
 rūpaṃ taireva ca jñeyamatibṛṃhitalaṅghate || 
 AS.Sū.24.18  tatra śodhanamuddiśya
                        sthaulyādyāḥ pragudāhṛtāḥ |  
 gurvādivṛddhasaṃlīnaśleṣmamiśro 'nnajo rasaḥ || 
 AS.Sū.24.19  āma eva ślathīkurvan dhātūn
                        shtaulyamupānayet |  
 atisthaulyādatikṣuttṛṭprasvedaśvāsanidratāḥ || 
 AS.Sū.24.20  āyāsākṣamatā
                        jāḍyamalpāyurbalavegatā |  
 daurgandhyaṃ gadgadatvañca bhavenmedotipuṣṭitaḥ || 
 AS.Sū.24.21  srotastu medoruddheṣu vāyuḥ
                        koṣṭhe viśeṣataḥ |  
 caran prajvalayatyagniṃ kṣuttṛṣau stastato 'dhikam || 
 AS.Sū.24.22  sthūlaṃ koṭaravadvṛddhau
                        dahato 'gnyanilau ca tam |  
 svedavāhisirāmūlabhāvādviṣyandanādapi |  
 medasaḥ śleṣmayogācca bhavati svedabhūritā || 
 AS.Sū.24.23  koṣṭha eva vipakve 'sya
                        saṃruddhasrotaso rase |  
 sarvatrālabdhavṛttitvāt prayo medaḥ pracīyate || 
 AS.Sū.24.24  taccheṣo 'lparaso
                        'lpatvānnālaṃ raktādipuṣṭaye |  
 tulyepi vāyvādicaye prākcitaṃ cīyatetarām |  
 medastenāsamastena dhātūnāṃ vidadhāti tat || 
 AS.Sū.24.25  śvāsādīnacirāccānyān
                        jvarodarabhagandarān |  
 mehorustambhapiṭakāvidradhiprabhṛtīn gadān || 
 AS.Sū.24.26
                         ayathopacayotsāhaścalasphigudarastanaḥ |  
 atisthūlaḥ smṛto yojyaṃ tatrānnaṃ mārutāpaham || 
 AS.Sū.24.27  śleṣmamedoharaṃ yacca
                        kulatthā yavakā yavāḥ |  
 jūrṇaśyāmākamudgādyāḥ pāne 'riṣṭaṃ madhūdakam || 
 AS.Sū.24.28  mastu takraṃ ca tīkṣṇoṣṇaṃ
                        rūkṣaṃ chedi ca bheṣajam |  
 cintāvyavāyavyāyāmaśodhanāsvapanaṃ bhajet || 
 AS.Sū.24.29  dehāpekṣī tathā rūkṣaṃ
                        snānamudvartanādi ca |  
 madhunā triphalāṃ lihyāt guḍūcīmabhayāṃ ghanam |  
 rasāñjanasya mahataḥ pañcamūlasya gugguloḥ || 
 AS.Sū.24.30  śilāhvasya prayogaśca
                        sāgnimantharaso hitaḥ |  
 viḍaṅgaṃ nāgaraṃ kṣāraḥ kālaloharajo madhu || 
 AS.Sū.24.31  yavāmalakacūrṇaṃ ca yogo
                        'tisthaulyadoṣajit |  
 madanaṃ triphalā mustā saptāhvāriṣṭavatsakam || 
 AS.Sū.24.32  sapāṭhāragvadhaṃ
                        pītamatibṛṃhaṇarogajit |  
 tadvadvatsakaśamyākadevadāruniśādvayam || 
 AS.Sū.24.33
                         samustapāṭhākhadiratriphalānimbagokṣuram |  
 madanādīni cālepaḥ snanādiṣvapi yojayet || 
 AS.Sū.24.34
                         hiṅgugomedakavyoṣakuṣṭhakrauñcāsthigokṣuram |  
 elāvṛkṣakaṣaḍgranthākharāśvopalabhedakam || 
 AS.Sū.24.35  takreṇa dadhimaṇḍena pītaṃ
                        kolarasena vā |  
 mūtrakṛchraṃ kṛmīn mehaṃ sthūlatāṃ ca vyapohati || 
 AS.Sū.24.36  kṛmighnatriphalaṃ
                        tailasaktutryūṣaṇadīpyakaiḥ |  
 lohodakāpluto manthaḥ śasto bṛṃhaṇarogiṇām || 
 AS.Sū.24.37
                         vyoṣakaṭvīvarāśigruviḍaṅgātiviṣāsthirāḥ |  
 hiṅgusaucarcalājājīyavānīdhānyacitrakāḥ || 
 AS.Sū.24.38  niśe bṛhatyau hapuṣā pāṭhā
                        mūlaṃ ca kembukāt |  
 eṣāṃ cūrṇaṃ madhu ghṛtaṃ tailaṃ ca sadṛśāṃśakam || 
 AS.Sū.24.39  saktubhiḥ ṣoḍaśaguṇairyuktaṃ
                        pītaṃ nihanti tat |  
 atisthaulyādikān sarvān rogānanyāṃśca tadvidhān |  
 hṛdrogakāmalāśvitraśvāsakāsagalagrahān || 
 AS.Sū.24.40  buddhimedhāsmṛtikaraṃ
                        sannasyāgneśca dīpanam |  
 yojyaṃ tathā yathāvyādhi svedāsṛksrāvaṇānyapi || 
 AS.Sū.24.41  atikārśyaṃ bhramaḥ
                        kāsastṛṣṇādhikyamarocakaḥ |  
 snehāgninidrādṛkśrotraśukraujaḥkṣutsvarakṣayaḥ || 
 AS.Sū.24.42
                         bastihṛnmūrddhajaṅghorutrikapārśvarujā jvaraḥ |  
 pralāpordhvānilaglāniḥ charddiḥ parvāsthibhedanam || 
 AS.Sū.24.43  varcomūtragrahādyāśca jāyante
                        'tivilaṅghanāt |  
 atikārśyena nāyāsavarṣaśītoṣṇatṛṭkṣudhaḥ || 
 AS.Sū.24.44  tṛptivyādhyauṣadhamanān
                        sahate 'lpabalatvataḥ |  
 śvāsakāsakṣayaplīhagulmārśovahnimandatāḥ || 
 AS.Sū.24.45  kṛśaṃ prāyaśca dhāvanti
                        raktapittānilāmayāḥ |  
 kārśyameva varaṃ sthaulyānna hi sthūlasya bheṣajam |  
 bṛṃhaṇaṃ laṅghanaṃ nālamatimedo 'gnivātajit || 
 AS.Sū.24.46  madhurasnigdhasauhityairyat
                        saukhyena ca naśyati |  
 kraśimā sthavimātyantaviparītaniṣevaṇaiḥ || 
 AS.Sū.24.47  śuṣkasphigudaragrīvāḥ
                        sthūlaparvā sirātataḥ |  
 ucyate 'tikṛśastatnaprāgukto bṛṃhaṇo vidhiḥ || 
 AS.Sū.24.48  aśvagandhāvidāryādyā
                        vṛṣyāścauṣadhayo hitāḥ |  
 acintayā harṣaṇena dhruvaṃ santarpaṇena ca || 
 AS.Sū.24.49  svapnaprasaṅgācca kṛśo varāha
                        iva puṣyati |  
 laṅghanottheṣu rogeṣu śeṣeṣvapyupakalpayet |  
 yattadātve samarthaṃ syādyaccābhyāsena puṣṭaye || 
 AS.Sū.24.50  sadyaḥ kṣīṇo yataḥ sadyo
                        bṛṃhaṇenopacīyate |  
 ciraṃ krameṇa ca kṣīṇastadabhyāsena tatra ca || 
 AS.Sū.24.51  bṛṃhaṇaṃ dehamātrāgnibalādīn
                        vīkṣya yojayet |  
 na hi māṃsasamaṃ kiñcidanyaddehabṛhattvakṛt |  
 māṃsādamāṃsaṃ māṃsena sambhṛtatvādviśeṣataḥ || 
 AS.Sū.24.52
                         kravyānmāṃsarasāṃstasmāddakalāvaṇikān laghūn |  
 veśavārīkṛtaistadvajjāṅgalaiśca kṛtākṛtān |  
 rasāṃstathā ca kṣīrādīn tarpaṇāṃstarpaṇān punaḥ || 
 AS.Sū.24.53  yuñjyāt kṛśānāṃ jvariṇāṃ
                        kāsināṃ mūtrakṛcchriṇām |  
 tṛṣyatāmūdhvavātānāṃ mūḍhamārutavarcasām || 
 AS.Sū.24.54  samaiḥ
                        kṛṣṇāsitātailakṣaudrādyaidrvyaṃśatarpaṇaiḥ |  
 manthastadvat sitākṣaudramadirāsaktuyojitaḥ || 
 AS.Sū.24.55  phāṇitaṃ saktavaḥ
                        sarpirdadhimaṇḍo 'mlakāñjikam |  
 tarpaṇaṃ mūtrakṛcchraghnamudāvarttaharaṃ param || 
 AS.Sū.24.56  manthaḥ
                        kharjūramṛdvīkāvṛkṣāmlāmlīkadāḍimaiḥ |  
 parūṣakaiḥ sāmalakaiḥ sadyastṛṣṇādirogajit || 
 AS.Sū.24.57  svāduramlo jalakṛtaḥ sasneho
                        rūkṣa eva vā |  
 sadyaḥ santarpaṇo manthaḥ sthairyavarṇabalapradaḥ || 
 AS.Sū.24.58  guru cātarpaṇaṃ sthūle
                        viparītaṃ hitaṃ kṛśe |  
 yavagodhūmamubhayostadyogyāhitakalpanam || 
 AS.Sū.24.59  syaulyakārśye prakṛtyāpi
                        syātāṃ tatrāpyayaṃ vidhiḥ |  
 satataṃ vyādhitatayā sadā yojyo vibhajya ca || 
 AS.Sū.24.60  mātrādiyukte seveta yastu
                        laṅghanabṛṃhaṇe |  
 samadhātvagnideho 'sau samasṃhanano bhavet || 
 AS.Sū.24.61  dṛḍhendriyabalatvācca na
                        dvandvairabhibhūyate |  
 doṣagatyātiricyante grāhibhedyādibhedataḥ |  
 upakramā na tu dvitvādbhinnā api gadā iva || 
 iti caturviṃśo 'dhyāyaḥ || 
 
 
                    atha pañcaviṃśo 'dhyāyaḥ | 
                     AS.Sū.25.1  athātaḥ snehavidhimadhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.25.2  snehādiṣūpayogāya
                        tadvyāpacchamanāya ca |  
 kuryāt prāgeva tadyogidravyasambhārasaṅgraham || 
 AS.Sū.25.3
                         guruśītasarasnigdhamandasūkṣmamṛdudravam |  
 auṣadhaṃ snehanaṃ prāyo viparītaṃ virūkṣaṇam || 
 AS.Sū.25.4  sarpirmajjā vasā tailaṃ sneheṣu
                        pravaraṃ matam |  
 tatrāpi cottamaṃ sarpiḥ saṃskārasyānuvartanāt || 
 AS.Sū.25.5  mādhuryādavidāhitvājjanmādyeva
                        ca śīlanāt |  
 pittaghnāste yathāpūrvamitaraghnā yathottaram |  
 AS.Sū.25.6  ghṛtāttailaṃ guru vasā
                        tailānmajjā tato 'pi ca |  
 dvādhyāṃ tribhiścaturbhistairyamakastrivṛto mahān || 
 AS.Sū.25.7  snehāśayā dadhikṣīraṃ
                        māṃsāsthiphaladāru ca |  
 svedyasaṃśodhyamadyastrīvyāyāmāsaktacintakāḥ |  
 vṛddhabālāvalakṛśā rūkṣāḥ kṣīṇāsraretasaḥ || 
 AS.Sū.25.8
                         vātārtasyandatimiradāruṇapratibodhinaḥ |  
 snehyāḥ na tvatimandāgnitīkṣṇāgnisthūladurbalāḥ |  
 ūrustambhātisārāmagalarogagarodaraiḥ || 
 AS.Sū.25.9
                         mūrchārchadyaruciśleṣmatṛṣṇāmadyaiśca pīḍitāḥ |  
 apaprasūtā yukte ca nasye bastau virecane || 
 AS.Sū.25.10  tatra
                        dhīsmṛtimedhāgnikāṅkṣiṇāṃ śasyate ghṛtam |  
 granthināḍīkṛmiśleṣmamedomārutarogiṣu || 
 AS.Sū.25.11  tailaṃ
                        lāghavadārḍhyārthikrūrakoṣṭheṣu dehiṣu |  
 vātātapādhvabhārastrīvyāyāmakṣīṇadhātuṣu || 
 AS.Sū.25.12
                         rūkṣakleśakṣamātyagnivātāvṛtapatheṣu ca |  
 śeṣau vasā tu sandhyasthimarmakoṣṭharujāsu ca || 
 AS.Sū.25.13
                         tathādagdhāhatabhraṣṭayonikarṇāśiroruji |  
 tailaṃ prāvṛṣi varṣānte sarpiranyau tu mādhave |  
 sarvaṃ sarvasya ca snehaṃ yuñjyāt bhāsvati nirmale || 
 AS.Sū.25.14  ṛtau sādhāraṇe doṣasāmye
                        'nilakaphe kaphe |  
 divā niśyanile pitte saṃsarge pittavatyapi || 
 AS.Sū.25.15  tvaramāṇe tu śīte 'pi divā
                        tailaṃ ca yojayet |  
 uṣṇe 'pi rātrau sarpiśca doṣādīnvīkṣya cānyathā || 
 AS.Sū.25.16  niśyaśnute
                        vātakaphādrogānahani pittataḥ |  
 yukyāvacārayet snehaṃ bhakṣyādyannena bastibhiḥ |  
 nasyābhyañjanagaṇḍūṣamūrdhakarṇākṣitarpaṇaiḥ || 
 AS.Sū.25.17  rasabhedaikakatvābhyāṃ
                        catuṣṣaṣṭirvicāraṇāḥ |  
 snehasyānyābhibhūtatvādalpatvācca kramātsmṛtāḥ || 
 AS.Sū.25.18  yathoktahetvabhāvācca
                        nācchapeyo vicāraṇā |  
 snehasya kalpaḥ sa śreṣṭhaḥ snehakarmāśusādhanāt || 
 AS.Sū.25.19  dvābhyāṃ
                        caturbhiraṣṭābhiryāmairjīryanti yāḥ kramāt |  
 hrasvamadhyottamā mātrāstāstābhyaśca hrāsīyasīm || 
 AS.Sū.25.20  kalpayedvīkṣya doṣādīn
                        prāgeva tu hrasīyasīm |  
 ajñātakoṣṭhe hi bahuḥ kuryājjīvitasaṃśayam || 
 AS.Sū.25.21  tatra
                        durbalamandāgnibālavṛddhasukhātmakaiḥ |  
 apathyariktakoṣṭhatvajvarātīsārakāsibhiḥ || 
 AS.Sū.25.22  hrasvā peyā sukhā sā hi
                        parihāre 'nuvartate |  
 cirācca balyā na ruje vyāpannāpi prakalpate || 
 AS.Sū.25.23
                         mehoruḥpiṭakākuṣṭhavātaśoṇitapīḍitaiḥ |  
 madhyamā mṛdukoṣṭhaiśca snehanī syātsukhena sā || 
 AS.Sū.25.24  na balakṣapaṇī mandavibhraṃśā
                        śuddhaye 'pyalam |  
 mahādohānalabalakṣuttṛṭkleśasahiṣṇubhiḥ |  
 gulmodāvartavīsarpadaṃśābhipīḍitaiḥ || 
 AS.Sū.25.25  unmattaiḥ kṛcchramūtraiśca
                        mahatī śīghrameva sā |  
 sarvamārgānusāreṇa jayed vyādhīn suyojitā || 
 AS.Sū.25.26  hyastena jīrṇa evānne
                        snehocchaḥ śuddhaye bahuḥ |  
 śamanaḥ kṣudvayo 'nanno madhyamātraśca śasyate || 
 AS.Sū.25.27  bṛṃhaṇo rasamadyādyaiḥ
                        sabhakto 'lpo hitaḥ sa ca |  
 bālavṛddhapipāsāartasnehadviṇmadyaśīliṣu || 
 AS.Sū.25.28
                         strīsnehanityamandāgnisukhitakleśabhīruṣu |  
 mṛdukoṣṭhālpadoṣeṣu kāle coṣṇe kṛśeṣu ca || 
 AS.Sū.25.29  snehaḥ prāgbhojanāt
                        kuryādūrujaṅghākaṭībalam |  
 vegānulomyamārogyamadhaḥkāyagadakṣayam || 
 AS.Sū.25.30  madhye
                        bṛhattvāgnibalasthiratākukṣirukśamān |  
 indriyasthiratāmūrdhvamūrdhvajatrugadakṣayam || 
 AS.Sū.25.31  vāte salavaṇaṃ sarpiḥ pitte
                        kevalamiṣyate |  
 vaidyo dadyāt bahukaphe kṣāratrikaṭukānvitam || 
 AS.Sū.25.32  vāryuṣṇamacche 'nupibetsnehe
                        tatsukhapaktaye |  
 āsyopalepaśuddhyai ca tauvarāruṣkare na tu || 
 AS.Sū.25.33  uṣṇopacāraḥ snehe syāduṣṇo
                        hyuṣṇairvirudhyate |  
 tato guruprāvaraṇo nivātaśayanasthitaḥ |  
 jaraṇāntaṃ pratīkṣeta tṛṣyannuṣṇālpavāripaḥ || 
 AS.Sū.25.34
                         śirorugbhramaniṣṭhīvamūrcchāsādāratiklamaiḥ |  
 jānīyād bheṣajaṃ jīryajjīrṇaṃ tacchāntilāghāvāt || 
 AS.Sū.25.35
                         anulomanilasvāsthyakṣuttṛṣṇodgāraśuddhibhiḥ |  
 jīrṇājīrṇaviśaṅkāyāṃ punaruṣṇodakaṃ pibet |  
 tenodgāraviśuddhiḥ stāttataśca laghutā ruciḥ || 
 AS.Sū.25.36  bhojyo 'nnaṃ mātrayā pāsyan
                        śvaḥpiban pītavānapi |  
 dravoṣṇamanabhiṣyandi nātisnigdhamasaṅkaram || 
 AS.Sū.25.37  uṣṇodakopacārī syāt
                        brahmacārī kṣapāśayaḥ |  
 vyāyāmavegasaṃrodhaśokavarṣahimātapān || 
 AS.Sū.25.38
                         pravātayānayānādhvabhāṣyātyāsanasaṃsthitīḥ |  
 nīcātyuccopadhānāhassvapnadhūmarajāṃsi ca || 
 AS.Sū.25.39  yānyahāni pibettāni
                        tāvantyanyānyapi tyajet |  
 sarvakarmasvayaṃ prāyo vyādhikṣīṇeṣu ca kramaḥ || 
 AS.Sū.25.40  upacārastu śamane kāryaḥ
                        snehe viriktavat |  
 snehasya pānāt pūrvaṃ ca dātavyaṃ mṛdubheṣajam |  
 uttejanaṃ hutāśasya koṣṭhalāghavakāri ca || 
 AS.Sū.25.41  tryahamacchaṃ mṛdau koṣṭhe
                        krūre saptadinaṃ pibet |  
 samyaksnigdho 'thavāyāvadataḥsātmībhavet param || 
 AS.Sū.25.42  sātmībhūto hi kurute na
                        malānāmudīraṇam |  
 atiyogena vā vyādhīn yathāmbbodhotiyojanāt || 
 AS.Sū.25.43  vihatya setuṃ mṛtkoṣṭhāt
                        sravati kṣapayan mṛdam |  
 sneho 'pyagniṃ tathā hatvā sravati kṣapayaṃstanum || 
 AS.Sū.25.44  vātānulomyaṃ dīpto
                        'gnirvarcaḥ snigdhamasaṃhatam |  
 mṛdusnigdhāṅgatāglāniḥsnehodvego 'thalāghavam || 
 AS.Sū.25.45  vimalendriyatā samyak snigdhe
                        rūkṣe viparyayaḥ |  
 pāṇḍvāmayāggasadanaghrāṇavaktragudasravāḥ |  
 gudadāhāruciśchardimūrchātṛṣṇāpravāhikāḥ || 
 AS.Sū.25.46  śuktodgārabhramaśvāsakāsāḥ
                        snehātisevanāt |  
 amātrayāhito 'kāle mithyāhāravihārataḥ |  
 snehaḥ karoti śophārśastandrānidrāvisaṃjñatāḥ || 
 AS.Sū.25.47
                         kaṇḍūkuṣṭhajvarotkleśaśūlānāhabalakṣayān |  
 jaṭharendriyadaurbalyajāḍyāmastambhavāggrahān || 
 AS.Sū.25.48  tāṃstān svadoṣahetūtthān
                        pāṇḍvādīṃścātiyojanāt |  
 kṣuttṛṣṇoklekhanasvedarūkṣapānānnabheṣajam |  
 takrāriṣṭakhaloddālayavaśyāmākakodravāḥ || 
 AS.Sū.25.49
                         pippalītriphalākṣaudrapathyāgomūtraguggulu |  
 yathāsvaṃ pratirogaṃ ca snehavyāpadi sādhanam || 
 AS.Sū.25.50  virūkṣaṇe laṅghanavat
                        kṛtātikṛtalakṣaṇam |  
 snehena paittikasyāgniryadā tīvratarīkṛtaḥ |  
 snehamāśu jarāṃ nītvā punarojo 'bhitaścaran || 
 AS.Sū.25.51  udīrayet sopasargāṃ
                        pipāsāmasya bādhikām |  
 so 'sūṃstyajedyadyudakaṃ na pibedāśu śītalam || 
 AS.Sū.25.52  śītasekāvagāhān vā
                        tattṛṣṇāpīḍito bhajet |  
 snehāgninā dahyamānaḥ svaviṣeṇeva pannagaḥ || 
 AS.Sū.25.53  ajīrṇe balavatyā tu
                        śītairdihyācchiromukham |  
 chardayettadaśāntau ca pītvā śītodakaṃ punaḥ || 
 AS.Sū.25.54  rūkṣānnamullikhedbhuktvā
                        tādṛśyāṃ tu kaphānile |  
 samadoṣaśca niḥśeṣaṃ snehamuṣṇāmbunoddharet || 
 AS.Sū.25.55  tato doṣādibalataḥ pūrvoktaṃ
                        ca vidhiṃ śrayet |  
 na sarpiḥ kevalaṃ pitte peyaṃ sāme viśeṣataḥ |  
 sarvaṃ hyanuvrajeddehaṃ hatvā saṃjñāṃ ca mārayet || 
 AS.Sū.25.56
                         snigdhadravoṣṇadhanvottharasabhuksvedamācaret |  
 snigdhastryahaṃ sthitaḥ kuryādvirekaṃ vamanaṃ punaḥ || 
 AS.Sū.25.57  ekāhaṃ dinamanyacca
                        kaphamutkleśya tatkaraiḥ |  
 tilamāṣadadhikṣīraguḍamatsyarasādibhiḥ || 
 AS.Sū.25.58  māsalā medurā bhūriśleṣmāṇo
                        viṣamāgnayaḥ |  
 snehocitāśca ye snehyāstān pūrvaṃ rūkṣayettataḥ || 
 AS.Sū.25.59  saṃsnehya śodhayedevaṃ
                        snehavyāpanna jāyate |  
 alaṃ malānīrayituṃ snehaścāsātmyatāṃ gataḥ || 
 AS.Sū.25.60  bālavṛddhādiṣu
                        snehaparihārāsahiṣṇuṣu |  
 yogānimānanudvegān sadyaḥsnehān prayojayet || 
 AS.Sū.25.61  prabhūtamāṃsaniṣkvāthān
                        jāṅgalānūpajān rasān |  
 snehabhṛṣṭeṣu vā teṣu yavāgūṃ nātisaṃhatām || 
 AS.Sū.25.62  tilacūrṇaṃ ca sasnehaṃ
                        phāṇitaṃ kṛsarāṃ tathā |  
 tilakāmbalikaṃ bhūrisnehaṃ sarpiṣmatīmapi || 
 AS.Sū.25.63  peyāṃ sukhoṣṇā kṣaireyīṃ
                        pātre vā sasitāghṛte |  
 sarpirlavaṇayuktaṃ vā sadyodugdhaṃ tathā payaḥ || 
 AS.Sū.25.64  peyāṃ ca pañcaprasṛtāṃ
                        snehaistaṇḍulapañcamaiḥ |  
 pāyasaṃ māṣamiśraṃ ca bahusnehasamūyutam |  
 tailaśuṇṭhīguḍarasaṃ jīrṇe māṃsarasāśinaḥ || 
 AS.Sū.25.65  snehaṃ vaikaṃ surācchena
                        dadhno vā saguḍaṃ saram |  
 vasāṃ varāhajāṃ sarpiḥ pippalīṃ lavaṇaṃ tilān || 
 AS.Sū.25.66  pippalīṃ lavaṇaṃ
                        snehāṃścaturo dadhimastukam |  
 dadhnā siddhaṃ vyoṣagarbhaṃ dhātrīdrākṣārase ghṛtam || 
 AS.Sū.25.67
                         yavakolakulatthāmbukṣārakṣīrasurādadhi |  
 ghṛtaṃ ca siddhaṃ tulyāṃśaṃ sadyaḥsnehanamuttamam || 
 AS.Sū.25.68  siddhāṃśca caturaḥ snehān
                        badaratriphalārasaiḥ |  
 yoniśukrāmayaharān sadyaḥsnehān prayojayet || 
 AS.Sū.25.69  lavaṇopahitāḥ snehāḥ
                        snehayantyacirānnaram |  
 taddhi viṣyandyarūkṣaṃ ca sūkṣmamuṣṇaṃ vyavāyi ca || 
 AS.Sū.25.70
                         guḍānūpāmiṣakṣīratilamāṣasurādadhi |  
 kuṣṭaśophaprameheṣu snehārthaṃ na prakalpayet || 
 AS.Sū.25.71
                         triphalāpippalīpathyāguggulvādivipācitān |  
 snehānyathāsvameteṣāṃ yojayedavikāriṇaḥ || 
 AS.Sū.25.72  kṣīṇānāṃ
                        tvāmayairagnidehasandhukṣaṇakṣamān |  
 dīptāntarāgniḥ pariśuddhakoṣṭhaḥ pratyagradhāturbalavarṇayuktaḥ |  
 dṛḍhendriyo mandajaraḥ śatāyuḥ snehopasevī puruṣaḥ pradiṣṭaḥ || 
 iti pañcaviṃśo 'dhyāyaḥ || 
 
 
                    atha ṣaḍviṃśo 'dhyāyaḥ | 
                     AS.Sū.26.1  athātaḥ svedavidhiṃ nāmādhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.26.2  caturvidho 'gnisvedo bhavati
                        tāpopanāhadravoṣmabhedena |  
 tatra tāpasvedaḥ pāṇikāṃsyaphālavālukāvastraghaṭikādibhiḥ sākṣādagninā ca
                        prayoktavyaḥ || 
 AS.Sū.26.3  upanāhasvedastu
                        sarvagandhadhānyasarṣapakiṇvavacādevadārurāsnairaṇḍamūlamadhukaśatāhvāsurākiṭṭādivātaharadravyacūrṇairyavagodhūmaśakalairānūpāsṛkpittaśiraḥpādāmiṣaveśavāraiśca
                        |  
 tathā śleṣmasaṃsṛṣṭe vāyau surasādibhiḥ |  
 pittasaṃsṛṣṭe ca padmakādibhiḥ |  
 pṛthak sahitairvā |  
 kṣīraśuktadhānyāmlalavaṇamastupragāḍhaiḥ susnigdhaiḥ sukhoṣṇaiḥ
                        sālvalābhidhānaistairbahuśaḥ pradihyoṣṇavīryāpūtisṛduromacarmabhistadabhāve
                        ghanavātaharapatrāvikakauśeyairupanaddhamaṅgamahasthitaṃ vidāhaparihārārthaṃ
                        niśi muñcet |  
 divā niśi baddham |  
 doṣakālavalavaśena vā || 
 AS.Sū.26.4  dravasvedastu dvividhiḥ |  
 pariṣeko 'vagāhaśca |  
 tatra
                        śigruvaraṇāmrātakamūlakasarṣapasurasārjakavāsāvaṃśāśmantakāśokaśirīṣārkakarañjairaṇḍamālatīpatrabhaṅgapūtīkadaśamūlādivātaharairdravyairmastusalilasurākṣīraśuktādibhiḥ
                        kvathitaiḥ pūrvoktaiśca yathādoṣaṃ pṛthak sahitairvā kumbhīrvarṣalikāḥ
                        praṇālīrvā pūrayitvā vātaharasiddhasnehābhyaktamanabhyaktaṃ vopaviṣṭaṃ
                        kiliñje vā śayānamekāṅge sarvāṅge vā vastrāvacchanne pariṣecayet |  
 tairevādbhiḥ pūrṇe mahati kaṭāhe kuṇḍe droṇyāṃvāvagāhayet || 
 AS.Sū.26.5  ūṣmasvedaḥ punaraṣṭadhā
                        bhidyate |  
 piṇḍaḥ saṃstaro nāḍī ghanāśma kumbhī kūpaḥ kuṭī jentākaśca |  
 tatra mṛtkapālapāṣāṇaloṣṭalohapiṇḍānagnivarṇān sandaṃśena gṛhītvāmbhasyamle
                        vā nimajjayet tairārdrāvakivastreṇa veṣṭitaiḥ śleṣmamedobhūyiṣṭhaṃ
                        sarujamaṅgaṃ granthimadvā svedayet |  
 pāṃsusikatāgavādipurīṣadhānyabusapulākapalalairvāmlotkvathitaiḥ
                        pūrvavadveṣṭitaiḥ |  
 gavādiśakṛtārdreṇa piṇḍīkṛtenopanāhadravyotkārikākṛsaramāṃsapiṇḍairvā
                        vātarogeṣviti piṇḍasvedaḥ |  
 sa eva saṅkarākhyaḥ || 
 AS.Sū.26.6  yathārhasvedadravyāṇi
                        pihitamukhāyāmukhāyāṃ samyagupasvedya nivātaśaraṇaśayanasthe kiliñje
                        prastīryāvikakauśeyavātaharapatrānyatamottarapracchade
                        rauravājinaprāvārādibhiḥ svavacchannaṃ svedayediti saṃstarasvedaḥ || 
 AS.Sū.26.7  pūrvavadevopasvedyokhāmukhe
                        'nyāmukha |  
 nāḍīmūlacchidrapramāṇapārśvacchidrāmupasandhāyāvalipya ca pārśvacchidrasthayā
                        nāḍyā śaroṣikāvaṃśadalakiliñjakarañjapatrānyatamakṛtayā
                        gajāgrahastasaṃsthānayā vyāmadīrghayādhyarddhavyāmadīrghayā vā
                        svāyāmacaturbhāgāṣṭabhāgapariṇāhamūlāgrasrotasā
                        sarvatovātaharapatrasaṃvṛtachidrayā dvistrirvā vinamitayā sukhopaviṣṭasya
                        svabhyaktaprāvṛteṅge bāṣpamupaharet |  
 bāṣpo hyanṛjugāmī vihatacaṇḍavegastvacamavidahan sukhaṃ svedayatīti
                        nāḍīsvedaḥ || 
 AS.Sū.26.8  puruṣāyāmamātramadhikaṃ vā
                        ghanaṃ samaṃ ca śilātalaṃ bhūpradeśaṃ vā vātaharadārudīptenāgninā
                        sarvatastāpayitvāgnimapohyoṣṇodakāmlādibhirabhyukṣya yathoktapracchade
                        saṃstaravatsvedayediti ghānāśmasvedaḥ || 
 AS.Sū.26.9  pūrvavat svedadravyāṇi
                        kumbhyāmutkvāthyāśliṣyopaviṣṭastadvadūṣmāṇaṃ gṛhṇīyāt |  
 bhūmau vā tāṃ nikhāya tadūrdhvamāsanaṃ śayanaṃ vā nātighanapracchadaṃ paritaḥ
                        pralambamānakuthākambalagoṇikaṃ nidhāya tatrasthasyoṣmāṇaṃ gṛhṇataḥ
                        kumbhyāmagnivarṇānayoguḍānupalāṃśca śanairnimajjayediti kumbhīsvedaḥ || 
 AS.Sū.26.10
                         śayanasyādhovistāradviguṇakhāte kūpe
                        vātaharadārukarīṣānyatarapūrṇadagghe vigatadhūme svāstīrṇaśayanasthaṃ
                        svedayediti kūpasvedaḥ || 
 AS.Sū.26.11  kuṭīṃ nātyuccavistārāṃ
                        vṛttāmacchidrāmupanāhakalkaghanapradigdhakuḍyāṃ
                        sarvatovidhūmapradīptakhadirāṅgārapūrṇahasantikāsamūhaparivṛtāṃ vidhāya
                        tanmadhye ca śayyāṃ tatrasthaṃ svedayediti kuṭīsvedaḥ || 
 AS.Sū.26.12  atha jentākaṃ cikīrṣurbhūmiṃ
                        parīkṣeta |  
 pūrvasyāmuttarasyāṃ vā diśi guṇavati praśastabhūmibhāge |  
 deśe kṛṣṇamṛttike vā |  
 suvarṇavarṇamṛttike parighāpuṣkariṇyādīnāṃ jalāśayānāmanyatamasya kūle |  
 dakṣiṇe paścime vā sutīrthe samasuvibhaktabhūmibhāge |  
 saptāṣṭau vāratnīrapakramyodakāt prāṅmukhamudaṅmukhaṃ vābhimukhatīrthaṃ
                        kūṭāgāraṃ kārayet |  
 utsedhavistārataḥ paramaratnayaḥ ṣoḍaśa |  
 samantātsuvṛttaṃ mṛtkarmasaṃpannamanekavātāyanam |  
 asya ca kūṭāgārasyāntaḥ samantato bhittimaratnivistārocchrāyāṃ piṇḍikāṃ
                        kārayedākavāṭāt |  
 madhye cāsya kūṭāgārasya kiṣkumuktaṃ dvipuruṣapramāṇaṃ mṛnmayaṃ
                        kandusaṃsthānaṃbahusūkṣmacchidramaṅgārakoṣṭhakastambhaṃ sāpidhānaṃ kārayet |  
 taṃ ca khādirāṇāmaśvakarṇānāṃ vā kāṣṭhānāṃ pūrayitvā dīpayet |  
 sa yadā jānīyātsādhudagdhāni kāṣṭhāni vigatadhūmānyavataptaṃ sarvamagninā
                        tadagnigṛhaṃ svedayogyena coṣmaṇā yuktamiti |  
 tatrainaṃ vātaharābhyaṅgābhyaktagātraṃ vastrāvacchannaṃ praveśayet |  
 anuśiṣyātsaumya praviśa kalyāṇāyārogyāya ca |  
 praviśya caināṃ piṇḍikāmāruhya ṣārśvāparapārśvābhyāṃ yathāsukhaṃ śayīthāḥ |  
 na ca tvarayāsvedamūrchāparītenāpi piṇḍikaiṣā vimoktavyāprāṇocchvāsāt |  
 bhraśyamāno hyataḥ piṇḍikāvakāśād dvāramanadhigacchan svedamūrcchā parītatayā
                        sadyaḥ prāṇān jahyāḥ |  
 tasmāt piṇḍikāmenāṃ na kathañcana muñcethāḥ |  
 tvaṃ yadā jānīyā vigatābhiṣyandamātmānaṃ samyak prasrutasvedapicchaṃ
                        sarvasroto vimuktaṃ laghubhūtamapagatavibandhastambhasuptivedanāga ravamiti
                        |  
 tataḥ piṇḍikānusāreṇa dvāraṃ prapadyethāḥ |  
 niṣkramya ca cakṣuṣoḥ paripālanārthamatisvinno 'pi na sahasā
                        śītodakamanupraviśethāḥ |  
 samyak svinnastvapagatasantāpaklamo muhūrtāt sukhoṣṇena vāriṇā yathānyāyaṃ
                        pariṣikto 'śnīyāditi jentākasvedaḥ || 
 AS.Sū.26.13  teṣāṃ viśeṣatastāpoṣmasvedau
                        kaphe prayojayet |  
 upanāhamanile |  
 kiñcit pittasaṃsṛṣṭe 'nyatarasmin dravamiti || 
 AS.Sū.26.14  anāgneyaṃ punarmedaḥkaphāvṛte
                        vāyau
                        nivātasadanaguruprāvaraṇabahumadyapānavyāyāmakṣudātapaniyuddhādhvabhārabharaṇāmarṣabhayaiḥ
                        |  
 upanāhaṃ ca pittānvaye pūrvoktenaiva vidhināgnirahitamiti |  
 bhavati cātra || 
 AS.Sū.26.15  nivāte 'ntarbahiḥsnigdho
                        jīrṇānnaḥ svedamācaret |  
 vyādhivyādhitadeśarttuvaśānmadhyavarāvaram || 
 AS.Sū.26.16  kaphārto rūkṣaṇaṃ rūkṣo
                        rūkṣasnigdhaṃ kaphānile |  
 āmāśayagate vāyau kaphe pakvāśayāśrite || 
 AS.Sū.26.17  rūkṣapūrvaṃ tathā snehapūrvaṃ
                        sthānānurodhataḥ |  
 alpaṃ vaṅkṣaṇayoḥ svalpaṃ dṛṅbhuṣkahṛdaye na vā || 
 AS.Sū.26.18  padmotpalādibhiḥ saktupiṇḍyā
                        vācchādya cakṣuṣī |  
 śītairmuktāvalīpadmakumudotpalabhājanaiḥ || 
 AS.Sū.26.19  muhuḥ karaiśca toyardraiḥ
                        svidyate hṛdayaṃ spṛśet |  
 śītaśūlakṣaye svinno jāte 'ṅgānāṃ ca mārdave |  
 syācchanairmṛditaḥ snātastataḥ snehavidhiṃ bhajet || 
 AS.Sū.26.20
                         pittāsrakopatṛṇmūrcchāsvarāṅgasadanabhramāḥ |  
 sandhipīḍājvaraśyāvaraktamaṇḍaladarśanam || 
 AS.Sū.26.21  svedātiyogācchardiśca tatra
                        stambhanamauṣadham |  
 viṣakṣārāgnyatīsārachardimehātureṣu ca || 
 AS.Sū.26.22  svedanaṃ guru tīkṣṇoṣṇaṃ
                        prāyaḥ stambhanamanyathā |  
 dravasthirasarasnigdharūkṣasūkṣmaṃ ca bheṣajam || 
 AS.Sū.26.23  svedanaṃ stambhanaṃ
                        ślakṣṇarūkṣasūkṣmasaradravam |  
 prāyastiktaṃ kaṣāyaṃ ca madhuraṃ ca samāsataḥ || 
 AS.Sū.26.24  stammitaḥ syāt bale labdhe
                        yathoktāmayasaṅkṣayāt |  
 stambhatvaksnāyusaṅkocakampahṛdvāgghanugrahaiḥ || 
 AS.Sū.26.25  pādauṣṭhatvakkaraiḥ
                        śyāvairatistambhitamādiśet |  
 na svedayedatisthūlarūkṣadurbalamūrcchatān |  
 stambhanīyakṣatakṣīṇākṣāmamadyavikāriṇaḥ || 
 AS.Sū.26.26
                         timirodaravīsarpakuṣṭhaśoṣāḍhyarogiṇaḥ |  
 pītadugdhadadhisnehamadhūn kṛtavirecanān || 
 AS.Sū.26.27
                         bhraṣṭadagdhagudaglānikrodhaśokabhayārditān |  
 kṣuttṛṣṇākamalāpāṇḍumehinaḥ pittapīḍitān || 
 AS.Sū.26.28  garbhiṇīṃ puṣpitāṃ sūtāṃ mṛdu
                        vātyayike gade |  
 śvāsakāsapratiśyāyahidhmādhmānavibandhiṣu |  
 svarabhedānilavyādhipakṣāghātāpatānake || 
 AS.Sū.26.29
                         aṅgamardakaṭīpārśvapṛṣṭhakukṣihanugrahe |  
 mahattve muṣkayoḥ khalyāmāyāṃme vātakaṇṭake || 
 AS.Sū.26.30
                         mūtrakrcchrārbudagranthiśukrāghātāḍhyamārute |  
 vepathuśvayathusvāpastambhajṛmbhāṅgagaurave || 
 AS.Sū.26.31
                         karṇamanyāśiraḥkoṣṭhajaṅghāpādorurukṣu ca |  
 svedaṃ yathāyathaṃ kuryāttadauṣadhavibhāgataḥ || 
 AS.Sū.26.32  svinno 'nnaṃ
                        pathyamaśnīyāddoṣarogānurodhataḥ |  
 tadahaḥ svinnasarvāṅgo vyāyāmaṃ sutarāṃ tyajet || 
 AS.Sū.26.33  agnerdīptiṃ mārdavaṃ
                        tvakprasādaṃ bhaktaśraddhāṃ srotasāṃ nirmalatvam |  
 kuryāt svedo jāḍyatandrāpahāraṃ stabdhān sandhīṃśceṣṭayatyāśu cāsya || 
 AS.Sū.26.34  snehaklinnāḥ koṣṭhagā dhātugā
                        vā srotolīnā ye ca śākhāsthisaṃsthāḥ |  
 doṣāḥ svedaiste dravīkṛtya koṣṭhaṃ nītāḥ samyak śuddhibhirnirhriyante || 
 iti ṣaḍviṃśo 'dhyāyaḥ || 
 
 
                    atha saptaviṃśo 'dhyāyaḥ | 
                     AS.Sū.27.1  athāto vamanavirecanavidhiṃ
                        nāmādhyayaṃ vyākhyāsyāmaḥ |  
 iti hasmāhurātreyādayo maharṣayaḥ || 
 AS.Sū.27.2  doṣaharaṇamūrdhvabhāgaṃ
                        vamanākhyamadhobhāgaṃ virecanākhyamubhayaṃ vā
                        malavirecanādvirecanamityucyate || 
 AS.Sū.27.3
                         tatroṣṇatīkṣṇasūkṣmavyavāyivikāṣīṇyauṣadhāni svavīryeṇa
                        hṛdayamupetya saukṣmyāt vyavāyitvācca dhamanīranusṛtya snehena mṛdūkṛte
                        'ntaśśarīre svedoṣmaṇārdradāruvadviṣyaṇṇe sthūlāṇusrotebhyaḥ sakalamapi
                        doṣasaṅghātamauṣṇyāt punarviṣyandayanti |  
 taikṣṇyādvikāṣitvācca vicchindayanti |  
 sa viṣyaṇṇavicchinno doṣasaṅghātaḥ pāriplavaḥ snehāktabhājanastha
                        ivodakāñjalirasajjannanupnasaraṇabhāvādāmāśayamanugamya udānapraṇunnaḥ
                        agnivāyvātmakatvāt ūrdhvabhāgaprabhāvāccauṣadhasyordhvaṃ pravartate |  
 slilapṛthivyātmakatvādadhobhāgaprabhāvācca auṣadhasyādhaḥ |  
 ubhayataścobhayaguṇātmakatvādubhayabhāgaprabhāvācca || 
 AS.Sū.27.4  tatrotkṛṣṭe śleṣmaṇi
                        pittasaṃsṛṣṭe vā tatsthānagate vā pitte anile vā śleṣmottare ca
                        vamanamācaret |  
 pitte tu virekaṃ śleṣmasaṃsṛṣṭe vā tatsthānagate vā śleṣmaṇīti || 
 AS.Sū.27.5  tatra vamanasādhyā
                        viṣapītadaṣṭadigdhaviddhaviruddhājīrṇānnanavajvararājayakṣmātīsārādhoraktapittaviṣūcikālasakāvipākārocakāpacigranthyarbudaślīpadamedogadagaronmādāpasmāraśvāsakāsahṛllāsavīsarpapramehakuṣṭhapāṇḍuvartmamukhaghrāṇakapālarogakarṇarodhaśophastanyadoṣādayo
                        doṣabhedīyoktāśca śleṣmavyādhayo viśeṣeṇa |  
 ete hi paraṃ vamanena nāśamupayānti salilāpagamanenāniṣpannaśālyādivat || 
 AS.Sū.27.6  avāmyāstu
                        garbhiṇīsukumārānyakāryavyagrarūkṣarūkṣāśanaprāyātidīptāgnibhārādhvakarmanityaklāntakṣatakṣīṇātisthūlakṛśavṛddhabāladurbalaśramabhayaśokakrodhamadamūrchākṣutpipāsārttopavāsavyavāyavyāyāmādhyayanacintāprasaktacchardirūrdhvaraktapittavātāsthāpitānuvāsitasaṃvṛtakoṣṭhaduścharditahṛdrogodāvartamūtrāghātagulmaplīhodarāṣṭhīlārśaḥsvaropaghātatimirabhramānilārtārditākṣepakākṣiṇiraḥśaṅkhakarṇapārśvaśūlino
                        'nāsthāpitakṛmiṇakoṣṭha iti |  
 anyatrāmagarīvaṣaviruddhābhyavahorabhyaḥ śīghrakāritvādeṣām |  
 tatra garbhiṇyā garbhavyāpadāmagarbhabhraṃśācca dāruṇarogaprāptiḥ syāt |  
 sukumārasya hṛdayavikarṣaṇādūrdhvamadho vā rudhirapravṛttiḥ |  
 anyakāryavyagrasyauṣadhaṃ na pravartate |  
 kṛcchreṇa vā pravartamānamayogadoṣān kuryāt |  
 rūkṣasya vāyuraṅgagrahaṇam |  
 rūkṣāśanaprāyasyaṃ vāyunā kṣapitadehatvād balakṣayaḥ syāt |  
 tathātidīptāgneragnibalena bhārādhvakarmanityayānaklāntānāṃ cāyāsena kṣatasya
                        bhūyaḥkṣaṇanādraktātipravṛttiḥ |  
 kṣīṇādīnāmauṣadhabalākṣamatvāddehabaloparodho 'ntaḥkṣatabhayaṃ ca |  
 prasaktacchardyūrdhvaraktapittayorudāna utkṣipya prāṇān haredraktaṃ
                        cātipravartayet |  
 ūrdhvavātāsthāpitānuvāsitānāmūrdhvaṃ vātātipravṛttiḥ |  
 saṃvṛtakoṣṭhasya duścharditasya vātimātrapravāhaṇādantaḥ
                        koṣṭhasamutkliṣṭairdoṣairvisarpastambhajāḍyavaicityāni maraṇaṃ vā |  
 hṛdrogiṇo hṛdayoparodhaḥ |  
 udāvartādibhirārtānāmarditādibhiśca yathāyathamāmayapravṛddhirmaraṇaṃ vā |  
 kṛmiṇakoṣṭhasyāsthāpanenādhaḥpūrvamanirhṛtaiḥ
                        kṛmibhiratibahutvādaśeṣānissaraṇena hṛdayamatikarṣadbhiśchardiṣo
                        'tipravṛttiḥ syāt || 
 AS.Sū.27.7
                         garbhiṇyādicintāprasaktāntāścātra dhūmāntaiḥ prāyaḥ
                        sarvakarmabhirvakṣyamāṇaḥ parihartavyāḥ |  
 ajīrṇī tu sarvaireva ca vamanavarjjairāmadoṣabhayāt |  
 navajvarasya doṣastambhabhayāditi || 
 AS.Sū.27.8  atha virecanasādhyā
                        jīrṇajvarordhvaraktapittagulmavidradhiplīhārśobhagandarodarakṛmiṇakoṣṭhamūtrāghātaretoyonidoṣavātaśoṇitahalīmakavyaṅgatimirakācābhiṣyandākṣipākakṣārāgnidagdhakuṣṭavraṇaśiraḥpakvāśayaśūlodāvartavibandhacchardivisphoṭādayo
                        vāmyoktāśca viṣūcikādayo doṣabhedīyoktāśca pittavyādhayaḥ |  
 viśeṣeṇaite hi paraṃ virecanena nāśamupayāntyagnyapanayanenāgnigṛhatāpavat
                        || 
 AS.Sū.27.9  avirecyāḥ
                        punarnavajvarātisāryadhoraktapittakṣatagudalaṅghatarātrijāgaritāsthāpitālpāgnirājayakṣmamadātyayārtādhmātasaśalyābhihatatisnigdharūkṣakrūrakoṣṭhāḥ
                        tatra navajvarasyāvipakvān doṣānna nirharet |  
 vātameva ca kopayet |  
 atīsāryadhoraktapittayoratipravṛttyā hanyāt |  
 kṣatagudasya gude prāṇoparodhakarīṃ rājayakṣmārtasya kṣīṇadhātutayā
                        malabalattvam |  
 tadabhāvāddehanāśaḥ syāt |  
 madātyayārtasya madyakṣīṇe dehe vāyuḥ prāṇoparodhāya |  
 ādhmātasya purīṣāśaye nicito vāyurvisarpan sahasā tīvrataramādhmānaṃ maraṇaṃ
                        vā janayet |  
 saśalyābhihatayoḥ kṣate vāyurāśrito jīvitaṃ hiṃsyāt |  
 atisnigdhasyātiyogo bhavet |  
 krūrakoṣṭhasyauṣadhoddhatā doṣā hyapravartamānā
                        hṛdayaśūlaparvabhedānāhacchardimūrcchāklamān janayitvā prāṇān hanyuḥ |  
 garbhiṇyādīnāṃ pūrvoktadoṣaḥ syāt || 
 AS.Sū.27.10  atha sādhāraṇe kāle
                        samyaksnigdhasvinnamanupahatamānasaṃśvaḥ cchardayitavyamiti
                        grāmyānūpaudakaśṛtamāṃsarasakṣīradadhimāṣatilapalalaśākādibhirdravaprāyaiḥ
                        samutkleśitaśleṣmāṇaṃ sukhoṣitaṃ jīrṇāhāraṃ pūrvāhṇe snātānuliptaṃ
                        sragviṇamahatavāsasaṃ devatāgnidvijaguruvṛddhavaidyānarcitavantaṃ
                        kṛtahomabalimaṅgalaprāyaścittasvastivacanaṃ
                        jānusamasaṃstṛtasopadhānopāśrayāsanopaviṣṭaṃ nirannabhīṣatsnigdhaṃ vā yavāgū
                        maṇḍena ghṛtamātrāṃ pītavantaṃ bhīrukṛśabālavṛddhasukumārān vā
                        doṣānurodhenākaṇṭhaṃ
                        pītakṣīratakrayūṣekṣumāṃsarasamadyatuṣodakayavāgūmaṇḍānyatamaṃ
                        nakṣatratithikaraṇamuhūrtodaye praśaste
                        yathāvyādhidoṣadūṣyādivihitāmauṣadhamātrāṃ madhusaindhavayuktāṃ sukhoṣṇāṃ
                        brāhmaṇaprayuktābhirāśīrbhirābhimantritāṃ 
 punaśca || 
 AS.Sū.27.11
                         brahmadakṣāśvirudrendrabhūcandrārkānilānalāḥ |  
 ṛṣayaḥ sauṣadhigrāmā bhūtasaṅghāśca pāntu vaḥ || 
 AS.Sū.27.12
                         rasāyanīmavarṣīṇāmamarāṇābhivāmṛtam |  
 sudhevottamanāgānāṃ bhaiṣajyabhidamastu te || 
 AS.Sū.27.13  aum nāmo bhagavate
                        bhaiṣajyagurave vaiḍūryaprabharājāya tathāgatāyārhate samyaksambuddhāya |  
 tadyathā |  
 aum |  
 bhaiṣajye bhaiṣajye mahābhaiṣajye bhaiṣajyasamudgate svāhā |  
 ityevamabhimantryodagmukhaḥ prāṅmukhamāturaṃ pāyayet || 
 AS.Sū.27.14  tataḥ pītavānūrunyastabhujo
                        vamanānugatamānasognitaptaiḥ pāṇibhirupatapyamāno muhūrtamanupālayet |  
 sa yadā jānīyāt svedaprādurbhāvena doṣaṃ pravilayamāpadyamānaṃ 
 romaharṣeṇa ca sthānebhyaḥ pravicalitaṃ 
 kukṣyādhmānena ca kukṣimanusṛtaṃ ca kramāt
                        hṛdayopamardahṛllāsāsyasaṃsravaṇaiścordhvamabhimukhībhūtam |  
 atha samupasthitānekapratigrāhaḥ pārśvalalāṭopagrahaṇe nābhiprapīḍane
                        pṛṣṭhapratilomonmardane ca pravṛttāvyapatrapaṇīyapuruṣo vivṛtoṣṭhatālukaṇṭho
                        nātimahatā vyāyāmena vegānudīrayan nāpravṛttān na pravarttayan
                        pravṛttāṃścānupravartayan
                        suparilikhitanakhābhyāmaṅgulībhyāmutpalakumudairaṇḍanālairvā
                        kaṇṭhamabhimṛśan vamet |  
 nātyunnato nātvavanato na pārśvāpavṛtto vā |  
 tatrātyunnatasya pṛṣṭhahṛdayapīḍā bhavati |  
 atyavanatasya śiraḥkoṣṭhapīḍā |  
 pārśvāpavṛttasya pārśvakoṣṭhahṛdayordhvajatrupīḍeti || 
 AS.Sū.27.15  evaṃ kaṭutīkṣṇoṣṇaiḥ kaphe
                        chardayet |  
 svādubhiḥ pittayukte |  
 amlaiḥ sasnehairanilasaṃsṛṣṭe |  
 yāvat kaphacchedaḥ kevalamauṣadhapravṛttiḥ pittadarśanaṃ vā || 
 AS.Sū.27.16  hīnavegastu
                        pippalyāmalakasarṣapakalkalavaṇoṣṇodakaiḥ punaḥpunaḥ pravartayet |  
 prabhūtavamanāsahiṣṇurdvyahaṃ tryahaṃ vā viśramya |  
 asātmyabībhatsadurdarśadurgandhāni vamanāni vidadhyāt |  
 viparītāni tu virecanāni |  
 sarveṣu ca vamaneṣu saindhavaṃ madhu ca vidadhyātkaphavilayanavicchedanārtham
                        |  
 vegāṃścāsya pratigrāhagatānāvekṣeta || 
 AS.Sū.27.17  tatrāpravṛttiḥ kevalasya vā
                        bheṣajasya pravṛttirvibandho vā vegānāmayogalakṣaṇam |  
 tataścārocakagauravādhmānakaṇḍūsphoṭakoṭhālasyaśūlapratiśyāyalomaharṣaprasekaśophaśītajvarādayaḥ
                        || 
 AS.Sū.27.18  yogalakṣaṇaṃ punaḥ kāle
                        kramāt kaphapittānilapravṛttirnātimahatī vyathā svayaṃ cāvasthānaṃ tataśca
                        svasthatā manaḥprasādaḥ svaraviśuddhirarocakādivaiparītyaṃ ca || 
 AS.Sū.27.19  atiyoge tu
                        phenilaraktacandrikodgamanam |  
 tataśca
                        kṣāmatāsvarakṣayadāhakaṇṭhaśoṣabhramamohonmādamūrcchāśiraḥśūnyatāhṛddhūmāyanagātraśūlasuptitṛṣṇordhvānilaprakopakarṇaśūlārdditavāksaṅgahanusaṃhananajihvāpraveśanirgamākṣivyāvṛttivisaṃjñatānidrābalāgnihānayo
                        bhavanti |  
 jīvaśoṇitapravṛttyā maraṇaṃ vā |  
 eṣāṃ siddhiṣu sādhanaṃ vakṣyate || 
 AS.Sū.27.20  yogena tu khalvenaṃ
                        charditavantaṃ suviśodhitapāṇipādamukhaṃ muhūrtamāśvāsya
                        dhūmatrayasyānyatamaṃ sāmarthyataḥ pāyayitvā punarupaspṛṣṭodakaṃ
                        sammānitasurabhitāmbūlaṃ nivātāgāraśayyāsthitaṃ
                        snehoktenācāravidhinānuśiṣyāt || 
 AS.Sū.27.21  tatognibalamavekṣya kṣudhaṃ
                        ca sāyāhne apare vāhni sukhodakapariṣiktaḥ purāṇānāṃ raktaśālitaṇḍulānāṃ
                        susiddhamannamasnehalavaṇakaṭukamalpasnehalavaṇakaṭukaṃ vā
                        dravaprāyamuṣṇodakānuprāyaṃ sāyaṃ prātarupabhuñjāno vidhimimamavekṣeta
                        peyādīnām || 
 AS.Sū.27.22  peyāṃ vilepīmakṛtaṃ kṛtaṃ ca
                        yūṣaṃ rasaṃ trīnubhayaṃ tathaikam |  
 krameṇa seveta naro 'nnakālān pradhānamadhyāvaraśuddhiśuddhaḥ || 
 AS.Sū.27.23  yathāṇuragnistṛṇagomayādyaiḥ
                        sandhukṣyamāṇo bhavati krameṇa |  
 mahān sthiraḥ sarvapacastathaiva śuddhasya peyādibhirantarāgniḥ || 
 AS.Sū.27.24  jaghanyamadhyapravare tu
                        vegāścatvāra iṣṭā vamane ṣaḍaṣṭau |  
 daśaiva te dvitriguṇā vireke prasthastathāsyād dvicaturguṇaśca || 
 AS.Sū.27.25  pittāvasānaṃ vamanaṃ
                        virekādarddhaṃ kaphāntaṃ ca virekamāhuḥ |  
 dvitrān saviṭkānapanīya vegān meyaṃ vireke vamane tu pītam || 
 iti 
 AS.Sū.27.26  atha vamitavantaṃ punarevaṃ
                        snehasvedābhyāmupapādyaśvo virecayitavya iti sujaramaśleṣmalaṃ snigdhaṃ
                        phalāmlamuṣṇamuṣṇodakānupānaṃ jāṅgalarasaudanaṃ bhojayet |  
 tataḥ sukhoṣitaṃ pūrvoktena vidhinātīte śleṣmakāle nirannaṃ vibhajya koṣṭhaṃ
                        yathārhauṣadhamātrāṃ pāyayet |  
 na tvakṛtavamanamanyatrātikrūrakoṣṭhāt || 
 AS.Sū.27.27  akṛtavamanasya hi
                        śleṣmaṇopahatamauṣadhamūrdhvaṃ pravartate |  
 urasi vāvaruddhamavatiṣṭhate |  
 tato nālaṃ virekāya |  
 samyagviriktasyāpi cādhaḥsrastaḥ śleṣmā grahaṇīṃ chādayitvā gauravamāpādayati
                        |  
 pravāhikāṃ vā |  
 na tveṣa doṣo 'tukrūrakoṣṭhasya vāyvātmakatvāt || 
 AS.Sū.27.28  śleṣmakāle
                        tvakṛtavamanoktadoṣāḥ śūlādhmānagauravāṇi vā kṛtvā chardikṣīṇe
                        śleṣmaṇyaparāhṇe rātrau vā virecayet |  
 tenānnāvṛtamapi tulyam |  
 chardriṃ ca punastajjanayati |  
 aviriktasya tu śleṣmakāle ca vamanaṃ nirannaṃ yojyam |  
 tathordhvaṃ sukhena nirharaṇāt || 
 AS.Sū.27.29  koṣṭhastu trividho bhavati |  
 mṛduḥ krūro madhyamaśca |  
 tatra bahupitto mṛduḥ |  
 sa viricyate
                        kṣīrekṣurasāmlatakramastuguḍakṛsarasarpirnavamadyoṣṇodakapīludrākṣāpūgaphalādibhirapi
                        |  
 bahuvātaḥ krūraḥ |  
 sa durvirecyastriphalātilvakatrivṛnnīlinīphalādibhirapi |  
 bahuśleṣmāsamadoṣaśca madhyaḥ sa sādhāraṇaḥ |  
 ye ca snihyantyacchapānena prāyaśaḥ trisaptapañcarātrairiti || 
 AS.Sū.27.30  tatra kaṣāyamadhuradravyaiḥ
                        pitte virecanam |  
 mūtrakaṭūṣṇaiḥ kaphe |  
 snigdhoṣṇalavaṇairvāte |  
 pītamātra eva cauṣadhe chardivighātāya śītāmbunā mukhamasya sahasā siñcet |  
 tataścoṣṇodakena so 'ntarmukhaṃ
                        viśodhyārdrasurabhimṛnmātuluṅgajambīrasumanaḥsaugandhikādihṛdyagandhānupajighret
                        |  
 nivātasukhaśayyāsthitaścāvibandhārthamalpālpamuṣṇodakamanukaṇṭhayaṃstanmanā
                        vegānna dhārayan īrayamāṇāśca śayyāsanne pratigrāhe 'śītaspṛgviricyeta |  
 yathā ca vamane svedaprasekauṣadhakaphapittānilāḥ krameṇa pravartante tathā
                        virecane vātamūtrapurīṣapittakaphāḥ |  
 punaścānte vāyuḥ |  
 doṣāṇāṃ hi dehe tathā sanniveśānmārgavaiparītyācca śodhanayoriti || 
 AS.Sū.27.31  apravṛttau tu
                        bheṣajottejanārthamuṣṇodakaṃ pāyayet |  
 pāṇitāpaiśca jaṭharaṃ svedayet |  
 pravṛtte ca dīptāgneḥ snigdhavapuṣā bahudoṣasyālpadoṣe naiva vā pravṛtte
                        'lpadoṣasyāpi jīrṇabhaiṣajyasyāhaḥśeṣaṃ balaṃ cāpekṣya bhūyo mātrāṃ
                        vidadhyāt |  
 na tvajīrṇauṣadhasyātiyogabhayāt || 
 AS.Sū.27.32  tadaharvā bhuktavato
                        'nyedyuradṛḍhasnehaṃ vā daśarātrādūrdhvamupaskṛtadehamavahito bhūyaḥ pāyayet
                        || 
 AS.Sū.27.33  hrībhayalobhaiśca
                        vegāghātaśīlāḥ prāyaśaḥ striyo rājasamīpasthā vaṇijaśca bhavanti |  
 tasmādete vegadhāraṇapravṛddhavātatvātsadāturā durvirecyāśca |  
 tān susnigdhān śodhayet || 
 AS.Sū.27.34  anyānapi
                        cākālanirhāravihārāhārān |  
 tataścaiṣāṃ sadāturatvādalpo 'pyāmayo duḥsādhyo bhavati |  
 teṣāṃ punaḥ kriyāvidhiḥ snehavyāpatsiddhāvupadekṣyate || 
 AS.Sū.27.35  tatrāsamyagvirekāt
                        kukṣihṛdayāviśuddhirādhmānamaruciḥ prasekaḥ kaphapittotkleśachardibhramāḥ
                        kaṇḍū piṭakā vidāho gauravamagnisādastandrā staimityaṃ pratiśyāyo
                        vātaviṇmūtrasaṅgaśca |  
 samyagvirekāt vyādhyupaśamo yathoktaviparyayaśca |  
 ativirekāttu kevalaṃ doṣarahitamudakaṃ raktaṃ vā medomāṃsadhāvanopamaṃ kṛṣṇaṃ
                        vā pravartate |  
 parikartikā hṛdayodveṣṭanaṃ gudanissaraṇaṃ nayanapraveśaḥ pipīlikāsañcāra
                        ivāṅge vamanātiyogatulyatā ca || 
 AS.Sū.27.36  samyagviriktaṃ cainaṃ
                        vamanoktena dhūmavarjyena vidhinopapādayet |  
 atha vamitavāniva krameṇānnānyupayuñjānaḥ prakṛtibhojanamāgacchediti |  
 bhavati cātra || 
 AS.Sū.27.37  jīrṇe 'nne vamanaṃ yojyaṃ
                        kaphe jīrṇe virecanam |  
 mandavahnimasṃśuddhamakṣāmaṃ doṣadurbalam || 
 AS.Sū.27.38  adṛṣṭajīrṇaliṅgaṃ ca
                        laṅghayet pītabheṣajam |  
 snehasvedauṣadhotkleśasaṅgairiti na bādhyate || 
 AS.Sū.27.39
                         saṃśodhanāsravisrāvasnehayojanalaṅghanaiḥ |  
 yātyagnirmandatāṃ tasmāt kramaṃ peyādimācaret || 
 AS.Sū.27.40  srutālpapittaśleṣmāṇaṃ
                        madyapaṃ vātapaittikam |  
 peyāṃ na pāyayetteṣāṃ tarpaṇādikramo hitaḥ || 
 AS.Sū.27.41  apakvaṃ vamanaṃ doṣān
                        pacyamānaṃ virecanam |  
 nirharedvamanasyātaḥ pākaṃ na pratipālayet || 
 AS.Sū.27.42  ūrdhvādhorecanaṃ yuktaṃ
                        vaiparītyena jāyate |  
 yadā tadā chardayataḥ siñceduṣṇena vāriṇā |  
 pādau śītena cordhvāṅgaṃ viparītaṃ virecane || 
 AS.Sū.27.43  durbalo bahudoṣaśca
                        doṣapākena yaḥ svayam |  
 viricyate bhedanīyairbhojyaistamupapādayet || 
 AS.Sū.27.44  durbalaḥ śodhitaḥ
                        pūrvamalpadoṣaḥ kṛśo naraḥ |  
 aparijñātakoṣṭhaśca pibenmṛdvalpamauṣadham |  
 varaṃ tadasakṛt pītamanyathā saṃśayāvaham || 
 AS.Sū.27.45  hared bahūṃścalān
                        doṣānalpānalpān punaḥpunaḥ |  
 durbalasya mṛdudravyairalpān saṃśamaye ttutān |  
 kleśayanti ciraṃ te hi hanyurvainamanirhṛtāḥ || 
 AS.Sū.27.46  mandāgniṃ krūrakoṣṭhaṃ ca
                        sakṣāralavaṇairghṛtaiḥ |  
 sandhukṣitāgniṃ vijitakaphavātaṃ ca śodhayet || 
 AS.Sū.27.47
                         rūkṣabahvanilakrūrakoṣṭhavyāyāmaśīlinām |  
 dīptāgnīnāṃ ca bhaiṣajyamavirecyaiva jīryati || 
 AS.Sū.27.48  tebhyo bastiṃ puro
                        dadyāttataḥ snigdhaṃ virecanam |  
 śakṛnnirhṛtya vā kiñcittīkṣṇābhiḥ phalavarttibhiḥ |  
 pravṛttaṃ hi malaṃ sigdho vireko nirharetsukham || 
 AS.Sū.27.49
                         viṣābhighātapiṭakākuṣṭhaśophavisarpiṇaḥ |  
 kāmalāpāṇḍumehārtān nātisnigdhān viśodhayet || 
 AS.Sū.27.50  sarvān snehavirekaiśca
                        rūkṣaistu snehabhāvitān || 
 AS.Sū.27.51  karmaṇāṃ vamanādīnāṃ
                        punarapyantare 'ntare |  
 snehasvedau prayuñjīta snehamante balāya ca || 
 AS.Sū.27.52  ūṣādibhiryathotkleśya hriyate
                        vāsaso malaḥ |  
 tathaiva vapuṣaḥ snehasvedamāṣatilādibhiḥ || 
 AS.Sū.27.53  snehasvedāvanabhyasya
                        kuryātsaṃśodhanaṃ tu yaḥ |  
 dāruśuṣkamivānāme śarīraṃ tasya dīryate || 
 AS.Sū.27.54  sukhaṃ kṣipraṃ
                        mahāvegamasaktaṃ yat pravartate |  
 nātiglānikaraṃ nāpi hṛdi pāyau ca rukkaram || 
 AS.Sū.27.55  antarāśayagaṃ klinnaṃ kṛtsnaṃ
                        doṣaṃ nirasyati |  
 virecanaṃ nirūhaṃ vā tattīkṣṇamiti nirdiśet || 
 AS.Sū.27.56  jalāgnikīṭairaspṛṣṭaṃ
                        deśakālaguṇānvitam |  
 navaṃ mātrādhikaṃ kiñcit tulyavīryaiḥ subhāvitam || 
 AS.Sū.27.57  snehasvedopapannasya
                        tīkṣṇatvaṃ yāti bheṣajam |  
 ato viparyaye mandaṃ mandatāṃ ca prapadyate || 
 AS.Sū.27.58  tīkṣṇo madhyo mṛdurvyādhiḥ
                        sarvamadhyālpalakṣaṇaḥ |  
 balāpekṣaṃ hitaṃ teṣu tīkṣṇaṃ madhyaṃ mṛdu kramāt || 
 AS.Sū.27.59  apravartya malān dravyaṃ
                        sātmībhūtaṃ hi jīryati |  
 vamanaṃ vā virekaṃ vā tasmātsātmyaṃ na yojayet || 
 AS.Sū.27.60  vibhraṃśo viṣavatsamyagyogo
                        yasyāmṛtopamaḥ |  
 kāle 'vaśyaṃ prayojyaṃ ca yasmādyatnena tat pibet || 
 AS.Sū.27.61  buddhiprasādaṃ
                        balamindriyāṇāṃ dhātushtiratvaṃ jvalanasya dīptim |  
 cirācca pākaṃ vayasaḥ karoti saṃśodhanaṃ samyagupāsyamānam || 
 iti saptaviṃśo 'dhyāyaḥ || 
 
 
                    athāṣṭaviṃśo 'dhyāyaḥ | 
                     AS.Sū.28.1  athāto bastividhiṃ nāmādhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.28.2  bastiranilapradhāneṣu doṣeṣu
                        prayujyate |  
 bastinā dīyate bastiṃ vā pūrvamanvetyato bastiḥ || 
 AS.Sū.28.3  sa ca sarvopakramāṇāṃ
                        pradhānatamaḥ śīghraṃ bṛṃhaṇādikāritvādvikṛtāniloccheditvācca || 
 AS.Sū.28.4  anilo hi doṣāṇāṃ netā |  
 sarvaśarīraceṣṭaikakāraṇam |  
 pañcātmatayā aṅgapratyaṅgavyāpī |  
 vidhātā vividhabāhyādhyātmikabhāvānāṃ sargasthitipralayānāṃ hetuḥ
                        mārgatrayajānāmapi rogāṇāmiti || 
 AS.Sū.28.5  sukhatvādeva ca
                        bastirbālavṛddhakṛśasthūlakṣīṇadhātvindriyeṣu ca strīṣu
                        cānilopasargādaprajāsu kṛcchraprajāsucopadiśyate |  
 tathāgnibalavarṇamedhāsvarāyuḥsukhaprado vayaḥsthāpanaḥ
                        paṅgūrustambhabhagnasaṅkucitānilādhmānaśūlārocakodāvartaparikartikādiṣu hita
                        iti || 
 AS.Sū.28.6  sa tu bastistrividhaḥ |  
 āsthāpanamanuvāsanamuttarabastiśca |  
 tatrāsthāpanaṃ doṣadūṣyādyanusāreṇa nānādravyasaṃyogādinirvṛttam |  
 tasya bhedāḥ |  
 utkleśanaṃ saṃśodhanaṃ saṃśamanaṃ lekhanaṃ bṛṃhaṇaṃ vājīkaraṇaṃ
                        picchābastirmādhutailikamityādayaḥ |  
 mādhutailikasya paryāyāḥ yāpano yuktaratho doṣaharaḥ snigdhabasatiriti |  
 teṣāṃ nāmabhireva svarūpamākhyātam || 
 AS.Sū.28.7
                         tadvayaḥsthāpanāddoṣasthāpanādvāsthāpanamityucyate
                        śarīrārohaṇāddoṣanirharaṇādacintyaprabhāvatayā yasminnūhāsambhavānnirūha iti
                        || 
 AS.Sū.28.8  anuvāsanaṃ
                        yathārhauṣadhasiddhaḥ snehanārthaḥ snehaḥ snehavidhau sa caturdhābhihitaḥ |  
 tasya bhedo mātrābastiḥ |  
 sa peyasnehahrasvamātrātulyaḥ || 
 AS.Sū.28.9  sevyaḥ sadā ca mādhutailikavat
                        |  
 bālavṛddhādhvabhārayānavyāyāmacintāstrīnityastrīnṛpeśvarasukumāradurbalānilabhagnālpāgnibhirniṣparihāratayā
                        sukho balyo varṇyaḥ sṛṣṭamalo doṣaghnaśca tathāpi tau nājīrṇe yojyau na ca
                        divāsvapnaḥ sevyaḥ |  
 yataśca so 'nnamanuvasannapi na duṣyatyanuvāsaramapi vā dīyata ityanuvāsanam
                        || 
 AS.Sū.28.10  uttarabastirapi
                        snehonuvāsanavacchodhanaṃ nirūhavadapi kecidāhuḥ sa nirūhāduttaramuttareṇa
                        vā mārgeṇa dīyata ityuttarabastiḥ || 
 AS.Sū.28.11  tatrāsthāpyā
                        gulmaplīhānāhaśūlaśuddhātīsārajīrṇajvarapratiśyāyāḍhyarogahṛdayakukṣipārśvagrahaparvābhitāpapārśvayoniśūlāṅgasuptiśoṣakampagauravātilāghavāntrakūjanavātavarcomūtraśukrasaṅgāśmarīśarkarāvṛddhiśukrārtavastanyanāśarajaḥkṣayonmādaretodoṣakrimiṇakoṣṭhaviṣamāgnisaśabdālpālpogragandhotthānādayo
                        doṣabhedīyoktāśca vātavyādhayo viśeṣeṇaite hi paraṃ bastinā nāśamupayānti
                        mūlacchedena vṛkṣavat || 
 AS.Sū.28.12
                         anāsthāpyāstvatisnigdhotkliṣṭadoṣakṣatoraskātikṛśā nirannāḥ
                        kṛtavamanavirecananasyaprasaktacchardiniṣṭhīvikākāsaśvāsahikkārśobaddhacchidradakāderādhmānālasakaviṣūcikāmātīsārārocakālpāgnigudaśophakuṣṭhamadhumehārtāḥ
                        |  
 garbhiṇī cāpravṛttāṣṭamamāsā |  
 tatrātisnigdhotkliṣṭadoṣayordoṣānukleśyodaraṃ mūrcchāṃ śvayathuṃ vā nirūho
                        janayet |  
 kṣatoraskasyātikṛśasya ca kṣobhamāpannaḥ śarīramāśu pīḍayet |  
 anirannasya vakṣyate |  
 kṛtavamanavirekayostu riktaṃ dehaṃ kṣataṃ kṣāra iva dahet |  
 snehabastistu sadyo 'gnimavasādya śleṣmāmayāya syāt || 
 AS.Sū.28.13  kṛtanasyasyāmyavibhraṃśaṃ
                        viṛvtodhvasrotastayā kuryāt |  
 anuvāsanaṃ tu doṣotkleśam |  
 prasaktacchardyādīnāṃ vāyurnirūhamūrdhvaṃ nayet |  
 anuvāsanaṃ ca |  
 arśasasyāvṛtamārgatvādanāgacchanbastiḥ prāṇān hiṃsyāt |  
 snehaḥ punararśāṃsyabhiṣyandyādhmānāya syāt |  
 baddhodarādyādhmānāntānāṃ bhṛśataramādhmānānmṛtyuḥ |  
 alasakārtādīnāṃ cāmadoṣāt |  
 arocakārtādīnāṃ yathāsvamāmayavṛddhiḥ |  
 garbhiṇyāḥ pūrvokto doṣaḥ || 
 AS.Sū.28.14  ya evāsthāpyāsta evānuvāsyāḥ
                        |  
 rūksātidīptāgrayaḥ kevalānilārtāśca viśeṣeṇa |  
 ete paramanuvāsa nenāpyāyyante |  
 mūlasekena vṛkṣavat |  
 ya evānāsthāpyāsta evānanuvāsyāḥ |  
 tathā
                        nirannanavajvarapāṇḍurogakāmalāpramehapratiśyāyaplīhakaphodarāḍhyavātavarcobhedārtapītaviṣagarapittakaphābhiṣyandagurukoṣṭhātisthūlaślīpadagalagaṇḍāpacīkrimiṇakoṣṭhāḥ
                        |  
 tatrātisnigdhādīnāṃ yathāsvamuktāḥ pṛthagdoṣāḥ |  
 api ca || 
 AS.Sū.28.15  abhukte riktakoṣṭhasya
                        prayuktamanuvāsanam |  
 saradūragasūkṣmatvaiḥ kṣipramūrdhvaṃ prapadyate || 
 AS.Sū.28.16  tena vāyorjayo na
                        syādvātasthāne hyatiṣṭhatā |  
 kāyāgnerāśu nāśaśca viśeṣādanivartanāt || 
 AS.Sū.28.17  snehaḥsadyośitāhāraruddhe
                        tvāmāśaye 'nilam |  
 pakvasthaṃ hanti pakvasthaścyavate cānnapākataḥ || 
 AS.Sū.28.18  nirūhaśca samīraśca
                        tīkṣṇavegāvubhāvapi |  
 tāvannamūrcchitau tīkṣṇāvadho 'nnena sahāgatau || 
 AS.Sū.28.19  ūrdhvaṃ vā śakṛtā sārddhaṃ
                        saṃsthitau koṣṭha eva vā |  
 samalāhāraviṣṭabdhau haretāmāśu jīvitam || 
 AS.Sū.28.20  bhuktavānanuvāsyo 'smānna
                        nirūhyastu bhuktavān |  
 pāṇḍurogārtādīnāṃ doṣānutkleśya snehabastirudaraṃ janayet |  
 praiśyāyādimatāṃ bhūya eva doṣaṃ vardhayet || 
 AS.Sū.28.21  tayostu netraṃ
                        suvarṇādidhātumaṇiśaṅkhaśṛṅgadantāsthiveṇunalakhadirakadaratiniśatindukādidārusāramayamṛjvakakaśaṃ
                        gopucchākṛtigulikāmukhamūnavarṣavārṣikasaptadvādaśaṣoḍaśavarṣāṇāṃ
                        viṃśatiprabhṛtiṣu ca kramāt pañcaṣaṭsaptāṣṭanavadvādaśāṅgulapramāṇam |  
 mūle 'gre cāturāṅguṣṭhakaniṣṭhikāpariṇāhamardhāggulāt
                        prabhṛtyardhāṅgulapravṛddhatryaṅgulaparyantapraveśamūlacchidram
                        vanamudgamudgamāṣakalāyaklinnakalāyarkakandhuvāhyagracchidram
                        mūlachidrapramāṇāṅgulairagre yathāsvaṃ sanniviṣṭakarṇikaṃ
                        karṇikāntaḥpratibaddhasūtrāntargṛhītāgrapidhānaghanacailavarti |  
 mūle dvyaṅgulāntarāle karṇikādvayaṃ kārayet |  
 varṣāntareṣu ca vayobalaśarīrāṇyavekṣya netrapramāṇamutkarṣayet || 
 AS.Sū.28.22
                         tatojāvivarāhahariṇagomahiṣānyatamajaṃ snehamudgavimṛditaṃ
                        vigatacchidrasirāgranthiskandhaṃ nātivartulaṃ mṛdu dṛḍhaṃ kaṣāyaraktaṃ
                        sukhasaṃsthāpyauṣadhapramāṇa nyubjaṃ vivṛtānanaṃ niveśya bastiṃ
                        karṇakayordṛḍhena sūtreṇa ghanaṃ samaṃ ca badhvā parivarttya
                        punaścānyadvastimukhabandhanārthaṃ sūtramupadhāyānuguptaṃ nidhāpayet || 
 AS.Sū.28.23  bastyabhāve
                        plavanīcchāgalāṅkapādamadhūcchiṣṭopadigdhaghanasūkṣmatāntavānyatamaṃ
                        niveśayet || 
 AS.Sū.28.24  āsthāpanamātrā tu prathame
                        varṣe prakuñcaḥ |  
 tataḥ paraṃ prativarṣaṃ prakuñcamabhivardhayedāṣaṭprasṛtāt |  
 tataścordhvaṃ prasṛtābhivṛddhiḥ |  
 prāptānatītāṣṭādaśasaptatestu dvādaśa prasṛtāḥ |  
 paraṃ cāto daśaiva |  
 anye punardvādaśaprasṛtasyāpyaṣṭāvicchanti || 
 AS.Sū.28.25  yathāsvamāsthāpanamātrā
                        pādahīnā mādhutailike prayojyā |  
 anuvāsane svevamevāsthāpanasya pāda iti || 
 AS.Sū.28.26  athāsthāpanīyamāturaṃ
                        snehasvedopapannaṃ
                        kṛtavamanavirekamāsevitapeyādisaṃsargakramamupajātabalamanuvāsanārhaṃ
                        pūrvamevānuvāsayet |  
 śītavasantayordivā anyathā rātrāvavekṣya vā doṣādīn |  
 anyathā hi shehoktāmayaprādurbhāvaḥ || 
 AS.Sū.28.27  dhanvantarīyāḥ punarāhaḥ |  
 na rātrau praṇayedbastiṃ snehotkleśo hi rātrijaḥ |  
 ahni sthānasthite doṣe vahnaucannarasānvite || 
 AS.Sū.28.28  sphuṭasrotomukhaṃ dehaṃ sneho
                        yat parisarpati |  
 alpapittakaphaṃ rūkṣaṃ bhṛśaṃ vātarujārditam || 
 AS.Sū.28.29  bhuktaṃ jīrṇāśanaṃ kāmaṃ
                        rātrāvapyanuvāsayet |  
 kevalānilanipīḍitaṃ tvaśuddhamapyanirūpitabalaṃ cāpyanuvāsayedātyayikatvāt
                        vyādheḥ |  
 tasya vidhirvamanādadhikataraṃ kṛtamaṅgalamanusukhamabhyaktamuṣṇāmbusnātaṃ
                        yuktasnehamucitāt pādahīnaṃ dravapūrvaṃ laghūṣṇaṃ sānupānamaśanamaśitavantaṃ
                        kṛtacaṅkramaṇamutsṛṣṭaviṇmūtramaśanārdrahastamaśaṅkanīyaparicārakaṃ nivāte
                        veśmani pratata śayane nātyucchrite svāstṛte īṣadunnamitapādadeśe
                        vāmapāśvana prākśirasaṃ saṃveśayet |  
 atisnigdhāśino hyubhayamārgasaṃsargāt sneho madamūrcchāgnisādahṛllāsān
                        janayati |  
 rūkṣāśino viṣṭambhaṃ balavarṇahāniṃ vā |  
 alpamātradravāśino visṛṣṭaviṇmūtrasya cānāvṛtena tadāvṛtāt vyāpadam |  
 ciramaśitavato vidāhābhimukhabhaktasya jvaraṃ kuryāt |  
 yataśca vāmapārśvāśrayāṇi vahnigrahaṇīgudavalāmukhāni tāni tatpārśvaśāyino
                        nimnāni bhavantyatastadauṣadhamaskhalitamāpnoti praveśanirgamāviti |  
 saṃviṣṭaṃ cainamṛjusthitadehaṃ svabāhūpadhānaṃ
                        prasāritavāmasakthimākuñcitetaraṃ tasyaiva copariprasāritadākṣaṇabāhuṃ
                        kārayet || 
 AS.Sū.28.30  pūrvameva tu vaidyo varttyā
                        supihitāgracchidraṃ netraṃ bhājanasyopari kṛtvā dakṣiṇapādāṅguṣṭhāṅgulībhyāṃ
                        karṇikāyā upariṣṭānniṣpīḍyāvibandhāya śatāhvāsaindhavacūrṇāvacūrṇitaṃ
                        prageva netrasparśāt pūrvavadābhimantritaṃ yathārhaṃ yathārhauṣadhāvipakva
                        sukhoṣṇaṃ bastau snehamāsicyāvalīkocchvāsaṃ nissāritavātabudbudamauṣadhānte
                        sūtreṇa dvistrirvā bastimukhamāveṣṭya dakṣiṇapāṇau netramuparidhāya tiṣṭhet
                        |  
 tato ghṛtābhyakte pāyau
                        vāmahastapradeśinyābhyaktapraveśapradeśamapanītavartyuttānavāmahastāṅguṣṭhodarapihitāgraṃ
                        madhyamāpradeśinyupagṛhītakarṇikamṛjvanupṛṣṭhavaṃśamanusukhamekamanā
                        lāghavena niṣkampamadrutamavilambitaṃ netramākarṇikaṃ praveśayet |  
 āturo 'pi tadanulomayannavalambeta |  
 tataśca vaidyo bastimukhaṃ
                        dakṣiṇahastāṅguṣṭhapradośinībhyāmamuñcannetramacālayan
                        hastadvayenottānenaikagrahaṇenaivānilādhiṣṭhānabhūtaṃ kiñcidavaśeṣayan
                        śanaiśśanairavegamanupīḍayet |  
 anyathā hi vyāpado bhavanti |  
 tāḥ sasādhanāḥ siddhiṣu vakṣyante || 
 AS.Sū.28.31  anye tu triṃśanmātrāḥ
                        pīḍanakālamāhuḥ |  
 na ca bastau dīyamāne kṣavakāsahāsajṛmbhāspandanānyācaret |  
 viṇmūtrānilavege tu netramākṛṣya vegānte śeṣaṃ praṇayet |  
 ante cottānasya sthijau pāṇitalena tricaturo vārāṃstāḍayet |  
 tathā tatpārṣṇibhyām |  
 pādataśca śayyāṃ trirutkṣipet |  
 sopadhānasya ca prasāritasarvāṅgasya pārṣṇike muṣṭinā hanyāt |  
 tathā pārṣṇyaṅgulipādatalapiṇḍikāḥ |  
 sarujaṃ cāṅgaṃ snehena pratilomaṃ vākśatamātraṃ śanairvimṛdnīyāt |  
 evamāśu sneho na nivartate |  
 samanugacchati cāsamantātsirāḥ |  
 tataḥ paraṃ tu snehoktamācārmanuvartate || 
 AS.Sū.28.32  dīptāniṃ ca sāyaṃ laghvannaṃ
                        bhojayet |  
 naiva cānāgatasnehaṃ dvitīye 'hani |  
 na ca tamanuvāsayet |  
 āgamanakālastu paro yāmatrayam |  
 tataḥ paramanāgacchantamahorātramupekṣeta |  
 tadāpyanivartamāne phalavartibhirlavaṇāranālaprāyairvā tīkṣṇabastibhiḥ
                        śodhayet |  
 snehavyāpatsiddhiṃ cāvekṣeta |  
 atiraukṣyādanāgacchannacejjāḍyādyupadravāy syāt tathāpyupekṣyaḥ |  
 śīghranivṛtte tu vinā malena kevale sneha snehamanyaṃ punaryojayet |  
 na hyasāvatiṣṭhan kāryakaro bhavati |  
 sukhoṣitaṃ cainaṃ tathākṛtavamanavirekāsthāpanānyatamaṃ prāyaḥ
                        śuṇṭhīdhānyakvāthamitaraccoṣṇodakaṃ vā snehaśeṣajaraṇāya vātakaphopaśāntaye
                        ca pāyayet || 
 AS.Sū.28.33  tato 'nnakāle
                        yathoktamannamaśnīyāt |  
 na cānuvāsitaṃ peyāṃ pāyayet |  
 sā hi sasnehakoṣṭhamenamabhiṣyandayati |  
 punaśca tṛtīye 'hanyanuvāsayet pañcame vā |  
 yadā vā snehapaktiḥ syādataśca dāptāgnirūkṣavātolbaṇavyāyāmanityān pratyaham
                        |  
 evamamunā krameṇa doṣādyanusāratastricaturaiḥ snehabastibhirupasnigdhaṃ
                        śodhanenāsthāpanena srotoviśuddhyarthamāsthāpayet |  
 vātādhikyādasnigdhaṃ tu snehanena || 
 AS.Sū.28.34  athainaṃ tṛtīye pañcame
                        vāhani kiñcidāvṛtte mādhyāhne kṛtamaṅgalasvastyayanamabhyaktadehaṃ
                        sveditamutsṛṣṭamalamanāśitaṃ nātikṣudhitamavekṣyāturamāryāvalokitaṃ
                        nāthamāryatārāmātmabhuvaṃ dhātāramaśvināvindramātreyaṃ saptarṣīn kāśirājaṃ
                        videhapatiprabhṛtīnagniveśādīṃśca tantrakārān
                        dīpagandhaphalabalidhūrpairyajña iva prakalpitabhāgān
                        kṛtvauṣadhīvṛddhavaidyadvijātīṃśca saṃpūjya tadvidyasahito
                        doṣauṣadhādibalena yathārhamupakalpayedvastim || 
 AS.Sū.28.35  tatra viṃśatimātrāṇi
                        palānyauṣadhānāṃ madanaphalāṣṭakaṃ ca kvāthakalpena vipacet |  
 kvāthāccaturthāṃśāṃ snehamanile ṣaṣṭhāṃśaṃ pitte svasthavṛtte cāṣṭamāṃśaṃ tu
                        kaphe |  
 sarvasya cāṣṭamāṃśaṃ kalkasya syādyāvatā nātyacchasāndratā bhevet |  
 guḍasya palaṃ yuktyā madhusaindhave yathāyogyaṃ ca śeṣāṇi kalpayet || 
 AS.Sū.28.36  sarvāṇi
                        caikadhyamuṣṇodakakumbhībāṣpābhitaptāni khajamathitāni bastau
                        prakṣipyānuvāsanavannirūhaṃ praṇayet |  
 nātyuṣṇaśītaṃ nātimṛdutīkṣṇaṃ nātisnigdharūkṣaṃ nātitanusāndraṃ na
                        hīnātimātraṃ nālavaṇātilavaṇaṃ nātyamlaṃ ca |  
 tatra bāṣpamātrānutāpādauṣadhasya vidāho na bhavati |  
 khajapramathanāttu kvāthasnehādayaḥ samyak samprayuktāḥ samyageva
                        yogamārabhante |  
 anyathā punaḥ kvāthādīnāmulbaṇonyatamaṃ yathāsvaṃ doṣamīrayet |  
 atyuṣṇādīnāṃ tu pṛthagvyāpadaḥ sādhanāni ca siddhiṣūttarakālamupadekṣyante
                        || 
 AS.Sū.28.37  api ca |  
 tiryakpraṇīte hi na yāti dhārā gude vraṇaḥ syāccalite ca netre |  
 dattaḥ śanairnāśayameti bastiḥ kaṇṭhaṃ pradhāvedatipīḍitastu || 
 AS.Sū.28.38  stambhaṃ vidhatte
                        'timṛdurhimaśca taptāmlatīkṣṇo bhramadāhamohān |  
 snigdho 'tijāḍyaṃ pavanaṃ tu rūkṣastanvalpamātrālavaṇastvayogam || 
 AS.Sū.28.39  karoti mātrābhyadhiko
                        'tiyogaṃ kṣobha tu sāndraḥ sucireṇa caiti |  
 dāhātisārau lavaṇo 'ti kuryāttasmātsuyuktaṃ samameva dahyāt || 
 AS.Sū.28.40  mātrāṃ tripalikāṃ kuryāt
                        snehamākṣikayoḥ pṛthak |  
 karṣārdhaṃ māṇimanthasya svasthe kalkapaladvayam || 
 AS.Sū.28.41  sarvadravāṇāṃ śeṣāṇāṃ palāni
                        daśa kalpayet |  
 mākṣikaṃ lavaṇaṃ snehaṃ kalkaṃ kvāthamiti kramāt || 
 AS.Sū.28.42  āvapeta nirūhāṇāmeṣa
                        saṃyojane vidhiḥ || 
 AS.Sū.28.43  dattamātre tūttānaḥ sopadhāno
                        nirūhavīryeṇa dehavyāptaye tanmanāsthiṣṭhet |  
 udīrṇavegaścotkuṭiko visṛjet |  
 āgamanakālastu paro muhūrtaḥ |  
 tadā hyanāgacchannāśu mṛtyave syāt |  
 atastatrānulomikaṃ snehakṣāramūtrāmlaṃ snigdhatīkṣṇoṣṇamanyaṃ prayojayet |  
 phalavartisvedabhayottrāsādīṃśca |  
 bastivyāpatsiddhiṃ cāvekṣeta || 
 AS.Sū.28.44  svayaṃ nivṛtte tu pūrvavad
                        dvitīyaṃ tṛtīyaṃ caturthaṃ ca dadyādyāvadvā sunirūḍhaḥ syāt || 
 AS.Sū.28.45  tatrādyo 'nilaṃ
                        svamārgādapakarṣati |  
 dvitīyaḥ pittam |  
 tṛtīyaḥ śleṣmāṇamiti || 
 AS.Sū.28.46  tasya hīnasamyagatiyogāstu
                        viriktavat |  
 samyaṅnirūḍhaṃ tu koṣṇasalilāvasiktaṃ tanunā jāṅgalarasena bhojayet |  
 snātāśitasyāsya calā doṣaśeṣāḥ svasthānamāśrayante || 
 AS.Sū.28.47  tataḥ punarvātārtamāturaṃ
                        bṛṃhaṇīyamanyaṃ vā tadvidhamaśitānantaraṃ sāyaṃ vā punaralpalaghvaśitaṃ
                        yathāsvamalilādiṣu daśamūlādisādhitena tailenānuvāsayet |  
 tasya hīnasamyagatiyogāḥ snehapītavat || 
 AS.Sū.28.48  viśeṣastu samyaganuvāsite
                        kiñcitkālaṃ sthitvā snehaḥ sapurīṣonilānugataḥ pravartata iti |  
 bhavati cātra || 
 AS.Sū.28.49  evaṃ kaphe snehabastimekaṃ
                        trīn vā prayojayet |  
 pñca vā sapta vā pitte navaikādaśa vānile || 
 AS.Sū.28.50  punastatopyayugmāṃstu
                        punarāsthāpanaṃ tataḥ |  
 kaphapittānileṣvannaṃ yūṣakṣīrarasaiḥ kramāt |  
 AS.Sū.28.51
                         vātaghnauṣadhaniṣkvāthatrivṛtāsaindhavairyutaḥ |  
 bastireko 'nile snigdhaḥ svādvamloṣṇo rasānvitaḥ || 
 AS.Sū.28.52
                         gyagrodhādigaṇakvāthapadmakādisitāyutau |  
 pitte svāduhimau sājyakṣīrekṣurasamākṣikau || 
 AS.Sū.28.53
                         āragvadhādiniṣkvāthavatsakādiyutāstrayaḥ |  
 rūkṣāḥ sakṣaudragomūtrāstīkṣṇoṣṇakaṭukāḥ kaphe || 
 AS.Sū.28.54  trayaśca sannipāte 'pi doṣān
                        ghnanti yataḥ kramāt |  
 nācāryacarakasyāto bastistribhyaḥ paraṃ mataḥ |  
 na hi doṣaścaturtho 'sti punardīyeta yaṃ prati || 
 AS.Sū.28.55  utkleśanaṃ śuddhikaraṃ
                        doṣāṇāṃ śamanaṃ kramāt |  
 tridhaiva kalpayedbastimityanye 'pi pracakṣate |  
 doṣauṣadhādibalataḥ sarvametat pramāṇayet || 
 AS.Sū.28.56  samyaṅnirūḍhaliṅgaṃ tu
                        nāsaṃbhāvya nivartayet || 
 AS.Sū.28.57  prāksneha ekaḥ pañcānte
                        dvādaśāsthāpanāni ca |  
 sānvāsanāni karmaivaṃ bastayastriṃśadīritāḥ || 
 AS.Sū.28.58  kālaḥ pañcadaśaikotra
                        prāksneho 'nte trayastathā || 
 AS.Sū.28.59  ṣaṭ pañca bastyantāratāḥ
                        yogoṣṭau bastayo 'tra tu |  
 trayo nirūhāḥ snehāśca snehāvādyantayorumau || 
 AS.Sū.28.60  snehabastiṃ nirūhaṃ vā
                        naikamevātiśīlayet |  
 utkleśāgnivadhau snehānnirūhānmaruto bhayam || 
 AS.Sū.28.61  tasmānnirūḍhaḥ snehyaḥ
                        syānnirūhyaścānuvāsitaḥ |  
 snehaśodhanayuktyaivaṃ bastikarma tridoṣajit || 
 AS.Sū.28.62  aṣṭādaśāṣṭādaśakān bastīnāṃ
                        yo niṣevate |  
 vidhinā nā yathoktena sa bhavedajaro 'rujaḥ || 
 AS.Sū.28.63  sahasrāyuḥ śrutadharo
                        vītapāpmāmaraprabhaḥ |  
 vājisyado nāgabalaḥ sthirabuddhīndriyānalaḥ || 
 AS.Sū.28.64  bastau rogeṣu nārīṇāṃ
                        yonigarbhāśayeṣu ca |  
 dvitrāsthāpanaśuddhebhyo vidadhyādvastimuttaram || 
 AS.Sū.28.65  āturāṅgulamānena tannetraṃ
                        dvādaśāṅgulam |  
 vṛttaṃ gopucchavanmūlamadhyayoḥ kṛtakarṇikam || 
 AS.Sū.28.66  siddhārthakarpaveśāgraṃ
                        ślakṣṇaṃ hemādisambhavam |  
 kundāśvamārasumanaḥpuṣpavṛntopamaṃ dṛḍham || 
 AS.Sū.28.67  tasya bastirmṛdulaghurmātrā
                        śuktirvikalpya vā || 
 AS.Sū.28.68  atha snātāśitasyāsya
                        snehabstividhānataḥ |  
 ṛjoḥ sukhopaviṣṭasya pīṭhe jānusame mṛdau || 
 AS.Sū.28.69  hṛṣṭe meḍhre sthite carjju
                        śanaiḥ srotoviśuddhaye |  
 mālatīpuṣpavṛntāgrapariṇāhāṃ ghanāmṛjum || 
 AS.Sū.28.70  ślakṣṇāṃ śalākāṃ praṇayettayā
                        śuddhe 'nusīvanīm |  
 āmehanāntaṃ netraṃ ca niṣkampaṃ gudavattataḥ || 
 AS.Sū.28.71  pīḍite 'nugate snehe
                        snehabastikramo hitaḥ |  
 bastīnanena vidhinā dadyāt trīṃścaturo 'pi vā || 
 AS.Sū.28.72  anuvāsanavaccheṣaṃ
                        sarvamevāsya cintayet || 
 AS.Sū.28.73  strīṇāmārtavakāle tu
                        yonirgṛhṇātyapāvṛteḥ |  
 vidadhīta tadā tasmādanṛtāvapi cātyaye || 
 AS.Sū.28.74  yonivibhraṃśaśūleṣu
                        yonivyāpadyasṛgdare || 
 AS.Sū.28.75  netraṃ daśāṅgulaṃ
                        mudgapraveśaṃ caturaṅgulam |  
 apatyamārge yojyaṃ syāddvyaṅgulaṃ mūtravartmani || 
 AS.Sū.28.76  mūtrakṛcchravikāreṣu bālānāṃ
                        śuktireva tu || 
 AS.Sū.28.77  uttānāyāḥ śayānāyāḥ samyak
                        saṅkocya sakthinī |  
 ūrdhvajānvāstricaturānahorātreṇa yojayet || 
 AS.Sū.28.78  bastīṃstrirāmatrevaṃ tu
                        snehamātrāṃ vivardhayet |  
 tryahamevaṃ ca viśramya praṇidadhyāt punastryaham || 
 AS.Sū.28.79  paksādvireko vamite tataḥ
                        pakṣānnirūhaṇam |  
 sadyo nirūḍhaścānvāsyaḥ saptarātrādvirocitaḥ || 
 AS.Sū.28.80  yathā
                        kusumbhādiyutāttoyādrāgaṃ haret paṭaḥ |  
 tathā dravīkṛtāddehādbastirnirharate malān || 
 iti aṣṭāviṃśo 'dhyāyaḥ || 
 
 
                    atha ekonatriṃśo 'dhyāyaḥ | 
                     AS.Sū.29.1  athāto nasyavidhirnāmādhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.29.2  nāsāyāṃ praṇīyamānamauṣadhaṃ
                        nasyam |  
 nāvanaṃ nastaḥkarmeti ca saṃjñāṃ labhate |  
 nāsā hi śiraso dvāram |  
 tatrāvasecitamauṣadhaṃ srotaḥśṛṅgāṭakaṃ prāpya vyāpya ca mūrdhānaṃ
                        netraśrotrakaṇṭhādisirāmukhāni ca muñjādiṣīkāmivāsaktāmūrdhvajatrugatāṃ
                        vaikārikīmaśeṣāmāśu doṣasaṃhatimuttamāṅgādapakarṣati || 
 AS.Sū.29.3  tattu trividhaṃ virecanaṃ
                        bṛṃhaṇaṃ śamanaṃ ca |  
 teṣāṃ virecanaṃ
                        jatrūrdhvagauravaśophopadehakaṇḍūstambhābhiṣyandapākaprasekavairasyārocakasvarabhedakrimipratiśyāyāpasmāragandhājñānagranthyarbudadadrukoṭhādiṣu
                        śleṣmajeṣu tīkṣṇena snehena śirovirecanadravyairvā siddhena teṣāṃ vā
                        kvāthacūrṇasvarasaistaireva vā
                        yathārhadravaślakṣṇakalkitāloḍitairmadhusaindhavāsavapittamūtrairyathāsvaṃ
                        copadiṣṭairyojyam || 
 AS.Sū.29.4  tatra bhītaklībakṛśasukumāreṣu
                        snehaḥ |  
 galarogasannipātajvarātinidrāmanovikārakrimiviṣābhipannābhiṣyaṇṇasarpadaṣṭavisaṃjñeṣu
                        śoṣāḥ |  
 teṣveva bhūyasi doṣe śīghrakāriṇi ca cūrṇaḥ |  
 sa hi nihito nāsāgra āvegakarataro bhavati || 
 AS.Sū.29.5  bṛṃhaṇaṃ
                        sūryāvartārdhāvabhedakakrimiśirorogākṣisaṅkocaspandatimirakṛcchrāvabodhadantakarṇaśūlanādanāsāmukhaśoṣavākyasaṅgasvaropaghātamanyārogāpatānakāpabāhukanidrānāśādiṣvanilottheṣu
                        snigdhamadhuradravyaistatsiddhairyathāyathaṃ copadiṣṭaiḥ
                        snehairniryāsairdhanvamāṃsarasaraktaiśca || 
 AS.Sū.29.6  
                        śamanamakālavalīpalitakhalatidāruṇakaraktarājīvyaṅganīlikāraktapittādiṣu
                        yathāsvamupadiṣṭaiḥ snehairbheṣajasvarasādibhiḥ kṣīrodakābhyāṃ vā samadoṣe
                        vāṇutaileneti || 
 AS.Sū.29.7  tatra sneho mātrābhedād dvidhā
                        |  
 marśaḥ |  
 pratimarśaśca |  
 virecanaḥ śamano vā nāsayā praṇīyamānaḥ kalko 'vapīḍasaṃjño virecanacūrṇastu
                        pradhamanākhyaḥ |  
 pariśeṣaṃ tu nāvanamavapīḍakasaṃjñam |  
 kalkīkṛtādauṣadhādavapīḍitaḥ sruto raso 'vapīḍa ityapareṣām |  
 tatra punastīkṣṇe vaiśeṣikī śirovirecanasaṃjñā |  
 tathānye sarvameva virecanaṃ nasyamityāhuḥ |  
 sadyaḥ śleṣmavirecanasāmānyāt || 
 AS.Sū.29.8  athāṇutailasya vidhānamucyate |  
 aṇutailavidhānaṃ tu
                        mañjiṣṭhāmadhukaprapauṇḍarīkajīvakarṣabhakakākolīdvayapayasyāsārivānantānīlotpalāñjanarāsnāviḍaṅgataṇḍulamadhuparṇīśrāvaṇīmedākākanāsāsaralasālabhadradārucandanaḥ
                        supiṣṭairaṣṭaguṇaṃ ṣaḍguṇena payasā tailaṃ pacet |  
 ghṛtaṃ vā pittolbaṇeṣu doṣeṣu || 
 AS.Sū.29.9  athavā
                        candanāgarupatradārvītvaṅmadhukabalādvayabilvotpalapadmakesaraprapauṇḍarīkaviḍaṅgośīrahrīberavanyatvaṅmustāsāribābṛhatīdvayāṃśumatīdvayajīvantīdevadārusurabhiśatāvarīḥ
                        śataguṇe divye 'mbhasi daśabhāgāvaśiṣṭaṃ kvāthayet tatastasya kvāthasya
                        daśamāṃśena samāṃśaṃ tailaṃ sādhayet |  
 daśame cātra pāke tailatulyamājamapi payo dadyāt |  
 etadapyaṇutailaṃ pūrvasmādviśeṣeṇendriyadārḍhyakaraṃ keśyaṃ tvacyaṃ kaṇṭhyaṃ
                        prīṇanaṃ bṛṃhaṇaṃ doṣatrayaghnaṃ ca || 
 AS.Sū.29.10  anasyārhāstu
                        bhuktabhaktasnehamadyagaratoyapītapātukāmaśiraḥ
                        snātasnātukāmasirādivyadhasrutaraktamūtritoccāritābhihatakṛtavamanavirekabastikarmagarbhiṇīsūtikānavapratiśyāyaśvāsakāsino
                        'nārtavadurdineṣvapi |  
 tatra bhuktabhaktasya nasyerito doṣa ūrdhvasrotāṃsyāvṛtya
                        chardiśvāsakāsapratiśyāyān janayet |  
 snehādipītapātukāmānāmakṣināsāsyasyandopahatitimiraśirorogān |  
 śiraḥsnātasya śiro
                        'kṣikarṇaśūlakaṇṭharogapīnasahanumanyāstambhārditaśiraḥkampān |  
 snātukāmasya mūrdhastaimityajāḍyārucipīnasān |  
 srutaraktasya kṣāmatāmarucimagnisādaṃ ca |  
 mūtritoccāritayorbhṛśataraṃ vegadhāraṇajān vikārān |  
 abhihatasya tīvratarāṃ rujam |  
 kṛtavamanādīnāṃ śvāsakāsasvarendriyahāniśirogauravakaṇḍūkṛmidoṣān |  
 garbhiṇyā bhaktadveṣajvaramūrcchārdhāvabhedakāḥ syurapatyaṃ ca vyaṅgaṃ
                        vikalendriyamunmādāpasmārayuktaṃ vā |  
 sūtikāyāḥ srutaraktoktān doṣān |  
 navapratiśyāyasya srotorodhādduṣṭapratiśyāyakeśaśātakṛmikaṇḍūvicarcikāḥ |  
 śvāsakāsinorvyādhivṛddhiḥ |  
 akāle durdine sahasaiva
                        śaityācchirorugvepathustaimityatālunetrakaṇḍūpākamanyāstambhakaṇṭharogapratiśyāyārūṣikāḥ
                        || 
 AS.Sū.29.11  teṣu yathāsvamāyatanaṃ
                        doṣodrekaṃ cāpekṣya
                        snehasvedaśorovaktralepasekatīkṣṇāvapīḍadhūmagaṇḍūṣādīnācaret |  
 viśeṣeṇa tu garbhiṇī rūkṣe nasyakarmaṇi varṣābhūkākolīkapikacchubhiḥ śṛtaṃ
                        payaḥ pibet |  
 balāvidāryaṃśumatīmedābhirvā |  
 ebhireva ca śṛtaṃ haviḥ vātaharasiddhaśca snehaḥ śirobastau karṇapūraṇe ca
                        yojyaḥ |  
 sarvaṃ ca bṛṃhaṇamannapānam |  
 bhuktabhaktādiṣvapi cātyayikavyādhyāturamapekṣeta || 
 AS.Sū.29.12  marśapramāṇaṃ tu
                        pradeśinyaṅgulīparvadvayānnimagneddhṛtādyāvat patati sa binduḥ |  
 amī daśāṣṭau ṣaḍbindava uttamamadhyamakanīyasyo mātrāḥ |  
 kvāthādīnāmaṣṭau ṣaṭ catvāraḥ |  
 pradhamanasya tu ṣaḍaṅguladvimukhayā
                        nāḍyāmukhānileritasyākaṇṭhagaterdoṣānurodhataśca punaḥpunaryojanamiti || 
 AS.Sū.29.13  atha nasyārhaṃ
                        naramavyāhatavegaṃ dhautāntarbahirmukhaṃ snigdhasvinnaśirasaṃ nātikṣudhitaṃ
                        prāyogikadhūmapānaviśuddhasrotasaṃ
                        svāstīrṇanivātaśayanasthuttānaśīrṣamīṣadunnatapādaṃ prasāritakaracaraṇaṃ
                        jatrūrdhvaṃ pāṇitāpena punaḥ punaḥ svedayet |  
 tataḥ kanakarajatatāmrānyatamaśuktisthitaṃ
                        pradeyamauṣadhatribhāgamuṣṇāmbuprataptaṃ kiñcit pralambitaśiraso
                        vāmahastāṅguṣṭhakaniṣṭhikābhyāmākramya nayanapracchādanaṃ caturguṇaṃ vāso
                        madhyamayā nāsāgramunnamayya pradeśinyanāmikābhyāṃ caikaikaṃ nāsāpuṭaṃ
                        paryāyeṇa pidhāyetarasmin nāsāsrotasi dakṣiṇahastena pranāḍyā picunā
                        vānavacchinnamāsiñcet || 
 AS.Sū.29.14  vātapittakaphāmayeṣu
                        krameṇāparāhṇamadhyāhnapūrvāhṇeṣu |  
 lālāsrāvasuptapralāpadantakaṭakaṭāyanakrathanakṛcchronmīlanapūtimukhakarṇanādatṛṣṇārditaśirorogaśvāsakāsonnidreṣu
                        rātrau |  
 svasthavṛtte tu śīte madhyāhne śaradvasantayoḥ prāhṇe grīṣme 'parāhṇe
                        varṣāsvādityadarśane |  
 pañcakarmāṇyācarato bastikarmottarakālameva || 
 AS.Sū.29.15  na ca hīnādhikaṃ sakṛdeva
                        sarvamatyuṣṇaśītamatyunnatāvanataśirase saṅkucitagātrāvayavāya deyam |  
 tatra hīnaṃ doṣamutkleśya na nirharet |  
 gauravārucikāsaprasekapīnasacchardikaṇṭharogān kuryāt |  
 adhikamatiyogadoṣān |  
 sakṛdeva sarvaṃ dattamutsnehanaśirorogapratiśyāyaghrāṇakledānucchvāsoparodhaṃ
                        ca |  
 atyuṣṇaṃ dāhapākajvararaktāgamaśirorugdṛṣṭidaurbalyamūrcchābhramān |  
 atiśītaṃ hīnadoṣān |  
 atyunnataśiraso 'pi samyakśiro 'pratipadyamānaṃ tāneva |  
 atyavanataśiraso 'tidūragamanānmūrchājāḍyakaṇḍūdāhajvarān |  
 saṅkucitagātrasya samyagdhamanīravyāpnuvaddoṣotkleśaṃ vedanāṃ stambhaṃ vā |  
 yadi ca nasye dīyamāne bheṣajavegādasātmyatayā vā mūrcchā syāt tataḥ
                        śirovarjaṃ śītāmbhasā siñcet |  
 na ca nasye niṣicyamāne kopahāsyavyāhāraspandanocchiṅkhanānyācaret |  
 tathā hi
                        śirorukpratiśyāyakāsatimirakhalatipalitavyaṅgatilakālakamukhadūṣikāṇāṃ
                        sambhavaḥ || 
 AS.Sū.29.16  dattamātre tu nasye
                        karṇalalāṭakeśabhūmigaṇḍamanyāskandhapāṇipādatalānyanusukhaṃ mardayet |  
 śanaiścocchiṅkhet |  
 anabhyavaharaṃśca vāmadakṣiṇapārśvayorauṣadhaṃ niṣṭhīvet |  
 sakaphaṃ hi tadabhyavahṛtamagnimavasādayet |  
 doṣaṃ ca saṃvardhayet |  
 ekapārśvaniṣṭhīvanena sarvāḥ sirā bheṣajena samyagvyāpyante |  
 punaḥ punaścainaṃ svedayedābheṣajadarśanānnochiṅkhenniṣṭhīveccātataścaivameva
                        dvitīyamaṃśamanuṣecayettathā tṛtīyaṃ doṣādibalena vā |  
 virecane tvavapīḍe doṣabalamapekṣya paścāt snehamanuṣecayet |  
 nivṛttanasyaṃ caivamunnidramuttānaṃ vākśatamātraṃ śāyayet |  
 tataḥ punarapyutkliṣṭadoṣaśeṣopaśāntaye vairecanikaṃ yathārhaṃ vā dhūmaṃ
                        pāyayitvoṣṇodakagaṇḍūṣān dhārayet |  
 athāsya snehoktamācāramādiśet |  
 atidravapānaṃ ca varjayet |  
 punaśca tṛtīye 'hani nasyamavasecayet |  
 hidhmāsvaropaghātamanyāstambhāpatānakeṣu śirasi cānilārtyādyabhibhūte
                        pratyahaṃ sāyaṃprātarubhayakālaṃ vā |  
 anena vidhinā pañca sapta nava vā dināni dadyādāsamyagyogādvā || 
 AS.Sū.29.17  tatra samyaksnigdhe mūrdhani
                        virikte vā
                        sukhocchvāsaniśvāsakṣavathusvapnaprabodhaśirovadanendriyaviśuddhayo bhavanti
                        |  
 yathoktavyādhyupaśamaśca |  
 ayogātiyogayostu yathāsvaṃ vātakaphavikārāstānyathāsvameva sādhayet |  
 anyāṃśca pūrvoktān vikārān || 
 AS.Sū.29.18  pratimarśastu
                        kṣāmakṣatatṛṣṇāmukhaśoṣavṛddhabālabhīrusukumāreṣvapyakālavarṣadurdineṣvapi
                        ca yojyaḥ |  
 na tu duṣṭapratiśyāyabahudoṣakrimiṇaśiromadyapītadurbalaśrotreṣu |  
 eṣāṃ hyudīrṇadoṣatvāt tāvatā doṣotkleśo bhavati |  
 tasya pañcadaśa kālāsteṣāṃ ca guṇāḥ |  
 prātardatte bhuktavataścānte srotoviśuddhiḥ śirolāghavaṃ manaḥprasādaśca
                        bhavati |  
 viṇmūtraśirobhyaṅgāñjanakavalānte dṛṣṭiprasādaḥ |  
 dantadhāvanānte dantadṛḍhatā saugandhyaṃ ca |  
 adhvavyāyāmavyavāyānte śramaklamasvedastambhanāśaḥ |  
 divāsvapnānte nidrāśeṣagauravapraṇāśo manaḥprasādaśca |  
 atihasitānte 'nilapraśamaḥ |  
 charditānte srotolīnaśleṣmavyapohaḥ |  
 dinānte srotoviśuddhiḥ sukhanidrāprabodhaśca bhavati |  
 bhavati cātra || 
 AS.Sū.29.19  pramāṇaṃ pratimarśasya
                        bindudvitayamiṣyate |  
 bindurvā yena cotkleśo nānutkliṣṭasya jāyate || 
 AS.Sū.29.20  niṣṭhyūte yatra vā sneho na
                        sākṣādupalakṣyate |  
 na nasyamūnasaptābade nātītāśītivatsare || 
 AS.Sū.29.21  na conāṣṭādaśe dhūmaḥ kavalo
                        nonapañcame |  
 na śuddhirūnadaśame na cātikrāntasaptatau || 
 AS.Sū.29.22  ājanmamaraṇaṃ śastaḥ
                        pratimarśastu bastivat |  
 marśavacca guṇān kuryāt sa hi nityopasevanāt || 
 AS.Sū.29.23  na cātra yantraṇā nāpi
                        vyāpadbhyo marśavadbhayam |  
 tailameva ca nasyārthe nityābhyāsena śasyate |  
 śirasaḥ śleṣmadhāmatvāt snehāḥ svasthasya netare || 
 AS.Sū.29.24  āśukṛccirakāritvaṃ
                        guṇotkṛṣtāvkṛṣṭatā |  
 marśe ca pratimarśe ca na viśeṣo bhavedyadi |  
 ko marśaṃ saparīhāraṃ sāpadaṃ ca bhajettataḥ || 
 AS.Sū.29.25  acchapānavicārākhyau
                        kuṭīvātātapasthitī |  
 anvāsamātrābastī ca tadvadeva ca nirdiśet || 
 iti ekonatriṃśo 'dhyāyaḥ || 
 
 
                    atha triṃśo 'dhyāyaḥ | 
                     AS.Sū.30.1  athāto dhūmapānavidhiṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.30.2  dhūmo hi śiro
                        'kṣikarṇaśūlābhiṣyandagauravārdhāvabhedakapīnasakāsaśvāsāsyavairasyaprasekavaisvaryapūtighrāṇamukhahidhmāgalarogadantaśūladaurbalyārucihanumanyāgrahakrimikaṇḍūpāṇḍutvakveśadoṣakṣavathunāśabāhulyatandrātinidrākrathanādijatrūrdhvagatavātakaphavyādhipraśamāya
                        prayujyate |  
 tathā śiraḥkapālendriyamanobṛṃhaṇaprasādanāya ca || 
 AS.Sū.30.3  śītadravyanirvṛtto
                        'pyagnisaṃyogāduṣṇatayā pittaraktaviruddhaḥ |  
 sa trividho bhavati |  
 śamano bṛṃhaṇaḥ śodhanaśca |  
 tathā kāsaghno vāmano vraṇadhūpanaśca |  
 tatra śanamaḥ prāyogiko madhyama iti paryāyaḥ |  
 bṛṃhaṇaḥ snehano mṛduriti |  
 śodhano virecanastīkṣṇa iti ca || 
 AS.Sū.30.4  adhūmārhāstu
                        viriktadattabastirātrijāgaritābhihataśiromadhudadhidugdhamadyasnehayavāgūviṣapayaḥpītamatsyāśitapāṇḍurogapramehodarādhmānordhvavātatimirarohiṇikāraktapittino
                        'tyuṣṇo 'nyepi ca |  
 eṣāṃ hi bhramajvaraśiro
                        'bhitāpendriyopaghātatāluśoṣapākadhūmāyanacchardimūrchāraktapittārditāni
                        mṛtyuṃ vā dhūmo janayati |  
 atimātraścānyeṣāmapi || 
 AS.Sū.30.5  tatra vātakaphānyatarasaṃsṛṣṭaṃ
                        pittamupalakṣya yathāsvaṃ sarpiḥkaṣāyapānanasyāsyālepanāñjanapariṣekān
                        snigdharūkṣaśītān prayuñjīta |  
 etena sarvadhūmopaghātapratikārā vyākhyātāḥ || 
 AS.Sū.30.6  viśeṣatastu sarvasrotogate
                        dhūme bhavantyūṣādhmānanetrarogaśvāsakāsapīnasāṅgasvarasādāmlakāḥ |  
 tatra ghṛtakṣīrekṣurasadrākṣāśarkaropayogastadvidhaireva vamanam |  
 kaṭutiktairapi ca nasyagaṇḍūṣāḥ || 
 AS.Sū.30.7  pānakālāstvaṣṭau prāyogikasya
                        niśāmūtraśakṛddantadhācanasvedanasyāhāraśastrakarmāntāḥ |  
 ekādaśa mṛdoḥ |  
 kṣutavyavāyahasitacirāsitajṛmbhitamūtraśakṛddantadhāvanatarpaṇapuṭapākaśastrakarmāntāḥ
                        |  
 pañca tīkṣṇasya nasyāñjanacharditasnānāhassvapnāntāḥ |  
 eṣu hi kāleṣu vātakaphotkleśo bhavati || 
 AS.Sū.30.8  netraṃ tu
                        bastinetradravyabhavaṃ gopucchākāramagramūlayoḥ kaniṣṭhikāṅguṣṭhapariṇāhaṃ
                        rājamāṣavāhidhūmavartipraveśācchidramṛju trikośaṃ ślakṣṇaṃ
                        śithilaśalākāgarbhaṃ śamanādiṣu kramādāturāṅgulamānena
                        catvāriṃśaddvātriṃśaccaturviṃśatyaṅgulaṃ kuryāt |  
 kāsaghne vamane ca daśāṅgulam |  
 vraṇadhūpanārthe 'ṣṭāṅgulam kalāyaparimaṇḍalaṃ kulatthavāhi srota iti |  
 evaṃ hi dhūmo dūrāt pravṛtto netrasya parvacchedādūrdhvaṃ tanutayā ca śanaiḥ
                        śliṣyannabādhako bhavati || 
 AS.Sū.30.9  kāsaghnādiṣu tu netrābhāve
                        nalavaṃśairaṇḍādīnāmanyatamā nāḍīṃ yojayet || 
 AS.Sū.30.10  yathāsvaṃ ca dhūmadravyāṇāṃ
                        kalkena ślakṣṇenākṣamātreṇa dvādaśāṅgulāmiṣīkāmambhasyahorātroṣitāṃ kṛtvā
                        lepayet |  
 tatra ca navāṅgulagarbhāṃ pañcapralepāmaṅguṣṭhasthūlāṃ yavamadhyāṃ
                        chāyāśuṣkāṃ vartiṃ kṛtvā vigateṣīkāṃ ca snehāktāmaṅgāreṣu pradīpya
                        netramūlacchidre ca nidhāya yathārhaṃ pānāyopanayet || 
 AS.Sū.30.11  atha dhūmārhaḥ sumanā
                        ṛjūpaviṣṭaḥ prākkṛtocchvāsaniśvāso vivṛtauṣṭhadaśano netragraniviṣṭadṛṣṭiḥ
                        paryāyeṇaikaikaṃ nāsāpuṭaṃ pidhāyetareṇākṣipya mukhenotsṛjet |  
 mukhena tu mukhenaiva |  
 na nāsayā dṛgvighātabhayāt || 
 AS.Sū.30.12  tatra prāyogikaṃ dvau dvau
                        trīṃstrīn vāpānāṃ strīṃśca paryāyān |  
 kaṇṭhādūrdhvamutkliṣṭe doṣe pūrvaṃ nāsayā tato mukhena |  
 kaṇṭhe tu pūrvamāsyena |  
 paraṃ cāhorātrasya dviḥ pibet || 
 AS.Sū.30.13  snehikaṃ
                        trīṃstrīṃścaturaścaturo vāpānān yāvadbāsrapravṛttistathā sakṛdahorātrasya
                        || 
 AS.Sū.30.14  tīkṣṇaṃ nāsābhyāmeva
                        caturaścaturaścāpānān yāvadvā srotolāghavam |  
 tathā triścaturvāhorātrasya |  
 tatrākṣepavisargāvāpānamityāhuḥ || 
 AS.Sū.30.15  kāsaghnaṃ tu cūrṇaṃ guṭikāṃ
                        vā nirdhūmadīptasthirāṅgārapūrṇe susasthite śarāve prakṣipyānyena mūrdhni
                        pravṛttacchidreṇa śarāveṇāpidhāya nidhāya ca tatsrotasi netraṃ kṛtvā
                        mukhenaiva dhūmaṃ pibet |  
 uraḥprāptaṃ ca mukhenaivodvamet |  
 praśānte ca dhūme punaḥ kṣipet |  
 pibeccādoṣaśuddherlāghavādvā || 
 AS.Sū.30.16  tadvadvāmanamapi
                        kṛsarāmanatighanāṃ pītvā pibet |  
 tadvacca vraṇamapi dhūpayedvaiśadyāya kledavedanopaśamanāya ca || 
 AS.Sū.30.17  dhūmasyāyoge
                        doṣotkleśādrogavṛddhiḥ |  
 atiyoge prāguktamiti |  
 bhavati cātra || 
 AS.Sū.30.18  hṛtkaṇṭhendriyasaṃśuddhiḥ
                        śiraso lāghavaṃ śamaḥ |  
 yatheritānāṃ rogāṇāṃ samyakpītasya lakṣaṇam || 
 AS.Sū.30.19  śamano vātakaphayoḥ saṃsarge
                        svasthakarmaṇi |  
 bṛṃhaṇo mārute śasto dhūmaḥ saṃśodhanaḥ kaphe || 
 iti triṃśo 'dhyāyaḥ || 
 
 
                    atha ekatriṃśo 'dhyāyaḥ | 
                     AS.Sū.31.1  athāto gaṇḍūṣādividhimadhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.31.2  caturvidho bhavati gaṇḍūṣaḥ |  
 snaihikaḥ śamanaḥ śodhano ropaṇaśca |  
 teṣāmādyāstrayaḥ krameṇa vātapittakaphāmayaghnāḥ |  
 ropaṇastvāsyavraṇaghnaḥ |  
 śamanaḥ stambhanaḥ prasādano nirvāpaṇa iti paryāyāḥ || 
 AS.Sū.31.3  tatra
                        svādvamlalavaṇoṣṇairauṣadhaiḥ siddho yukto vā nātyuṣṇaḥ sneho
                        māṃsarasastilakalkodakaṃ kṣīraṃ vā snaihikaḥ |  
 tiktakaṣāyamadhuraśītaiḥ
                        paṭolāriṣṭajambvāmramālatīpallavotpalamadhukakvāthāsitodakakṣaudrakṣīrekṣurasa
                        ghṛtādibhiḥ śamanaḥ |  
 kaṭvamlalavaṇoṣṇaiḥ śirovirecanadravyaiḥ
                        śuktamadyadhānyāmlamūtrānyatamakalkitāloḍitaiḥ śodhanaḥ |  
 ropaṇastu kaṣāyamadhuraśītairyathāsvaṃ copadiṣṭaiḥ || 
 AS.Sū.31.4  api ca |  
 dantaharṣe dantacāle mukharoge ca vātike |  
 sukhoṣṇamathavā śītaṃ tilakalkodakaṃ hitam || 
 AS.Sū.31.5  gaṇḍūṣadhāraṇe nityaṃ tailaṃ
                        māṃsaraso 'thavā |  
 ūṣādāhānvite pāke kṣate cāgantusambhave || 
 AS.Sū.31.6  viṣe kṣārāgnidagdhe ca
                        sarpirdhāryaṃ payo 'thavā |  
 vaiśadyaṃ janayatyāsye sandadhāti mukhe vraṇān || 
 AS.Sū.31.7  dāhatṛṣṇāprāmanaṃ
                        madhugaṇḍūṣadhāraṇam |  
 dhānyāmlamāsyavairasyamaladaurgandhyanāśnam || 
 AS.Sū.31.8  tadevālavaṇaṃ śītaṃ
                        mukhaśoṣaharaṃ param |  
 āśu kṣārāmbugaṇḍūṣo bhinatti śleṣmaṇaścayam || 
 AS.Sū.31.9  atha nivāte sātape
                        sukhopaviṣṭastanmanāḥ svinnamṛditagalakapolalalāṭadeśo varamadhyāvarāṃ
                        kramādvaktrārdhatribhāgacaturbhāgapūraṇīṃ dravamātrāṃ kalkaṃ vā kolapramāṇaṃ
                        kiñcidunnamitāsyo 'nabhyavaharan dhārayet |  
 kavale tu paryāyeṇa kapolau kaṇṭhaṃ ca sañcārayet |  
 ayameva ca kavalagaṇḍūṣayorviśeṣaḥ || 
 AS.Sū.31.10  mukhe sañcāryate yā tu sā
                        mātrā kavalaḥ smṛtaḥ |  
 asañcārā tu yā mātrā sa gaṇḍūṣaḥ prakīrtitaḥ || 
 AS.Sū.31.11  punaśca svedamardanānyācaret
                        |  
 evamutkliṣṭaḥ kapho vaktraṃ pratipadyate |  
 tāvacca dhāryo yāvat kaphapūrṇakapolatā sravadghrāṇanetratā bheṣajasya
                        vānupahatiḥ kaphena |  
 evaṃ trīn pañca sapta vā gaṇḍūṣān dhārayet |  
 yāvadvā samyagdhūmapītaliṅgotpattiḥ |  
 tasya svāsthyena yogaṃ jāḍyarasājñānāruciprasekopalepairayogaṃ 
 mukhaśoṣapākaklamārucihṛdayadravasvarasādakarṇanādairatiyogamupalakṣayet |  
 teṣāṃ yathāsvaṃ pratikurvīta || 
 AS.Sū.31.12  pratisāraṇaṃ tu trividham |  
 gaṇḍūṣoditānāṃ dravyāṇām |  
 rasakriyā kalkaścūrṇaśca |  
 tadabhiṣyandādhimanthagalaśuṇḍikādiṣu yuktyā prayojyam |  
 atipratisāraṇādūṣāploṣadāhakledaśoṣādayo bhavanti || 
 AS.Sū.31.13  mukhālepo 'pi trividho
                        doṣaghno viṣaghno varṇyaśca |  
 tripramāṇaścaturbhāgatribhāgārdhāṅgulotsedhaḥ |  
 na cāliptamukho 'tibhāṣyahāsyakrodhaśokarodanakhādanāgnyātapadivāsvapnān
                        seveta |  
 kaṇḍūtvakśoṣapīnasadṛṣṭyupaghātabhayāt |  
 na ca śuṣyannupekṣitavyaḥ |  
 śuṣko hi chaviṃ dūṣayati |  
 tamārdayitvāpanayet |  
 ālepānte ca mukhamabhyajyāt || 
 AS.Sū.31.14  na tu yojyo
                        rātrijāgaritānīrṇadattanasyārucihanugrahapratiśyāyinām |  
 samyakprayuktaścākālavalīpalitatimiravyaṅgatilakādīn praśamayati |  
 svasthasya tu dṛṣṭibalaṃ puṇḍdrīkakāntavaktratāṃ ca karoti || 
 AS.Sū.31.15  mūrdhatailaṃ punaścaturdhā
                        bhidyate |  
 abhyaṅgaḥ pariṣekaḥ picurbastiriti |  
 yathottaraṃ te balinaḥ teṣvabhyaṅgādayaḥ prasiddhasvarūpāḥ || 
 AS.Sū.31.16  śirobastividhistu bastiṃ
                        sumṛditaṃ dvimukhaṃ śiraḥpramāṇamākarṇapraveśaṃ dvādaśāṅgulavistāraṃ kuryāt
                        |  
 atha śuddhatanoḥ sāyaṃ rātrau vā svabhyaktasvinnasya
                        jānusamasopāśrayāsanopaviṣṭasya keśānte ślakṣṇaṃ tryaṅgulaṃ susūkṣmeṇa
                        māṣapiṣṭena sadyaḥ sukhāmbumṛditenobhayataḥ pradigdhaṃ vastrapaṭṭaṃ
                        badhnīyāt |  
 tatastasyopari sandhāya bastimākarṇaṃ bastimūlaṃ ca dṛḍhamavalīkaṃ
                        samañcailaveṇikayā badhvā punarmāṣapiṣṭenāparisrāvi kṛtvā
                        yathāvyādhidoṣadūṣyahitaṃ siddhamanyatamaṃ snehaṃ susukhoṣṇamāsecayedyāvat
                        keśabhūmeruparyaṅgulam |  
 tāvacca dhāryo yāvat karṇamukhanāsāsrutirvedanopaśamo vā bhavati |  
 viśeṣato vātajeṣu vikāreṣu daśamātrāsahasrāṇi |  
 pittaraktajeṣvaṣṭau |  
 ṣaṭ kaphajeṣu |  
 sahasramarogakarmaṇi |  
 tato 'panīte snehe vimucya bastiṃ śirasaḥ
                        skandhagrīvāpṛṣṭhalalāṭādīnyanusukhaṃ mardayet |  
 uṣṇāmbunā snātaṃ yathārhaṃ bhojayet |  
 snehoktaṃ cāsyācāramādiśet |  
 evaṃ trīṇi pañca sapta vā dināni yojayediti |  
 bhavati cātra || 
 AS.Sū.31.17  tatrābhyaṅgaḥ prayoktavyo
                        raukṣyakaṇḍūmalādiṣu |  
 arūṃṣikāśirastodadāhapākavraṇeṣu tu || 
 AS.Sū.31.18  pariṣekaḥ picuḥ
                        keśaśātasphuṭanadhūpane |  
 netrastambhe ca bastistu prasuptyarditajāgare |  
 nāsāsyaśoṣe timire śiroroge ca dāruṇe || 
 AS.Sū.31.19  kacaśatanasitatvapiñjaratvaṃ
                        paripuṭanaṃ śirasaḥ samīrarogān |  
 jayati janayatīndriyaprasādaṃ svarahanumūrdhabalaṃ ca mūrdhatailam || 
 AS.Sū.31.20  dhārayet pūraṇaṃ karṇe
                        karṇamūlaṃ vimardayan |  
 rujaḥ syānmārdavaṃ yāvanmātrāśatamavedane || 
 AS.Sū.31.21  yāvat paryeti hastāgraṃ
                        dakṣiṇaṃ jānumaṇḍalam |  
 nimeṣonmeṣakālena samaṃ mātrā tu sā smṛtā || 
 iti ekatriṃśo 'dhyāyaḥ || 
 
 
                    atha dvātriṃśo 'dhyāyaḥ | 
                     AS.Sū.32.1  athāta
                        āścyotanāñjanavidhimadhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.32.2  āścyotanaṃ sarvākṣirogeṣvādya
                        upakramaḥ |  
 nānādravyakalpanayā ca rāgāśrugharṣarugdāhatodabhedapākaśophakaṇḍūghnam |  
 avyaketesvevaṃguṇameva pakṣmaparihāreṇākṣikeśālepanam |  
 tañca punarbiḍālakasaṃjñam || 
 AS.Sū.32.3  tayorakālo rātriḥ |  
 kālastu sarvamaharvedanotpattirvā |  
 nivātaśaraṇaśayanasthasya viśodhya netramapāṅge bhājanaṃ kṛtvā
                        vāmahastenonmīlya dakṣiṇahastena śuktyavasaktayā picuvartyā daśadvādaśāṣṭau
                        vā bindūn kanīnakadeśe dvyaṅgulādavasecayet |  
 evamasya na bindupātenākṣitāḍanādrāgādayo jāyante |  
 āścyotitaṃ ca mṛdunā cailena śodhayet |  
 anyena coṣṇāmbuplutena vātakaphayoḥ svedayet |  
 āścyotanaṃ ca tayoḥ koṣṇam |  
 suśītaṃ pittaraktaviṣeṣu |  
 tattu nātyarthaṃ tīkṣṇamuṣṇaṃ śītaṃ prabhūtamūnamaparisrāvitaṃ vā yojayet |  
 atitīkṣṇamuṣṇaṃ vā dāharāgapākadṛṣṭidaurbalyāni karoti |  
 atiśītaṃ stambhāśrugharṣanistodān |  
 atimātraṃ kaṣāyavartmatāsaṅkocasphuraṇonmīlanapravātāsahatvagharṣān |  
 ūnapramāṇaṃ na rogaśāntim |  
 aparisrutamaśrugharṣavedanāḥ || 
 AS.Sū.32.4  netre ca praṇihitamauṣadhaṃ
                        kośasandhisirāśṛṅgāṭakaghrāṇāsyasrotāṃsi gatvordhvaṃ pravṛttamapavartayati
                        doṣam || 
 AS.Sū.32.5  yadā cāścyotanena
                        pittaśleṣmaśoṇitottheṣu nayanāmayeṣu saṃśodhanairviśuddhasya
                        dūṣikāghanatvapaicchilyakaṇḍūdrekaśvayathumlānatārāgavicchaedaiḥ
                        pakvaliṅgamupalakṣitaṃ bhavati |  
 tadā netramātrāśraye vyādhāvañjanaṃ prayojyam |  
 na doṣavegodaye |  
 na cānirhṛtadoṣe |  
 tatra hi doṣotkleśena rāgādivṛddhiḥ akṣipākatimirotpattiśca || 
 AS.Sū.32.6  tattu lekhanaṃ ropaṇaṃ snehanaṃ
                        prasādanamiti caturvidhaṃ bhavati |  
 tatrāmlādibhī rasaiḥ pañcabhiḥ śuklārmādiṣu lekhanam || 
 AS.Sū.32.7  tiktakaṣāyaiḥ
                        sasnehairabhiṣyandeṣu ropaṇam || 
 AS.Sū.32.8  sarpādivasādibhirvātatimirādiṣu
                        snehanam || 
 AS.Sū.32.9  svāduśītaiḥ
                        sasnehairabhiṣyandānte
                        sūryoparāgāśanividyutsampātabhūtāṃpiśācātyadbhutadarśanādyupahatāyāṃ dṛṣṭau
                        svasthavṛtte ca prasādanam || 
 AS.Sū.32.10  prasādana eva
                        cūrṇastīkṣṇāñjanābhisantapte cakṣuṣi prayujyamānaḥ pratyañjanasaṃjñāṃ
                        labhate |  
 ṣaḍvidhaṃ vā pratirasabhedādañjanam |  
 dvividhameva vā tīkṣṇaṃ mṛdu ca || 
 AS.Sū.32.11  kalpanā tu trividhā |  
 piṇḍo rasakriyā cūrṇaśca |  
 yathāpūrvaṃ te balinastasmāt prabalamadhyābaleṣvāmayeṣukramāttān prayojayet |  
 tatra piṇḍo hareṇumātrastīkṣṇasya |  
 rasakriyā viḍaṅgamātrā |  
 taddviguṇā mṛdoḥ |  
 cūrṇo dviśalākaḥ |  
 mṛdostriśalākaḥ || 
 AS.Sū.32.12  pātre tu kuryāt sauvarṇe
                        madhuram |  
 rājate 'mlam |  
 meṣaśṛṅgamaye lavaṇam |  
 kāṃsye tiktam |  
 vaidūryamaye 'śmamaye vā kaṭukam |  
 tāmramaya āyase vā kaṣāyam |  
 nalaplakṣapadmasphaṭikaśaṅkhādyanyatame śītam |  
 evamavyāpannaguṇaṃ bhavati |  
 vartigharṣaṇārthā ca śilātiślakṣṇā nimnamadhyānudgāriṇī pañcāṅgulāyatā
                        tryaṅgulavistīrṇā || 
 AS.Sū.32.13  śalākāḥ pañca
                        kanakarajatatāmralohodbhavā aṅgulī ca |  
 tatrādye prasādane 'ñjane snehane ca |  
 madhyā lekhane |  
 antye ropaṇe |  
 mṛdutvādaṅgulyatra pradhānatamā |  
 ataḥ saruje 'kṣṇi saiva prayojyā |  
 śeṣā daśāṅgulā rājamāṣasthūlāḥ |  
 suślakṣṇāstanumadhyā mukhayormukulākārāḥ kalāyaparimaṇḍalāśca || 
 AS.Sū.32.14  athāñjanaṃ
                        nātiśītoṣṇābhravātāyāṃ velāyāmubhayakālaṃ ca yojyam |  
 tathā satataṃ naiva vā || 
 AS.Sū.32.15  saruje cākṣṇi prāk
                        paścāditarasmin |  
 anyathāñjanodvegasaṅkucite 'ntaḥ samyagauṣadhaṃ nānupraviśet |  
 tataivamatiśītādiṣu ca yathāsvaṃ doṣotkleśādvikāraparivṛddhiḥ || 
 AS.Sū.32.16  na ca yojyaṃ
                        kruddhabhītaśaṅkitaśokitaśrāntāśitamātraviriktadhūmamadyapītadattanasyarātrijāgaritavegitaruditapipāsita
                        jvaritaccharditārtatāntanetrābhihataśirorujārtaśiraḥsnātānuditādityeṣu |  
 eṣvañjanādūṣmordhvagaḥ
                        saṃrambhāśruvedanāvilatvoṣārāgadūṣikānistodakṛchronmīlanaśvayathuśukratimirādīn
                        janayet || 
 AS.Sū.32.17  atha
                        samasukhopaviṣṭasyopaviṣṭo vāmāṃguṣṭhena vartmottaramutkṣipya
                        kṛṣṇabhāgasyādhaḥkanīnakādapāṅgaṃ yāvadañjanaṃ
                        nayedanalpamaprabhūtamanatitakṣṇimanacchamasāndramakarkaśamadrutamavilambitamatiryagdṛṣṭyakampitamaghaṭṭitamanātrāntaṃ
                        ca |  
 cūrṇe tu gatāgataṃ kuryāt |  
 anyathā hi rāgāśruśukrādyutpattiḥ |  
 tato 'ñjanānugamanāyānunmīlayan śanaiśśanairantaścakṣuḥ sañcārayet |  
 evamakṣyanugacchati |  
 vartmanī kiñciccālayet |  
 na tu sahasonmeṣaṇaniṣpīḍanaprakṣālanāni kuryāt |  
 bāṣpotkliṣṭadoṣastambhabhayāt |  
 api ca || 
 AS.Sū.32.18  apetauṣadhasaṃrambhaṃ
                        nirvṛtaṃ nayanaṃ yadā |  
 vyādhidoṣartuyogyābhiradbhiḥ prakṣālayettadā || 
 AS.Sū.32.19  sacailenātha nayanaṃ
                        savyāṅguṣṭhena dakṣiṇam |  
 ūrdhvavartmani saṅgṛhya śanaiḥ śodhyaṃ samantataḥ || 
 AS.Sū.32.20  dakṣiṇāṅguṣṭhakenaivaṃ
                        śodhyaṃ savyaṃ ca locanam |  
 vartmapraptāñjanāddoṣo rogān kuryādato 'nyathā || 
 AS.Sū.32.21  tīkṣṇāñjanānte cainaṃ dhūmaṃ
                        pāyayet |  
 yasyāñjite kaṇḍūjāḍyopadehāḥ syuḥ |  
 tasya tīkṣṇamañjanaṃ dhūmaṃ vā punaravacārayet |  
 etadeva durviriktākṣilakṣaṇaṃ sādhanaṃ ca |  
 ativirekāt
                        santāpanistodaśūlastambhagharṣāśrudāruṇapratibodhakaṣāyavartmatāśirorugdṛṣṭidaurbalyāni
                        |  
 tatra śītamāścyotanaṃ pratyañjanaṃ vā |  
 samyagvirekādyathāsvamāmayopaśamaḥ |  
 sukhonmīlananimīlanavātātapasahatvāni ceti |  
 bhavati cātra || 
 ropaṇādiṣvapi tathā yogādīnanucintayet |  
 doṣodayānusāreṇa pratikurvīta teṣu ca || 
 iti dvātriṃśo 'dhyāyaḥ || 
 
 
                    atha trayatriṃśo 'dhyāyaḥ | 
                     AS.Sū.33.1  athātastarpaṇapuṭapākavidhiṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.33.2  yannayanaṃ paritāmyati
                        parisuṣkaṃ rūkṣaṃ stabdhaṃ jihmaṃ nimnamāvilamavanaddhaṃ śīrṇapakṣma tathā
                        kṛcchronmīlasirotpātasirāharṣarjunaśuṣkatimirābhiṣyandādhimanthānyatovātavātaparyayaśuṣkālpaśophādirogāturamapagatarāgāśrudūṣikāvedanaṃ
                        tatra tarpaṇaṃ yojayet |  
 na tvaśāntopadrave 'kṣṇi nātiśītoṣṇavarṣadurdine na nasyānarheṣu ca |  
 tadvat puṭapākamapi || 
 AS.Sū.33.3  atha divasasyāṣṭame bhāge gate
                        śeṣe vā nivātātaparayodhūme kṛtanīlapītānyatarayavanike veśmani
                        jīrṇabhaktasya sukhaśayanagatasya uttānasya mṛditamāṣapiṣṭakalkena
                        netrakośād bahirdvyaṅgulocchrāyādhārau parimaṇḍalāvasambādau
                        samāvaparisrāviṇau kṛtvā tatroṣṇodakapravilīnaṃ nimīlite netre
                        yathāsvauṣadhavipakvaṃ kṣīraṃ sarpiḥ sarpirmaṇḍaṃ vāvasecayet |  
 yāvannimagnānyakṣipakṣmāṇi bhrūromāṇi ca |  
 tataḥ śanairasyonmeṣamācarato mātrāṃ gaṇayet |  
 vartmajeṣu vikāreṣu śataṃ sandhijeṣu trīṇi śuklajeṣu pañca kṛṣṇajeṣu sapta
                        dṛṣṭijeṣvaṣṭau sahasramadhimantheṣu |  
 pratidoṣaṃ tu vāte sahasraṃ pitte ṣaṭ śatāni kaphe pañca svasthakarmaṇi ca
                        || 
 AS.Sū.33.4  tato 'syāpāṅgadeśe śalākayā
                        dvāraṃ kṛtvā snehaṃ bhājane srāvayet |  
 ādhārau cāpanīya yavakalkenākṣikośau pramṛjya sneheritakaphopaśāntaye
                        yathārhaṃ dhūmaṃ pāyayet |  
 sukhodakaprakṣālitamukhaṃ cainaṃ yathāvyādhi bhojayet |  
 ātapākāśabhāsvaddarśanāni ca pariharet || 
 AS.Sū.33.5  anena vidhinā pratyahaṃ
                        vāyāvekāntaraṃ raktapittayodrvyantaraṃ kaphe svasthe ca |  
 yathādoṣotkarṣaṃ saṃsargasannipātayoḥ |  
 evamekāhaṃ tryahaṃ pañcāhaṃ vā kuryādātṛptervā |  
 tṛptātṛptātitṛptaliṅgāni tu kramāt svāsthyavātakaphavikārairādiśet || 
 AS.Sū.33.6  yadā tu samyagyogaprāptaṃ
                        tarpaṇaṃ bhavati tadā tadvidheṣveva rogeṣu puṭapākaṃ vidadhyāt |  
 sa trividhaḥ |  
 snehano lekhanaḥ prasādanaśca || 
 AS.Sū.33.7  tatra
                        snehanamānūpasādhāraṇamāṃsamedomajjavasābhiḥ tathā svādudravyaiśca
                        kṣīrapiṣṭai rūkṣe 'kṣṇi prayojayet || 
 AS.Sū.33.8  lekhanaṃ
                        jāṅgalamṛgapakṣimāṃsayakṛdbhirmuktāpravālaśaṅkhatāmrāyassamudraphenakāsīsasrotojasaindhavādibhiśca
                        lekhanadravyairdadhimastumadhupiṣṭaiḥ snigdhe || 
 AS.Sū.33.9  prasādanīyaṃ tu
                        jāṅgalamṛgapakṣiyakṛddhṛdayamajjavasābhirmadhuradravyaiśca
                        strīstanyakṣīrājyapiṣṭaiḥ |  
 sa tu vātapittaraktadṛṣṭidaurbalyavraṇanāśanaḥ kaphaviruddhaḥ || 
 AS.Sū.33.10  atha bilvamātraṃ
                        veśavārīkṛtaṃ māṃsapiṇḍaṃ tanmātreṇaivauṣadhapiṇḍena
                        saṃsṛjyairaṇḍavaṭotpalapatraiḥ snehanādiṣu kramādveṣṭayitvā
                        kuśamuñjasūtrānyatamena badhnīyāt |  
 mṛtpralepanaṃ cātra dvyaṅgulotsedhaṃ kṛtvā
                        dhavadhanvamadhūkanyagrodhakāśmaryarājādanārjunanaktamālapāṭalīnā
                        manyatamaiḥ kāṣṭhaiḥ śakṛtā vā gomahiṣayoḥ pacet |  
 agnivarṇaṃ cainamapanīya vigatamṛtsūtrapatraṃ kṛtvā vastreṇa pīḍayet |  
 tena rasena sāyaṃ tarpaṇavat pūrayennetre |  
 dhārayecca snehane śatadvayaṃ mātrāṇāṃ lekhane śataṃ prasādane trīṇi śatāni
                        || 
 AS.Sū.33.11  tapraṇavadeva dhūmapānaṃ
                        prasādanavarjyam |  
 sukhoṣṇau ca pūrvau |  
 śītaḥ prasādanaḥ |  
 puṭapākastvekāhaṃ dvyahaṃ tryahaṃ vā yojyaḥ |  
 dviguṇaśca tarpaṇapuṭapākayoḥ parihāraḥ |  
 baddhākṣaiśca mālatīmallikākusumairnivaset |  
 tathā pakvātisāre 'pi puṭapākasyāyameva vidhiriti |  
 bhavati cātra ślokaḥ || 
 AS.Sū.33.12  seke 'ñjane tarpaṇe ca
                        puṭapāke ca ye gadāḥ |  
 jāyeran vidhivibhraṃśādyathāsvaṃ tān prasādhayet || 
 iti trayastriṃśo 'dhyāyaḥ || 
 
 
                    atha catustriṃśo 'dhyāyaḥ | 
                     AS.Sū.34.1  athāto yantraśastravidhiṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.34.2  manaḥśarīrābādhakarāṇi śalyāni
                        |  
 teṣāṃ nānāvidhānāṃ śalyānāṃ nānādeśaniviṣṭānāmāharaṇe 'bhyupāyo
                        yantrāṇyarśobhagandarādiṣu śastrakṣārāgnyavacāraṇe śeṣāṅgarakṣaṇe ca |  
 tathā bastipraṇayanādau śṛṅgālābughaṭikādayo jāmbavauṣṭhādīni |  
 anyānyapi cānekarūpāṇyanekakarmāṇi svasthāturopakaraṇāni |  
 ataḥ karmavaśātteṣāmiyattāvadhāraṇamaśakyam || 
 AS.Sū.34.3  anye punarekottaraṃ
                        yantraśatamityācakṣate |  
 iha punaḥ samāsataḥ ṣoḍhā nirdiśyante |  
 tadyathā svastikasandaṃśatālanāḍīśalākākhyānyanuyantrāṇi ca || 
 AS.Sū.34.4  tatra svastikayantrāṇi
                        kaṅkasiṃhagṛdhrakurarādivividhavyālamukhānyākārānugatābhidhānāni prāyaśo
                        lauhānyaṣṭādaśāṅgulāni |  
 masūrākāraprāntaiḥ kaṇṭhe kīlairavabaddhāni mūle
                        'ṅkuśavadāvṛttavāraṅgāṇyasthivinaṣṭaśalyoddharaṇārthāni |  
 teṣāṃ siṃhavyāghrabhujaṅgamakarādimukhāni dṛśyavāraṅgeṣu śalyeṣu prayojayet |  
 itareṣu tu yathāyogaṃ vraṇākārānurodhena kaṅkakākakurarādimukhāni || 
 AS.Sū.34.5  sanibandhano nirnibandhanaśca
                        ṣoḍaśāṅgulau sandaṃśau dvau bhavataḥ |  
 tau tvaṅmāṃsasirāsnāyugataśalyoddharaṇārthamupadiśyete |  
 tathānyaḥ sandaṃśaḥ ṣaḍaṅgulo 'rdhāṅgulavistṛto
                        vakradvibāhuraṅguṣṭhāṅguliprāntasamāgamākṛtiḥ
                        sūkṣmaśalyākṣipakṣmavraṇādhimāṃsāharaṇe || 
 AS.Sū.34.6  tadvacca mucuṭī |  
 sā tu sūkṣmadantarjurdvibhujā mūle rucakanaddhā valayapīḍanāt
                        chinnārmaśeṣagambhīravraṇādhimāṃsāharaṇe || 
 AS.Sū.34.7  tālayantre api dve dvādaśāṅgule
                        matsyagalatālakavadekatālakadvitālake karṇanāḍīśalyāharaṇārthe || 
 AS.Sū.34.8  nāḍīyantrāṇi
                        suṣirāṇyanekaprakārāṇyanekaprayojanānyenakatomukhānyekatomukhāni ca bhavanti
                        |  
 srotogataśalyadarśanārthamāharaṇārthaṃ kriyāsaukaryārthamācūṣaṇārthaṃ ceti |  
 tāni srotodvārapariṇāhāni tathāyogapradīrghāṇi ca kuryāt || 
 AS.Sū.34.9  kaṇṭhaśalyadarśanārthaṃ nāḍīṃ
                        daśāṅgulāyatāṃ pañcāṅgulapariṇāhāṃ dvikarṇasya tu vāraṅgasya saṅgrahārthaṃ
                        tricchidramukhāṃ nāḍīṃ tatpramāṇataḥ kuryāt |  
 tathā catuṣkarṇasya pañcacchidramukhām |  
 śalyanirghātinīṃ tu padmakarṇikākāraśīrṣāṃ dvādaśāṅgulāṃ tryaṅgulasuṣirām
                        || 
 AS.Sū.34.10  ārśoyantraṃ trividham |  
 tāmrāyohaimaṃ dāntaṃ śārṅgaṃ vārkṣaṃ vā gostanākāraṃ caturaṅgulāyataṃ
                        hastatalāyatamekaṃ pañcāṅgulāni pariṇāhena puṃsāṃ ṣaṅgulāni strīṇām |  
 dvicchidraṃ darśanārthamekacchidraṃ karmaṇi |  
 tathā hi sukhena darśanaṃ śastrakṣārāgnyanatikramaśca |  
 chidraṃ tu tryaṅgulāyatamaṅguṣṭhodaravistāram |  
 yadaṅgulamavaśiṣṭaṃ tasyādho 'rdhāṅgulamupari
                        tathārdhāṅgulocchritodvṛttakarṇikam |  
 tṛtīyaṃ tu tādṛśameva śamyākhyaṃ pārśvacchidrarahitaṃ pīḍanārtham |  
 bhagandare tu chidrādūrdhvamoṣṭhamapanīya kurvīta |  
 tadvacca ghrāṇārśo 'rbudayantraṃ nāḍyākāraṃ dvyaṅgulāyatamekacchidraṃ
                        pradeśinīparīṇāham || 
 AS.Sū.34.11
                         tathāṅgulītrāṇakamaṅgulīpraveśitaṃ
                        kiñcitsthūlavṛttauṣṭhamūrdhvādhaśchidraṃ gostanākṛti caturaṅgulaṃ dāntaṃ
                        śārṅgaṃ vārkṣaṃ vā |  
 taddṛḍhena sūtreṇa maṇibandhapratibaddhamāsyavisrāvaṇe yojyam || 
 AS.Sū.34.12  yonivraṇadarśane yantraṃ
                        ṣoḍaśāṅgulam |  
 madhye suṣiraṃ caturbhittaṃ catuśśalākaṃ sañcāriṇyāmudrayordhvaṃ
                        nibaddhamutpalamukulavaktraṃ mūle śalākākramaṇādūrdhvavikāsi ca |  
 nāḍīvraṇaprakṣālanābhyañjanayantre ṣaḍaṅgule bastiyantrākāre mukhato 'karṇike
                        mūlamukhayoraṅguṣṭhakalāyapraveśasrotasī |  
 dakodare nāḍīmubhayatodvārāṃ picchanāḍīṃ vā yuñjyāt |  
 snehabastyuttarabastipradhamanadhūmamūtravṛddhiniruddhamaṇiprabhṛtiṣu
                        yathāsvameva yantrāṇyuktāni || 
 AS.Sū.34.13  śṛṅgaṃ tu
                        hrasvamadhyadīrghamaṣṭādaśadvādaśāṅgulāyataṃ tryaṅgulapraveśamukhamagre
                        sarṣapopalacchidraṃ tanucarmanaddhaṃ cūcukākāramukhaṃ ca |  
 tadvātaviṣaraktāmbuduṣṭastanyacūṣaṇārtham |  
 śleṣmaraktācūṣaṇārthastvalābuḥ |  
 sa dvādaśāṅguladīrgho
                        'ṣṭādaśāṅgulapariṇāhastricaturaṅgulavṛttasamucchritamukhaḥ
                        pariveṣṭitadīptakuśabalvajapicugarbhaśca prayojyaḥ |  
 tadvadeva ca mānakarmābhyāṃ ghaṭī |  
 sā tu gulmonnamanavilayanārthaṃ ca || 
 AS.Sū.34.14  śalākāyantrāṇyapi nānākṛtīni
                        nānārthāni yathāyogaṃ dairghyapariṇāhāni ca bhavanti |  
 teṣāmeṣaṇakarmaṇī dve gaṇḍūpadamukhe |  
 srotogataśalyāharaṇārthe 'ṣṭāṅgulanavāṅgule dve masūradalamukhe |  
 ṣaṭ śaṅkavaḥ |  
 teṣāṃ vyūhanakriyau dvādaśaṣoḍaśāṅgulau dvāvahiphaṇāmukhau |  
 tathā cālanārthe daśadvādaśāṅgulau śarapuṅkhamukhau |  
 āharaṇārthe baḍiśamukhau |  
 tathā garbhaśaṅkuḥ śaṅkutulyo 'ṣṭādaśāṅgulaḥ praṇatāgro mūḍagarbhāharaṇe |  
 tathā sarpaphaṇāvadevāgravakraṃ tadākhyamaśmaryāharaṇārtham |  
 tathā dantanirghātanaṃ caturaṅgulaṃ śarapuṅkhamukhaṃ sthūlavṛttaprāntam
                        || 
 AS.Sū.34.15  ṣaṭ kārpāsakṛtoṣṇīṣāṇi
                        vividhavraṇakledakṣārapramārjanakriyāsu |  
 teṣāmapi dūrāsannaghrāṇavraṇopayoginī ṣaṭ saptāṅgule dve |  
 pāyau daśadvādaśāṅgule |  
 karṇaśodhanaṃ sruvamukhamaśvatthapatrāgram |  
 tathā kṣārāgnikarmārthe jāmbavoṣṭhāni dvādaśāṣṭāṅgulāni
                        kramādvyaṅgulāṅgulārddhāṅgulaphalāni || 
 AS.Sū.34.16  śalākāśca
                        sthūlasūkṣmadīrghahrasvamadhyāḥ |  
 āntravṛddhau tvardhenduvakrā madhyordhvanirgataśalākāḥ |  
 dahane nāsārśo 'rbudayoḥ kolāsthidalamātramukhā vellitauṣṭhā |  
 kṣāraviṣauṣadhapraṇidhānāya ca darvyastisro 'ṣṭāṅgulā darvyākārāḥ
                        kaniṣṭhikānāmikāmadhyamāṅgulinakhaparimāṇanimnamukhāstathāñjalisaṃsthānāḥ |  
 uttarabastyañjanādiṣu yathāyathamevopadiṣṭāni || 
 AS.Sū.34.17  
                        anuyantrāṇyayaskāntarajjucarmāntravastrāśmamudgarapāṇipādatalāṅgulijihvādantamukhaśākhānakhabālāśvakālapākaharṣabhayāni
                        || 
 AS.Sū.34.18  etāni dehe sarvasmin
                        dehasyāvayave 'pi vā |  
 sandhau koṣṭhadhamanyāṃ ca yathāyogaṃ prayojayet || 
 AS.Sū.34.19  yantrakarmāṇi tu
                        nirghātanapūraṇabandhanavyūhanaparivartanacālanavivaraṇapīḍanamārgaśodhanavikarṣaṇāharaṇavyathanonnamanavinamanabhañjanonmathanācūṣaṇaiṣaṇadāraṇaujūkaraṇaprakṣālanapradhamanāñjanapramārjanāni
                        bāhulyenacaturviṃśatirbhavanti || 
 AS.Sū.34.20  vivartate sādhvavagāhate ca
                        grāhyaṃ gṛhītvoddharate ca yasmāt |  
 yantreṣvataḥ kaṅkamukhaṃ pradhānaṃ sthāneṣu sarveṣvadhikāri yacca || 
 AS.Sū.34.21  śastrāṇi tu
                        ṣaḍviṃśatirbhavanti |  
 tadyathā
                        dantalekhanamaṇḍalāgravṛddhipatrotpalapatrādhyardhadhāramudrikākartarīsarpavaktrakarapatrakuśāpatrāṭīmukhāntarmukhaśarārīmukhatrikūrcakuṭhārikāvrīhimukhaśalākāvetasapatrārākarṇavyadhanasūcīsūcīkūrcakhajaiṣiṇībaḍiśanakhaśastrāṇi
                        ceti |  
 prāyaśca tāni ṣaḍaṅgulāni sudhmātāvartitāyoghaṭitānyutpalapatranīlāni
                        sugrahāṇi surūpāṇi sudhārāṇi susamāhitamukhāgrāṇyakarālāni pratyekaṃ ca
                        prāyo dvitrāṇi svapramāṇārdhacaturthabhāgaphalāni |  
 tāni vyādhideśavaśāt prayuñjīta |  
 teṣāṃ nāmabhirevākṛtayaḥ prāyeṇa yantravadvyākhyātāḥ || 
 AS.Sū.34.22  tatra trayamādyaṃ lekhane |  
 vṛddhipatrādīni trīṇi pāṭane |  
 catvāri bhedane |  
 maṇḍalāgrādīnyaṣṭau chedane |  
 kuśapatrādīni pañca pracchāne |  
 kuṭhārikādīni ṣaṭ vyadhane |  
 teṣāmārāvrīhimukhe bhedane chedane ca |  
 sūcyaḥ sīvane |  
 sūcīkūrcaḥ kuṭṭane |  
 khajo mathane |  
 eṣiṇyeṣaṇe bhedane ca |  
 baḍiśo grahaṇe |  
 nakhaśastramuddharaṇe |  
 chedyabhedyalekhyapracchāneṣu ca |  
 iti dvādaśāvidhe śastrakarmaṇyupayogaḥ || 
 AS.Sū.34.23  viśeṣatastu dantalekhanaṃ
                        suprabandhavaccaturasramekadhāraṃ dantaśarkarālekhane |  
 maṇḍalāgraṃ pradeśinyantarnakhavistṛtaphalaṃ
                        tallekhanacchedanayorvartmarogotsannadantamāṃsadurniviṣṭavraṇagalaśuṇḍikādiṣu
                        prayojyam || 
 AS.Sū.34.24  vṛddhipatraṃ kṣurākāraṃ
                        tattūnnate gambhīre vā śvayathāvṛjusūcyagramiṣṭam |  
 viparīte tu pṛṣṭhato 'vanatadhāram || 
 AS.Sū.34.25  aṅguliśastrakaṃ
                        mudrikānirgatamukhaṃ
                        vṛddhipatramaṇḍalāgrādhyardhadhārānyatamatulyārdhāṅgulāyatadhāraṃ
                        pradeśinīprathamaparvapramāṇārpaṇavṛttamudrikaṃ dṛḍhasūtrapratibandhaṃ
                        kaṇṭharogeṣu prayujyate || 
 AS.Sū.34.26  kartarī tribhāgapāśā
                        vraṇasnāyukeśasūtracchedanārthā |  
 sarpavaktraṃ vakramardhāṅgulaphalaṃ ghrāṇakarṇārśo 'rbudacchedanārtham |  
 karapatraṃ daśāṅgulaṃ dvyaṅgulavistāraṃ sūkṣmadantaṃ kharadhāraṃ
                        sutsarunibaddhamasthicchedanārtham |  
 kuśapatrāṭīmukhe dvyaṅgulaphale |  
 antarmukhamardhacandrākāramadhyardhāṅgulaphalam || 
 AS.Sū.34.27  kuṭhārikā pṛthudaṇḍā
                        godantākārā ardhāṅgulaphalāsthyāśritasirāvyadhārthā |  
 vrīhimukhamadhyardhāṅgulaphalaṃ māṃsalapradeśasirāvyadhārthaṃ
                        vardhmodaragulmavidradhyādivyadhanabhedanārthaṃ ca |  
 śalākobhayatomukhī kurabakamukulāgrā tāmramayī liṅganāśavyadhanārthā || 
 AS.Sū.34.28  ārā
                        caturasrārdhāṅgulavṛttamukhā tāvatpraveśā bahalakarṇapālīvyathārthā
                        pakvāmaśophasandehabhedanārthā ca |  
 karṇavyadhanaṃ tryaṅgulāyatamaṅgulasuṣiraṃ ghanaṃ yūthikāmukulāgram || 
 AS.Sū.34.29  sūcyastisro vṛttā
                        nigūḍhadṛḍhapāśāḥ |  
 tatra māṃsaleṣvavakāśeṣu tryaṅgulā tryasrā |  
 sandhyasthivraṇeṣvalpamāṃseṣu ca dvyaṅgulā vṛttā pakvāmāśayayormarmasu ca
                        sārdhadvyaṅgulā dhanurvakrā vrīhimukhā ca || 
 AS.Sū.34.30  sūcīkūrco vṛttaikamūlo 'gre
                        sunibaddhasaptāṣṭasūcikaḥ kuṣṭaśvitravyaṅgendraluptasuptādiṣu |  
 khajastvardhāṅgulāyatāṣṭakaṇṭakamukhastāmro lauho vā
                        nāsābhyantaragataśoṇitamokṣaṇārthaḥ |  
 eṣaṇyā dve suślakṣṇasparśe tayorekāṣṭāṅgulā gatikothaśalyasrāvavatsu vraṇeṣu
                        suṣirānveṣaṇe |  
 anyā sūcīsaṃsthānā kṣārāktasūtrapratibaddhā nāḍīnāṃ bhagandaragatīnāṃ ca
                        bhedane |  
 baḍiśo 'tyavanatamukhaḥ sūcītīkṣṇāgro grahaṇe galaśuṇḍikārmādeḥ |  
 nakhaśastramaṣṭāṅgulamekato 'śvakarṇamukhamanyato vatsadantamukhaṃ
                        sūkṣmaśalyod vṛtau || 
 AS.Sū.34.31  aṇuśastrāṇi tu
                        jalaukaḥkṣārāgnisūryakāntakācasphaṭikakurucindanakhaśākaśophālikādikharapatrasamudraphenaśuṣkagomayādīni
                        |  
 svabuddhyā ca vikalpya vividhāni yantraśastrāṇi tatkarmāṇi copakalpayet |  
 hasta eva cātra pradhānatamastadadhīnatvādyantraśastrāṇām || 
 AS.Sū.34.32  tatra
                        dīrghahrasvasthūlatanuvakraviṣamagrāhyagrāhiśithilatā ityaṣṭau yantradoṣāḥ |  
 atrādyāḥ pañca kuṇṭhakhaṇḍakharadhārāścetyaṣṭāveva śastradoṣāḥ |  
 anyatra karapatrāt || 
 AS.Sū.34.33  tatra kṣāreṇa pāyitaṃ śastraṃ
                        śaraśalyāsthicchedaneṣu udakena māṃsacchedaneṣu |  
 tailena pāṭanabhedaneṣu sirāvyadhasnāyucchedaneṣu ca prayuñjīta || 
 AS.Sū.34.34  dhārā punaḥ chedanānāṃ māsūrī
                        lekhanānāmardhamāsūrī |  
 vyadhanānāṃ visrāvaṇānāṃ ca kaiśikī || 
 AS.Sū.34.35  teṣāṃ chedanabhedanalekhanāni
                        vṛntasādhāraṇe bhāge pradeśinīmadhyamāṅguṣṭhaiḥ susamāhito gṛhṇīyāt |  
 vṛntāgre visrāvaṇāni pradeśinyaṅguṣṭhāṅgulībhyām |  
 hastatalapracchāditavṛntāgraṃ vrīhimukhaṃ mukhe |  
 mūleṣvāharaṇārthāni |  
 pāśasyopari madhye laghusandaṃśaṃ kartarīṃ ca |  
 śeṣāṇyapi yathāyogaṃ kriyāsaukaryeṇa || 
 AS.Sū.34.36  niśātanī tu teṣāṃ suślakṣṇā
                        śilā māṣamudgaprabhā |  
 dhārāsaṃsthāpanaṃ ca śālmalīphalakam || 
 AS.Sū.34.37  na
                        cādhigataśāstropyakṛtayogyaḥ subahuśo vāpyadṛṣṭakarmā śastrakarmāṇi
                        pravartteta |  
 sirāsnāyumarmādivyāptatvāddehasya |  
 tasmāt
                        saromacarmapuṣpaphalālābutrapusodakapaṅkapūrṇadṛtibastivardhmamāṃsapeśikotpalanālādiṣu
                        yathārhamāharaṇādiyogyāṃ kuryāt |  
 tathā ghaṭapārśvasrotasyambhobhiḥ pūrṇena netreṇa bastipīḍAnayogyām
                        mṛdumāṃsakhaṇḍeṣvagnikṣārāvacaraṇayogyām |  
 pustamayapuruṣāṅgapratyaṅgeṣu bandhanayogyām |  
 api ca || 
 AS.Sū.34.38  yuktakārī bhiṣag bubhūṣuḥ
                        puruṣaṃ saṃpūrṇagātramaviṣahatamadīrghavyādhipīḍitaṃ
                        niṣkṛṣṭadṛṣṭāntramāvahantyāmāpagāyāṃ muñjabalbajaveṣṭitaṃ
                        pañjarasthamaprakāśe deśe kothayet |  
 taṃ samyakprakuthitaṃ codghṛtyāyatadehaṃ kṛtvośīraveṇukūrcādīnāmanyatamena
                        śanaiśśanairavaghṛṣya tvagādīn sarvāneva
                        bāhyābhyantarānaṅgasirāsnāyvādīnavayavānācāryopadarśitenāgamena cakṣuṣā ca
                        lakṣayet || 
 AS.Sū.34.39  iti śāstreṇa yaddṛṣṭaṃ dṛṣṭaṃ
                        pratyakṣataśca yat |  
 samāgataṃ tadubhayaṃ bhūyo jñānaṃ vivardhayet || 
 AS.Sū.34.40  syānnavāṅgulavistāraḥ sughano
                        dvādaśāṅgulaḥ |  
 kṣaumapatrorṇakauśeyadukūlamṛducarmajaḥ || 
 AS.Sū.34.41  vinyastapāśaḥ susyūtaḥ
                        sāntarorṇāsthaśastrakaḥ |  
 śalākāpihitāsyaśca śastrakośaḥ susañcayaḥ || 
 iti catustriṃśo 'dhyāyaḥ |  
 
 
                    atha pañcatriṃśo 'dhyāyaḥ | 
                     AS.Sū.35.1  athāto jalaukovidhiṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.35.2
                         nṛpāḍhyabhīrusukumārabālasthaviranārīṇāmasṛgvisrāvaṇāya jalaukaso
                        yojayet || 
 AS.Sū.35.3  tāstu dvividhāḥ saviṣā
                        nirviṣāśca |  
 tatra duṣṭāmbusarpamaṇḍūkamatsyādiśavakothamūtrapurīṣajā
                        raktaśvetātikṛṣṇatanusthūlacapalapicchilāḥ sthūlamadhyaromaśāḥ
                        śakrāyudhavadvicitrordhvarājīcitā vā saviṣāḥ |  
 taddaṃśāddāhaśophapākakaṇḍūpiṭakāvisarpajvaramūrchaśvitrotpattiḥ |  
 tatra viṣapittaraktaharāṃ kriyāṃ kurvīta |  
 padmotpalasaugandhikādisugandhivimalavipulasalilaśaivālajāḥ śaivālaśyāvā
                        nīlordhvarājayo vṛttāśca nirviṣāḥ || 
 AS.Sū.35.4  sarvāsāṃ ca paraṃ
                        pramāṇamaṣṭādaśāṅgulāni |  
 tatra catuṣpañcaṣaḍaṅgulā nṛṣu yojayet |  
 gajavājiṣvaparāḥ |  
 tāsu sukumārāstanutvaco 'lpaśiraskā bṛhadadharakāyāśca striyaḥ |  
 viparītāḥ pumāṃso 'rdhacandrākṛtipurovṛttāśca |  
 tatra bahudoṣeṣu cirotthiteṣu cāmayeṣu pumāṃso yojayitavyāḥ |  
 striyo viparīteṣu |  
 jalaukasastvārdracarmāhyupāyairgṛhītvā surabhipaṅkagarbhe nave ghaṭe
                        sthāpayet |  
 śṛṅgāṭakakaśerukaśālūkaśaivālamṛṇālavallūramṛtsnāpuṣkarabījacūrṇaṃ svāduśītaṃ
                        svacchaṃ ca toyamannapānārthe tābhyo dadyāt |  
 lālādikothaparihārārthamevaṃ ca tryahāt tryahādūrdhvaṃ
                        pūrvamannapānamapanīyānyaddadyāt |  
 pañcāhācca tadvidha eva ghaṭāntare tāḥ sañcārayet |  
 tāsāṃ tu duṣṭaśoṇitāsamyagvamanāt pratatapātanācca mūrcchā bhavati |  
 tāsāmambhobhiḥ pūrṇabhājanasthānāmaceṣṭayāhārānabhilāṣeṇa ca jñātvā tā
                        vivarjayet |  
 itarāstu haridrāsarṣapakalkāmbhasi muktapurīṣā avantisome takre vā
                        punarāśvāsitā jale sukhopaviṣṭasya saṃviṣṭasya vā
                        mṛdgomayacūrṇābhyāmanusukhaṃ virūkṣya daṃśadeśaṃ yojayet |  
 alagantīṣu kṣīraghṛtanavanītarudhirānyatamabindūn nyaset pracchedvā |  
 aśvakhuravacca vaktraṃ niveśyonnataskandhā daśanti |  
 yadā ca śiśuvacchvasantyo śiraḥspandormivegaiḥ pibanti
                        tadārdravāsasāvacchādayet |  
 secayeccāmbhasālpālpam |  
 yathā ca haṃsaḥ kṣīrodakāt kṣīramādatte |  
 tadvadutkliṣṭe rakte jalaukāḥ prāg duṣṭamasṛk |  
 yadā ca taddaṃśe todaḥ kaṇḍūrvā tadā śuddharaktarakṣaṇārthamapanayet |  
 laulyācca daṃśamamuñcantyāḥ kṣaudraṃ lavaṇacūrṇaṃ vā mukhe dadyāt || 
 AS.Sū.35.5  patitāṃ tu
                        taṇḍulakaṇḍanopadigdhagātrāṃ tailalavaṇābhyaktamukhīṃ
                        āpucchādāmukhamanulomaṃ śanaiḥ pīḍayan samyagvāmayet |  
 tataḥ pūrvavat sannidadhyāt |  
 saptarātraṃ ca tāḥ punarna pātayet |  
 aśuddhe tu rakte madhunā guḍena vā daṃśāt kiñcidavaghaṭṭayan srāvayet |  
 srutaraktasya ca sadyo daṃśaṃ śītābhiradbhiḥ prakṣālya
                        sarpiḥpicunāvaguṇṭhayet |  
 sthitaraktaṃ cotkliṣṭaśoṇitaśeṣaprasādanāya kaṣāyamadhuraśiśiraiḥ saghṛtaiḥ
                        pradehaiḥ pradihyāt || 
 AS.Sū.35.6  tatra yogādīn
                        sirāvyadhavadupalakṣayet |  
 pratikurvīta ca |  
 duṣṭaraktāpagamāt śvayathuśaithilyaṃ dāharāgaśūlopaśamaśca |  
 raktapittena duṣṭamalābughaṭikābhyāṃ na nirharedagnisaṃyogādvātakaphābhyāṃ ca
                        duṣṭaṃ nirharet |  
 tathā kaphena na śṛṅgeṇa skannatvāt |  
 vātapittābhyāṃ tu duṣṭaṃ nirharet |  
 atha pracchādyāṅgaṃ tanuvastrapaṭalāvanaddhaprāntena śṛṅgeṇācūṣet |  
 tathā pradīptāpicugarbhābhyāmalābughaṭikābhyāmiti |  
 bhavanti cātra ślokāḥ || 
 AS.Sū.35.7  gātraṃ badhvoparidṛḍhaṃ rajjvā
                        paṭṭena vā samam |  
 snāyusandhyasthimarmāṇi tyajanpracchānamācaret || 
 AS.Sū.35.8  adhodeśapravisṛtaiḥ
                        padairuparigāmibhiḥ |  
 na gāḍhaghanatiryagbhirna pade padamācret || 
 AS.Sū.35.9  pracchānenaikadeśasthaṃ suptaṃ
                        śṛṅgādibhirharet |  
 grathitaṃ tu jalaukobhirasṛgvyāpi sirāvyadhaiḥ || 
 AS.Sū.35.10  pracchānaṃ piṇḍite
                        vāsyādavagāḍhe jalaukasaḥ |  
 tvaksthe 'lābughaṭīśṛṅgaṃ siraiva vyāpake 'sṛji |  
 vātādidhāma vā śṛṅgajalauko 'lābubhiḥ kramāt || 
 AS.Sū.35.11  srutāsṛjaḥ pradehādyaḥ śītaiḥ
                        syādvāyukopataḥ |  
 satodakaṇḍūḥ śophastaṃ sarpiṣoṣṇena secayet || 
 iti pañcatriṃśo 'dhyāyaḥ |  
 
 
                    atha ṣaṭtriṃśo 'dhyāyaḥ | 
                     AS.Sū.36.1  athātaḥ sirāvyadhavidhiṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.36.2  bahavo hi raktāvasecanopāyāḥ
                        prāgabhihitāsteṣāmanyeṣāṃ ca virekādīnāmupakramāṇāṃ tatsādhyeṣvāmayeṣu
                        sirāvyadhaḥ pradhānam |  
 amunā hi te samūlāḥ śoṣamāyānti kedārasetubhedena śālyādaya iva |  
 tathā ca || 
 AS.Sū.36.3  sirāvyadhaścikitsārdhaṃ
                        saṃpūrṇaṃ vā cikitsitam |  
 śalyatantre smṛto yadvadbastiḥ kāyacikitsite || 
 AS.Sū.36.4  yathā raktamadhiṣṭhānaṃ
                        vikārāṇāṃ vikāriṇām |  
 anyanna hi tathā dūṣyaṃ karmedaṃ prathamaṃ tataḥ || 
 AS.Sū.36.5  tatrāmbu śārīramāhārasārabhūtaṃ
                        rasākhyamavikṛtamavikṛtena tejasā rañjitamindragopākāraṃ ca
                        śaśaśoṇitaguñjāphalālaktapadmasuvarṇavarṇaṃ dhautaṃ ca virajyamānaṃ
                        madhuramīṣallavaṇaṃ snigdhamasaṃhatamaśītoṣṇaṃ guru
                        pittaikacayaprakopopaśamaṃ saumyāgneyaṃ prakṛtyā raktamāhuḥ |  
 tathā doṣam |  
 dūṣyamiti kecit |  
 ubhayātmakamanye || 
 AS.Sū.36.6  taccaivaṃvidhameva
                        vidhivadāhāravihārābhyāsādviśuddhaṃ balavarṇasukhāyuṣāṃ yoniḥ |  
 itarathā punaḥ śaratkālasvabhāvādeva vā
                        praduṣṭamabhiṣyandādhimanthaśuklārmatimiraraktarājīśirastodabhedadāhakaṇḍūkarṇarogamukhapākapūtighrāṇāsyopadehatvagulmaplīhavidradhivīsarpajvararaktapittakuṣṭhapiṭakāślīpadopadaṃśaśaṅkhaśophavātaśoṇitaraktamehakṣudrarogāgnisvaranāśāṅgagauravasādārocakāmlodgāralavaṇāsyatākrodhamohasvedamadamūrchāyasanyāsakampatandrādīnām
                        |  
 ye ca śītoṣṇasnigdharūkṣādyaiḥ sarvadoṣapratipakṣaiḥ samyagapyupakrāntāḥ
                        sādhyā api na sidhyanti |  
 te ca raktaprakopajāḥ tasmātteṣvatyudriktaraktavisrāvaṇāya yathāsvaṃ sirāṃ
                        vidhyet || 
 AS.Sū.36.7  na tu
                        snehapītakṛtapañcakarmānyatamagarbhiṇīsūtikājīrṇakāmalāklībonaṣoḍaśātītasaptativarṣābhighātātisrutaraktāduṣṭaraktāsnigdhātisnigdhāsvinnākṣepakapakṣāghātātisāracchardiśvāsakāsodararaktapittārśaḥpāṇḍurogasarvāṅgaśophapīḍitānām
                        |  
 na cāvyadhanīyāścāyantritānutthitāḥ sirāḥ na tiryaṅna
                        cātiśītoṣṇavarṣavātābhreṣu |  
 tatra snehapītādiṣu samyagviddhā api sirā na sravantyatisravanti vā
                        samyaksnigdhasvinnasya punardravībhūtā doṣāḥ śoṇitamanupraviṣṭāḥ samyak
                        pracyavante |  
 na tveṣa niṣedho viṣasaṃsṛṣṭopasargātyayikavyādhiṣu |  
 pratirogaṃ tu vyadhaṃ prati vibhāgaḥ || 
 AS.Sū.36.8  śironetrarogeṣu
                        lālāṭyāmupanāsyāmapāṅgyāṃ vā karṇarogeṣu paritaḥ karṇau |  
 nāsārogeṣu nāsāgre |  
 pratiśyāye tu nāsālalāṭasthāḥ |  
 mukharogeṣu jihvauṣṭhahanutālugāḥ |  
 jatrūrdhvagranthiṣu grīvākarṇaśaṅkhamūrdhagāḥ |  
 apasmāre hanusandhimadhyagāḥ |  
 unmādetūro 'pāṅgalalāṭagāḥ |  
 vidradhau pārśvaśūle ca pārśvakakṣāstanāntarasthāḥ |  
 caturthake skandhādhogatāmanyatarapārśvāśrayām |  
 tṛtīyake 'ṃsayorantare trikasandhimadhyagatām |  
 pravāhikāyāṃ śūlinyāṃ śroṇyāḥ samantāt dvyaṅgule |  
 nirvṛttopadaṃśaśukravyāpatsu meḍhre |  
 galagaṇḍaḥ ūrmūlasaṃśritām |  
 gṛddhrasyāṃ jānusandheruparyadho vā caturaṅgule |  
 apacyāmindrabasteradhastāt dvyaṅgule |  
 kroṣṭukaṇīrṣe sakthivātarujāsu ca gulphasyopariṣṭāccaturaṅgule |  
 ślīpadeṣu yathāsvaṃ vakṣyate |  
 dāhaharṣacippavātaśoṇitavātakaṇṭakavidārikāpādadārīprabhṛtiṣu pādarogeṣu
                        kṣipramarmaṇa upariṣṭāt dvyaṅgule |  
 etenetarasakthibāhū vyākhyātau |  
 viśeṣatastu vāmabhāgābhyantarato bāhumadhye plīhodare |  
 evameva dakṣiṇe bāhau yakṛdākhye |  
 tathā kāsaśvāsayorapyādiśanti |  
 gṛdhrasyāmiva viśvācyām |  
 bāhuśoṣāpabāhukayorapyeke |  
 adṛśyamānāsu tvetāsvativṛddhasya vyādheranyavyādhyuktānāmapi yathāsannaṃ
                        vyadhaḥ || 
 AS.Sū.36.9  prāgeva
                        copakalpayecchayanāsanodakumbhavastrapaṭṭādi |  
 tathā yathālābhaṃ ca
                        tagarailāśītaśivakuṣṭhapāṭhāviḍaṅgabhadradārutrikaṭukāgāradhūmaharidrārkāṅkuranaktamālacūrṇamasṛksrāvaṇāya
                        |  
 asṛk sthāpanāya ca
                        loddhramadhukapriyaṅgupattaṅgagairikarasāñjanaśālmalīśaṅkhayavagodhūmamāṣacūrṇam
                        |  
 vaṭAaśvatthāśvakarṇapalāśabibhītakasarjārjunadhanvanadhātakīsālasārārimedatindukatvagaṅkuraniryāsaśrīveṣṭakamṛtkapālamṛṇālāñjanacūrṇam
                        |  
 kṣaumamaṣīlākṣāsamudraphenacūrṇaṃ vā |  
 tathānyaccātisrutaraktavyāpatpratīkāropakaraṇam |  
 sajjopakaraṇo hi vidyo na mohamāpneti || 
 AS.Sū.36.10  atha kṛtasvastyayanamāturaṃ
                        vyādhibalasātmyādyavekṣya snigdhaṃ jāṅgalarasaṃ yavāgūṃ vā pāyayitvā
                        muhūrtamātramāśvāsitaṃ pūrvāhṇe 'parāhve vāṅgāratāpoṣṇabāṣpānyatareṇa
                        svinnaṃ jānūcchrite mṛdāvāsane jānunihitakūrparaṃ samasthitapādaṃ
                        pratyādityamupaveśayet |  
 keśānte ca plotacarmavalkalapaṭṭānyatamena badhnīyāt |  
 tataścāyatena vastrāṅguṣṭhagarbheṇa muṣṭidvayenāturo yathāsvaṃ manye
                        nipīḍayeddantaiśca dantān |  
 gaṇḍau cādhmāpayet |  
 puruṣaścainaṃ pṛṣṭhata ūrdhvasthaḥ vastrakṛkāṭikāntaranyastayanvastraṃ
                        prāṇānabādhamāno yantrayedityeṣo 'ntarmukhavarjyānāṃ sirāṇāṃ vyadhane
                        yantravidhiḥ |  
 tataścāsya vaidyo 'ṅguṣṭhaviṣṭabdhayā madhyamayāṅgulyā sirāṃ tāḍayet |  
 utthitāñca spandamānāṃ sparśadāṃ vābhilakṣya vāmahastena
                        kuṭhārikāmūrdhvadaṇḍāṃ kṛtvā sirāmadhyenyasya lakṣayitvā ca tathaiva ca
                        madhyamayāṅgulyā tāḍayedaṅguṣṭhodareṇa vā pīḍayet |  
 gūḍabahalatvakpraticchannāyāmaṅguṣṭhapīḍanādunnamanamupalakṣayet |  
 utkasanena krodhasaṃrambheṇa cāpūryante sirāḥ |  
 aṅguṣṭhena tu nāsāgramunnamayya vrīhimukhenopanāsikāṃ vidhyet || 
 AS.Sū.36.11  unnamitavidaṣṭāgrajihvasyādho
                        jihvāyāḥ |  
 vivṛtāsyasya tāluni dantamūle ca |  
 grīvāsirāsu stanayorupari yantrayet |  
 udarorasoḥ prasāritoraskasyonnamitaśirasaḥ |  
 bāhubhyāmavalambamānasya pārśvayoḥ |  
 unnatameḍhrasya meḍhre |  
 śroṇipṛṣṭhaskandheṣūnnamitapṛṣṭhasyāvākśirasa upaviṣṭasya |  
 viśvācīgṛdhrasyoranākuñcite kūrpare jānuni ca sukhopaviṣṭasya
                        gūḍhāṅguṣṭhabaddhamuṣṭervyadhanīyapradeśasyopari caturaṅgule
                        plotādyanyatamena ca badhvā hastasirām |  
 evamekapādaṃ susaṃsthitaṃ sthāpayitvānyapādamīṣatsaṅkucitaṃ tasyopari nidhāya
                        jānusandheradhohastābhyāmāgulphaṃ nipīḍya pūrvavadbadhvā pādasirāṃ vidhyet |  
 tatra tatra ca taistairupāyairvikalpya yantrayet || 
 AS.Sū.36.12  tatra māṃsaleṣvavakāśeṣu
                        yavamātraṃ vrīhimukhena |  
 ato 'nyathārdhayavamātraṃ vrīhimātraṃ vā |  
 asthnāmuparikuṭhārikayārdhayavamātram |  
 sarvatra cānuttānāvagāḍhamṛjvasaṅkīrṇaṃ marmādyanupaghātisirāmadhye
                        śastramāśu pātayet || 
 AS.Sū.36.13  ekaprahārābhihatā dhārayā yā
                        sravedasṛk |  
 muhūrtaruddhā tiṣṭhecca samyagviddheti tāṃ viduḥ || 
 AS.Sū.36.14  alpakālaṃ vahatyalpaṃ
                        durviddhā tailacūrṇanaiḥ |  
 saśabdamatividdhā tu sravedduḥkhena dhāryate || 
 AS.Sū.36.15  samyagviddhānāmapi ca
                        sirāṇāmavahanakāraṇāni mūrchā bhayaṃ yantraśaithilyamatigāḍhatvamatyāśitatā
                        kṣāmatvaṃ kuṇṭhaśastravyadho mūtritoccāritatvaṃ duḥsvinnatā
                        kaphāvṛtavraṇadvāratā ceti |  
 athāpravṛttikāraṇaṃ yathāsvamupalakṣya pratikuryāt |  
 tagarādicūrṇena ca tailalavaṇapragāḍhena sirāmukhamavacūrṇayet |  
 pṛṣṭhamadhye cāturaṃ pīḍayet |  
 evaṃ sādhu vahati |  
 samyak pravṛtte kaphānilopaśamanaraktāvicchedanārthaṣmuṇalavaṇatailabindubhiḥ
                        sirāmukhaṃ siñcet || 
 AS.Sū.36.16  agre sravati duṣṭāsraṃ
                        kusumbhādiva pītikā |  
 samyaksrutvā svayaṃ tiṣṭhecchuddhaṃ taditi nāharet || 
 AS.Sū.36.17  yasya tu sravati rakte mūrchā
                        jāyate tasya vimucya yantraṃ śītasalilārdrapāṇisparśena vyajanavāyunā
                        śrotrasukhena vacasā ca samāśvāsayannupaśamayya mūrchāṃ punaḥ srāvayet |  
 punarmūrchatyaparedyustryahe 'pi vā |  
 paraṃ tu rudhirāvasecanapramāṇaṃ prasthaḥ |  
 ato 'nyathā vyādhidehartubalamapekṣeta || 
 AS.Sū.36.18  tatra phenilamaruṇaṃ
                        śyāvamacchaṃ rūkṣamaskandi kaṣāyānurasaṃ lohagandhi vegasrāvi śītaṃ ca
                        raktaṃ vātāt |  
 gṛhadhūmāñjanodakakṛṣṇaṃ pītaṃ haritaṃ visraṃ matsyagandhi
                        kaṭutvānmakṣikāniṣṭamauṣṇyādaskandi sacandrakaṃ gomūtrābhaṃ ca pittāt |  
 kovidārapuṣpagairikodakāpāṇḍu śītaṃ snigdhaṃ skandi ghanaṃ picchilaṃ tantumad
                        vraṇadvārāvasādi lavaṇarasaṃ vasāgandhi ca kaphāt |  
 dvandvasaṅkīrṇaṃ saṃsargāt |  
 kaṃsanīlamāvilaṃ durgandhaṃ ca sannipātāt |  
 śuddhamuktaṃ prāk |  
 tataḥ srutaraktasya vyadhamanulomamaṅguṣṭhenoparudhya
                        śanaiśśanairyantramapanīyāśvāsayet |  
 satailaṃ ca plotaṃ sirāmukhe datvā badhnīyāt |  
 saṃveśayeccainam || 
 AS.Sū.36.19  atiṣṭhati tu rakte sirāmukhaṃ
                        sandhātuṃ pūrvoktaiścūrṇairavacūrṇyāṅgulyagreṇa pīḍayet |  
 śālmalyupodakāpicchāṃ vā vraṇamukhe datvā gāḍhaṃ badhnīyāt |  
 madhūcchiṣṭapraliptaṃ vā paṭṭam |  
 śītāmbunāvasiñcet |  
 śītamadhurakaṣāyānnapānasekapradehapravātaveśmabhirvā skandanāyopacaret |  
 padmakādikvāthaṃ śarkarāmadhumadhuraṃ
                        kṣīramikṣurasameṇahariṇājorabhramahiṣavarāhāṇāmanyatamasya sirāṃ vidhvā
                        rudhiramāmaṃ ghṛtabhṛṣṭaṃ vā pānaṃ dadyāt |  
 tenaiva vā darbhapādamṛditenānuvāsayet |  
 snigdhaiśca yūṣarasairbhojayet |  
 vyadhādanantaraṃ vā punastāmeva sirāṃ vidhyet |  
 sarvathā cānavatiṣṭhamāne pācanāya kṣāraṃ dadyāt |  
 saṅkocayituṃ vā sirāmukhaṃ taptaśalākayā dahet |  
 na ca kṣaṇamapyupekṣeta |  
 kṣīṇaraktasya hi vāyurmarmāṇyupasaṅgṛhya
                        mūrchāsaṃjñānāśāśiraḥkampabhramamanyāstambhāpatānakahanubhraṃśahidhmāpāṇḍutvabādhiryadhātukṣayākṣepakādīn
                        karoti |  
 maraṇaṃ vā || 
 AS.Sū.36.20  prāṇaḥ prāṇabhṛtāṃ raktaṃ
                        tatkṣayāt kṣīyate 'nalaḥ |  
 vardhanaṃ cānilastasmādyuktyā bṛṃhaṇamācaret || 
 AS.Sū.36.21  aśuddhaṃ tu raktamaparāhṇe
                        'nyedyurvā punaḥ srāvayet |  
 tato 'pi śeṣaṃ sarvathā vāpyavisrāvyaraktasya
                        śītasekapradehavirekopavāsasnigdhamadhurānnapānaiḥ prasādayet |  
 māsamātraṃ vā snehādibhirupacarya punarvidhyet |  
 durvyadhātivyadhakuṭitatiryagvyadhādervyadhadoṣādvyāpado yāḥ syustā yathāsvaṃ
                        sādhayediti |  
 bhavati cātra || 
 AS.Sū.36.22  unmārgagā yantranipīḍanena
                        svasthānamāyānti punarna yāvat |  
 doṣāḥ praduṣṭā rudhiraṃ prapannāstāvaddhitāhāravihārabhāk syāt || 
 AS.Sū.36.23  nātyuṣṇaśītaṃ laghu dīpanīyaṃ
                        rakte 'panīte hitamannapānam |  
 tadā śarīraṃ hyanavasthitāsṛgagnirviśeṣāditi rakṣitavyaḥ || 
 AS.Sū.36.24  
                        prasannavarṇendriyamindrithārthānicchantamavyāhatapaktṛvegam |  
 sukhānvitaṃ puṣṭibalopapannaṃ viśuddharaktaṃ puruṣaṃ vadanti || 
 iti ṣaṭtriṃśo 'dhyāyaḥ |  
 
 
                    atha saptatriṃśo 'dhyāyaḥ | 
                     AS.Sū.37.1  athātaḥ śalyāharaṇavidhiṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.37.2  trividhā hi gatiḥ
                        śalyānāmūrdhvamadhastiryak ca |  
 sā punaḥ pratyekamṛjuvakrabhedena dvividhā || 
 AS.Sū.37.3  tatra dhyāmaṃ piṭakācitaṃ
                        śophavedanāvantaṃ muhurmuhuḥ śoṇitāsrāviṇaṃ budbudavadudgataṃ mṛdumāṃsaṃ ca
                        vraṇaṃ saśalyaṃ vidyāt || 
 AS.Sū.37.4  viśeṣatastu tvaggate śalye
                        vivarṇaḥ śopho bhavatyāyataḥ kaṭhinaśca |  
 māṃsagate śophābhivṛddhiḥ śalyamārgānupasaṃrohaḥ pīḍanāsahiṣṇutā coṣaḥ
                        pākaśca || 
 AS.Sū.37.5  peśyantarasthe śophavarjyaṃ
                        māṃsaprāptavat |  
 sirāgate sirādhmānṃ śūlaṃ ca |  
 snāvagate snāvajālāvakṣepaṇaṃ saṃrambhaścograruk || 
 AS.Sū.37.6  srotogate srotasāṃ
                        svakarmaguṇahāniḥ |  
 dhamanīsthe saphenaṃ raktamīrayannanilaḥ saśabdo nirgacchatyaṅgapīḍā
                        hṛllāsaśca |  
 asthigate vividhā vedanāḥ śophaśca || 
 AS.Sū.37.7  sandhigate
                        'sthivacceṣṭoparodhaśca |  
 asthisandhigate 'sthipūrṇatā saṅgharṣo balavāṃśca || 
 AS.Sū.37.8  koṣṭhagate tvāṭopānāhau
                        mūtrapurīṣāhāradarśanāni ca vraṇamukhādbhavanti |  
 marmagate marmaviddhavat || 
 AS.Sū.37.9  yathāyathaṃ copadiṣṭaiḥ
                        parisrāvaistvagādiṣu śalyamupalakṣayet |  
 sūkṣmagatiṣu śalyeṣvetānyeva lakṣaṇānyavispaṣṭāni bhavanti || 
 AS.Sū.37.10
                         śuddhadehānāmanulomasanniviṣṭānyuparuhyante |  
 doṣaprakopavyavāyavyāyāmābhighātebhyaśca pracalitāni punarābādhayanti || 
 AS.Sū.37.11  tatra tvakpranaṣṭe
                        snigdhasvinnāyāṃ mṛnmāṣayavagodhūmagomayacūrṇamarditāyāṃ tvaci yatra
                        saṃrambho vedanā vā bhavati |  
 yatra vā styānaṃ sarpirnihitamāśu vilīyate |  
 pralepo vā śuṣyati |  
 tatra śalyaṃ jānīyāt |  
 māṃsapranaṣṭe snehādibhiḥ kriyābhirāturamupapādayet |  
 karśitasya ca śithilībhūtamanavabaddhaṃ kṣubhyamānaṃ yatra yatra saṃrambhaṃ
                        vedanāṃ vā janayati tatra śalyam || 
 AS.Sū.37.12  evaṃ
                        koṣṭhāstnipeśīvivareṣvapi || 
 AS.Sū.37.13  sirāsrotodhamanīsnāvapraṇaṣṭe
                        khaṇḍacakramaśvayuktaṃ rathamāropyāturaṃ viṣame 'dhvani śīghraṃ nayet |  
 tataḥ saṃrambhādibhirjānīyāt || 
 AS.Sū.37.14  sandhipraṇaṣṭe
                        snehasvedopapannaṃ sandhiṃ prasāraṇākuñcanabandhanapīḍanairupācaran
                        pūrvavadavagacchet |  
 asthipraṇaṣṭe snigdhasvinnānyasthīni bandhanapīḍanābhyāṃ
                        bhṛśamupacaraṃstadvadupalakṣayet || 
 AS.Sū.37.15  marmapraṇaṣṭe
                        tvananyabhāvānmāṃsādibhyo marmaṇāmuktaṃ parīkṣaṇaṃ bhavati || 
 AS.Sū.37.16  sāmānyalakṣaṇaṃ
                        tūcchritahastiskandhāśvamādrurohaṇadrutayānalaṅghanaplavanavyāyāmairjambhodgārakāsakṣavathuṣṭhīvanahasanaprāṇāyāmairmalaśukrotsargairvā
                        yatra saṃrambho vedanā vā bhavati |  
 yatra vā svalpe 'pyāyāse svāpo gauravaṃ ghaṭṭanaṃ śopho vā syāttatra
                        śalyamādiśet || 
 AS.Sū.37.17  samāsataścaturvidhaṃ śalyaṃ
                        bhavati |  
 vṛttadvitricaturasrabhedena |  
 tadadṛśyamānaṃ vṛttasaṃsthānādanumimīta || 
 AS.Sū.37.18  sarvaśalyānāṃ mahatāmāharaṇe
                        dvāvevopāyau pratilomo 'nulomaśca || 
 AS.Sū.37.19  tatra
                        pratilomamarvācīnamānayedanulomaṃ parācīnam |  
 tiryaggataṃ yataḥ sukhāhāryaṃ bhavati |  
 tataḥ chitvāpaharet || 
 AS.Sū.37.20  pratilomamanuttuṇḍitaṃ
                        chedanīyaṃ pṛthumukhaṃ ca śalyaṃ nirghātayet |  
 tathā kakṣyāvaṅkṣaṇoraḥparaśukāntarapatitāni || 
 AS.Sū.37.21  naiva cāharedviśalyaghnaṃ
                        marmapraṇaṣṭaṃ vāśophavedanaṃ pākavirahitam || 
 AS.Sū.37.22  atha hastaprāpyaṃ śalyaṃ
                        hastenāharet |  
 tadaśakyaṃ yathāyathaṃ yantreṇa |  
 tathāpyaśakyaṃ śastreṇa viśasya tato nirlohitaṃ vraṇaṃ
                        kṛtvāgnighṛtamadhuprabhṛtibhiḥ svedayitvāvadahya tarpayitvā sarpirmadhubhyāṃ
                        badhvācārikamādiśet |  
 sirāsnāvalagnaṃ śalākāgreṇābhimocyāharet |  
 hṛdaye 'bhivartamānaṃ śalyaṃ śītajalādibhirudvejitasyāharet |  
 yathāmārgaṃ durāharamanyato 'pyevamāharet || 
 AS.Sū.37.23
                         asthivivarapraṇaṣṭamasthividaṣṭaṃ vāvagṛhya padbhyāṃ puruṣaṃ
                        yantreṇāpakarṣet |  
 aśakyamevaṃ vā balavadbhiḥ sugṛhītasya yantreṇa grāhayitvā śalyavāraṅgaṃ
                        pratibhujya vā dhanurguṇairekato badhvānyataśca pañcāṅgyā susaṃyatasyāśvasya
                        vaktrakaṭake badhnīyāt |  
 athainamevaṃ kaśayā tāḍayedyathonnamayañchiro vegena |  
 śalyamuddharati || 
 AS.Sū.37.24  dṛḍhāṃ vā vṛkṣaśākhāmavanamya
                        tamyāṃ pūrvavad badhvoddharet || 
 AS.Sū.37.25  durbalavāraṅgaṃ tu
                        kuśābhirbadhvā |  
 śvayathugrastavāraṅgamutpīḍya śvayathum || 
 AS.Sū.37.26
                         adeśottuṇḍitamaśmamudgaraprahāreṇa vicālya yathāmārgameva || 
 AS.Sū.37.27  karṇavattu yantreṇa
                        vimṛditakarṇaṃ kṛtvā |  
 nāḍīyantreṇa va bahumukhena yathāsvamupasaṅgṛhya śalākāyantreṇānyena vā
                        pūrvavadāharet |  
 anulomamakarṇamanalpavraṇamukhamayaskāntena |  
 pakvāśayagataṃ virecanena || 
 AS.Sū.37.28  vātaviṇmūtragarbhasaṅgaṃ
                        pravāhaṇena duṣṭavātaviṣastanyādīnyāsyaviṣāṇacūṣaṇena || 
 AS.Sū.37.29  kaṇṭhasrotogate tu śalye
                        bisaṃ saktaṃ sūtraṃ kaṇṭhe praveśayet |  
 atha tadgṛhītaṃ vijñāya śalyaṃ samameva sūtraṃ bisaṃ cākṣipet |  
 bisābhāve mṛṇāle 'pyayameva vidhiḥ |  
 jātuṣe tu kaṇṭhasakte kaṇṭhe nāḍīṃ praveśayettadā cāgnitaptāṃ sūkṣmamukhīṃ
                        śalākāmatha tāṃ gṛhītaśalyāṃ śītābhiradbhiḥ pariṣicya sthirībhūtāmāharet |  
 ajātuṣe 'pyevameva prataptāṃ jatumadhūcchiṣṭānyatarapradigdhāṃ śalākām |  
 matsyakaṇṭakamanyadvā tādṛgasthiśalyaṃ kaṇṭhalagnaṃ sūtreṇa sūtraplotena vā
                        veṣṭitayāṃgulyāpaharet |  
 athavā keśoṇḍukaṃ dṛḍhadīrghasūtrabaddhaṃ dravopahitaṃ pāyayedvāmayecca |  
 vamataśca śalyaikadeśasaktaṃ sūtraṃ sahasaivākṣipet |  
 mṛdunā vā dantadhāvanakūrccenāpaharet |  
 parato vā praṇudet |  
 vāloṇḍuke vilagne tadvat kaṇṭakam || 
 AS.Sū.37.30  kṣatakaṇṭhaśca triphalācūrṇaṃ
                        madhughṛtasitopetamanukaṇṭhayan lihyāt || 
 AS.Sū.37.31  apāṃ pūrṇaṃ
                        puruṣamavākcirasamavapīḍayeddhunuyādvāmayecca bhasmarāśau vā
                        nikhanyādāmukhāt |  
 anyathā hyunmārgagāmibhiradbhirādhmānakāsaśvāsapīnasendriyopaghātajvarādayaḥ
                        śleṣmavikārā mṛtyuśca |  
 tatra yathāsvaṃ kaphe pratikuryāt |  
 grāsaśalyamambunā praveśayet |  
 skandhe vā muṣṭinābhihanyāt |  
 AS.Sū.37.32  tathā nirbhujya vartma
                        vartmagatamapanīya coṣṇāmbubāṣpasvedaṃ samadhumadhukakvāthena sarpiṣā ca
                        pariṣekaṃ kuryāt |  
 svayamapi śalyamaśrukṣavathukāsodgāramūtrapurīṣānilairnayanādibhyo
                        'ṅgāvayavebhyaḥ patati || 
 AS.Sū.37.33  kīṭe karṇasrotaḥpraviṣṭe todo
                        gauravaṃ bharabharāyamāṇaṃ ca bhavati spandamāne cāpyadhikaṃ vedanā |  
 tatra salavaṇenāmbunā madhukayuktena madyena vā sukhoṣṇena pūraṇam |  
 nirgate ca kīṭe tadutsarjanam |  
 tatraiva tu mṛte pākakothakledā bhavanti |  
 teṣu karṇasrāvoktaṃ kuryāt |  
 pratīnāhoktaṃ ca |  
 toyapūrṇaṃ karṇaṃ hastonmathitena tailāmbunā pūrayet |  
 pārśvāvanataṃ vā kṛtvā hastenāhanyānnāḍyā vā cūṣayet |  
 bhavanti cātra ślokāḥ || 
 AS.Sū.37.34  jāuṣaṃ hemarūpyādidhātujaṃ ca
                        cirasthitam |  
 ūṣmaṇā prāyaśaḥ śalyaṃ dehajena vilīyate || 
 AS.Sū.37.35
                         viṣāṇaveṇudārvasthidantavālopalāni tu |  
 śalyāni na viśīryante śarīre mṛnmayāni ca || 
 AS.Sū.37.36  viṣāṇaveṇvayastāladāruśalyaṃ
                        cirādapi |  
 prāyo nirbhujyate taddhi pacatyāśu palāsṛjī || 
 AS.Sū.37.37  śalye māṃsāvagāḍhe cet sa
                        deśo na vidahyate |  
 tatastaṃ mardanasvedaśuddhikarśanabṛṃhaṇaiḥ || 
 AS.Sū.37.38
                         tīkṣṇopanāhapānānnaghanaśastrapadāṅkanaiḥ |  
 pācayitvā harecchalyaṃ pāṭanaiṣaṇapīḍanaiḥ || 
 AS.Sū.37.39  śalyapradeśayantrāṇāmavekṣya
                        bahurūpatām |  
 taistairupāyairmatimān śalyaṃ vidyāttathāharet || 
 AS.Sū.37.40  vraṇe praśānte prānteṣu
                        nātisparśāsahiṣṇuṣu |  
 alpe śophe ca tāpe ca niḥśalyamiti nirdiśet || 
 AS.Sū.37.41  kāya eva paraṃ śalyaṃ
                        nijadoṣamalāvilaḥ |  
 śalye śalyaṃ śarādyaṃ tu viśeṣāttena cintyate || 
 iti saptatriṃśo 'dhyāyaḥ || 
 
 
                    athāṣṭatriṃśo 'dhyāyaḥ | 
                     AS.Sū.38.1  athātaḥ śastrakarmavidhiṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.38.2  dvividhe hi vyādhāvupāyāpekṣe
                        nija gāgantau vā bheṣajaviṣayātīte śastrakarma prayujyate || 
 AS.Sū.38.3  sa cāmayaḥ prāyeṇa
                        śvayathupūrvako bhavatyataḥ śophāvasthasyaiva
                        vātapittakapharaktasaṃsargasannipātātmakatāmupalakṣya
                        pākabhayādyathāsvamupavāsalepasekāsṛṅmokṣakaṣāyaghṛtapānaśodhanāni
                        prayuñjīta || 
 AS.Sū.38.4  tathāpyanupaśāmyati
                        pravilayanam |  
 avilīyamāne copanāhanam || 
 AS.Sū.38.5  tatra śophasyāmalakṣaṇamalpatā
                        cālpoṣmarujatvaṃ tvaksavarṇatā sthairyaṃ ca || 
 AS.Sū.38.6  pacyamānastu vivarṇo
                        bastirivātataḥ |  
 saṃrambhaśūlarāgadāhoṣārucitṛṣṇājvarāratisparśāsahatvānidratāsamanvito
                        viṣyandayati sarpiḥ śoṣayati pradehaṃ sarṣapakalkopalipta iva cimicimāyate
                        pipīlikābhiriva saṃsarpyate pīḍyata iva pāṇinā ghaṭyata ivāṅgulyā tāḍyata
                        iva daṇḍena tudyata iva sūcībhirbhidyata iva śaktibhiśchidyata iva śastreṇa
                        daśyata iva vṛścikairdahyata ivāgnikṣārābhyāṃ mathyata ivomulkena || 
 AS.Sū.38.7  pakve tu gatavegatvaṃ
                        pramlānatā tvakśithilatā valīprādurbhāvaḥ pāṇḍutā
                        madhyonnatatāṅgulyavapīḍitamukte pratyunnamanaṃ bastāvivodakasya pūyasya
                        sañcaraṇaṃ kaṇḍūḥ saṃrambhaśūlādyupaśamaśca || 
 AS.Sū.38.8  śūlaṃ narte 'nilāddāhaḥ
                        pitācchophaḥ kaphodayāt |  
 rāgo raktācca pākaḥsyādato doṣaiḥ saśoṇitaiḥ || 
 AS.Sū.38.9  pāke 'tivṛtte
                        suṣirastanutvagdoṣabhākṣitaḥ |  
 valībhirācitaḥ śyāvaḥ śīryamāṇtanūruhaḥ || 
 AS.Sū.38.10  kaphajeṣu tu śopheṣu keṣucit
                        gambhīratvādraktameva vipacyate |  
 tataścāspaṣṭaṃ pakvaliṅgaṃ bhavati |  
 yatra hi tvaksāvarṇyaṃ śītaśophatalparujatāśmavacca ghanatā |  
 na tatra mohamupeyāt |  
 taṃ raktapākamityācakṣate || 
 AS.Sū.38.11  athainaṃ
                        samyakpakvamavadhārya
                        bhīruvṛddhabāladurbalaklībakṣīṇagarbhiṇīviṣārditaśastrakṣāmeṣu
                        pākoddhatadoṣeṣu ca piṇḍiteṣu sandhimarmāśriteṣvalpeṣu vā śopheṣu
                        tīkṣṇoṣṇadravyairdāraṇaṃ kurvīta |  
 itareṣu tu pāṭanam || 
 AS.Sū.38.12  āmapāṭane sirāsnāyuvyāpādanaṃ
                        śoṇitātipravṛttirvedanātivṛddhiravadaraṇaṃ kṣatavisarpo vā syāt |  
 bhavati cātra || 
 AS.Sū.38.13  piṣṭhan pakve punaḥ pūyaḥ
                        sirāsnāyvasṛṅāmiṣam |  
 vivṛddho dahati kṣipraṃ tṛṇolapamivānalaḥ || 
 AS.Sū.38.14  yaśchinattyamamajñānādyaśca
                        pakvamupekṣate |  
 śvapacāviva vijñeyau tāvaniścitakāriṇau || 
 AS.Sū.38.15  prāk śastrādbhojayediṣṭaṃ
                        tīkṣṇaṃ madyaṃ ca pāyayet |  
 na mūrchatyannasaṃyogānmattaḥ śastraṃ na budhyate || 
 AS.Sū.38.16  anyatra
                        mūḍhagarbhodarāśmarīmukharogebhyaḥ |  
 athopahṛtayantraśastrakṣārāgnijāmbavauṣṭhapicuplotapatrasūtracarmapaṭṭamadhusnehakaṣāyālepakalkasekodakumbhaśītoṣṇodakakaṭāhavyajanādivraṇopayogisarvopakaraṇamāśritaśayanīyamupasthitasthirasnehabalavadavalambakapuruṣamiṣṭe
                        'hanimuhūrte ca dadhyakṣatānnapānarukmaratnārcitavipraṃ praṇateṣṭadevataṃ
                        kṛtamaṅgalaṃ bhuktavantamāturaṃ prāṅmukhamupaveśya saṃveśya vā yantrayitvā
                        pratyaṅmukho vaidyo marmasirāsnāyusandhyasthidhamanīḥ pariharannanulomaṃ
                        śastraṃ nidadhyādāpūyadarśanāt |  
 sakṛdevāharecchastramāśu ca || 
 AS.Sū.38.17  mahatsvapi ca pākeṣu
                        dvyaṅgulaṃ śastrapadamuktam |  
 dvyaṅgulāntaraṃ tryaṅgulāntaraṃ vābhisamīkṣya vivṛtte pradeśe
                        vāmapradeśinyaiṣitvā nātivivṛtte gambhīramāṃsale caiṣaṇyā |  
 viparīte karīrādinālenātisaṃvṛte sūkaravālena vā || 
 AS.Sū.38.18  yato gatāṃ gatiṃ
                        vidyādutsaṅgo yatra yatra ca |  
 tatra tatra vraṇaṃ kuryāt suvibhaktaṃ nirāśayam |  
 āyataṃ ca viśālaṃ ca yathā doṣo na tiṣṭhati || 
 AS.Sū.38.19  śauryamāśukriyā tīkṣṇaṃ
                        śastramasvedavepathū |  
 asammohaśca vaidyasya śastrakarmaṇi śasyate || 
 AS.Sū.38.20  tatra
                        bhrūgaṇḍalalāṭākṣikūṭauṣṭhadantaveṣṭamanyākaṇṭhajatrukakṣyākukṣivaṅkṣaṇeṣu
                        tiryakcheda iṣṭaḥ |  
 anyatra tu sirāsnāyūpaghāto 'tivedanā cirād vraṇasaṃroho māṃsaskandī ca
                        tiryakchedāt bhavanti || 
 AS.Sū.38.21  tataḥ śastramavacārya
                        śītābhiradbhirāturamāśvāsya samantāt pratipīḍyāṅgulyā vraṇamapi prakṣālya
                        kaṣāyeṇa vraṇāt plotenāmbho 'panīya
                        vedanārakṣoghnairguggulvagarusarjarasavacāgaurasarṣapahiṅgulavaṇanimbapatraiḥ
                        saghṛtairvraṇaṃ dhūpayitvā yathāsvamauṣadhena madhughṛtatilakalkaiśca
                        digdhāṃ vatiṃ praṇidhāya kalkena pūrayitvā
                        nātibhṛṣṭayavasaktubhirghṛtāktairbhājanānte 'mbhasā dakṣiṇāṅgulībhiḥ
                        sumṛditairavacchādya ghanāṃ kabalikāṃ datvā savyadakṣiṇānyatarapārśve
                        ṛjumanāviddhamasaṅkucitaṃ mṛdupaṭṭaṃ niveśya badhnīyāt || 
 AS.Sū.38.22  vātaśleṣmodbhavāṃstatra
                        dvistrirvā veṣṭayed vraṇān |  
 sakṛdeva parikṣipya pittaraktābhighātajān || 
 AS.Sū.38.23  śastrakṣatarujāyāṃ tu
                        pratatāyāṃ yaṣṭīmadhukasarpiṣoṣṇena vraṇaṃ siñcet |  
 udakumbhāccāpo gṛhītvā prokṣayan parito vikīrya parṇaśabaryādibhirasya rakṣāṃ
                        kuryādrakṣo 'bhibhavaniṣedhārtham |  
 tebhyaśca balimupaharet |  
 dhārayecca śirasā || 
 AS.Sū.38.24  lakṣmīṃ guhāmatiguhāṃ jaṭilāṃ
                        brahmacāriṇīm |  
 vacāṃ chatrāmaticchatrāṃ dūrvāṃ siddhārthakānapi || 
 AS.Sū.38.25  guggulvādibhirevaṃ
                        śayanāsanādi dvirahno dhūpayet |  
 tathā snehoktaṃ dinacaryoktaṃ cācāramanuvarteta || 
 AS.Sū.38.26  viśeṣataśca divāsvapnād vraṇe
                        śophakaṇḍūrāgarukpūyavṛddhiḥ || 
 AS.Sū.38.27  strīṇāṃ tu
                        smṛtisaṃsparśadarśanaiścalite srute |  
 śukre vyavāyajān doṣānasaṃsarge 'pyavāpnuyāt || 
 AS.Sū.38.28  bhojayeccainaṃ yathāsātmyaṃ
                        samātītaśāliṣaṣṭikayavagodhūmānyatamaṃ
                        mudgamasūrāḍhakīsatīnayūṣajāṅgalarasopetaṃ
                        jīvantīsuniṣaṇṇakataṇḍulīyakavāstukavārtākapaṭolakāravellakabālamūlaśaśākayuktaṃ
                        dāḍimāmalakasaindhavasahitaṃ sarpiḥsnigdhaṃ laghvalpamuṣṇodakottaraṃ ca |  
 evamasya samyagaśitaṃ jarāmupaiti |  
 ajīrṇādanilādīnāṃ vibhramo balavāan bhavet |  
 tataḥ śopharujāpāka dāhānāhānavāpnuyāt || 
 AS.Sū.38.29  
                        navadhānyamāṣakalāyakulatthaniṣpāvaśimbīśītāmbumadyekṣukṣīrapiṣṭatilavikṛtiśuṣkaśākapiśitaharitaśākāmlalavaṇakaṭukakṣārānūpāmiṣāṇi
                        varjayet || 
 AS.Sū.38.30  vargo 'yaṃ
                        navadhānyādirvraṇinaḥ sarvadoṣakṛt |  
 madyaṃ tīkṣṇoṣṇarūkṣāmlamāśuvyāpādayed vraṇam || 
 AS.Sū.38.31  bālośīraiśca vījyeta nacainaṃ
                        parighaṭṭayet |  
 na tudennava kaṇḍūyecceṣṭamānaśca pālayet || 
 AS.Sū.38.32  snigdhavṛddhadvijātīnāṃ
                        kathāḥ śṛṇvanmanaḥpriyāḥ |  
 āśāvān vyādhimokṣāya kṣipraṃ vraṇamapohati || 
 AS.Sū.38.33  punaśca tṛtīye 'hani
                        pakṣālanādi pūrvavat vraṇakarma kuryāt |  
 dvitīye divase mokṣaṇādvigrathito vraṇaścirāduparohatyugrarujaśca bhavati
                        || 
 AS.Sū.38.34  na ca vikeśikāmauṣadhaṃ
                        vātisnigdharūkṣamatiślathamatigāḍhamaślakṣṇaṃ durnyastaṃ vā dadyāt |  
 atisnehāt kledaḥ |  
 atiraukṣyāt chedo vedanā ca |  
 atiślathatvādapariśuddhiḥ |  
 gāḍhatayā saṃrambha aślakṣṇatvāddurnyāsācca vraṇavartmopagharṣaṇam || 
 AS.Sū.38.35  avaśyaṃ sāśaye vraṇe
                        vikeśikāṃ dadyāt |  
 saṃpūtimāṃsaṃ sotsaṅgaṃ sagatiṃ pūyagarbhiṇam |  
 vraṇaṃ śodhayate śīghraṃ sthitā hyantarvikeśikā || 
 AS.Sū.38.36  vyamlaṃ tu pāṭitaṃ śophaṃ
                        pācanaiḥ samupācaret |  
 bhojanairupanāhaiśca nātivraṇavirodhibhiḥ || 
 AS.Sū.38.37  yastu sīvyo vraṇastatra
                        calāsthiśalyapāṃsutṛṇaromaśuṣkaraktādīnapohya vicchinnapravilambitaṃ māṃsaṃ
                        sandhyasthīni ca yathāsthānaṃ samyak sthāpayitvā sthite rakte yathārhaṃ
                        sūcyopahṛtena snāyusūtravālānyatamena sīvyet |  
 śaṇāśmantakamūrvātasīnāṃ vā valkaiḥ || 
 AS.Sū.38.38  sīvanavikalpāstu samāsena
                        catvāraḥ |  
 tadyathā goṣphaṇikātunnasīvanavellitakarajjugranthibandhanamiti |  
 teṣāṃ nāmabhirevākṛtivibhāgaḥ |  
 prahāravaśāccopayogaḥ |  
 na cātisannikṛṣṭāṃ viprakṛṣṭāmatyalpabahugrāhiṇīṃ vā sūcīṃ pātayet |  
 evaṃ samyaksyūtamavekṣya
                        madhughṛtayuktairañjanamadhukanimbalodhrapriyaṅgusallakīphalakṣaumamaṣīcūrṇairavakīrya
                        pūrvavad bandhādi yojayet || 
 AS.Sū.38.39  asīvyā
                        vaṅkṣaṇavakṣaḥkakṣādiṣu pracaleṣvalpamāṃseṣu ca vāyunirvāmiṇo
                        'ntarlohitaśalyā viṣāgnikṣārakṛtāśca vraṇāḥ || 
 AS.Sū.38.40  sīvyāstu medassamutthitā
                        bhinnalikhitāḥ kaphagranthiralpapālikaḥ karṇaḥ sadyovraṇāśca |  
 śirolalāṭākṣikūṭakarṇanāsāgaṇḍauṣṭhakṛkāṭikābāhūdarasphikpāyuprajananamuṣkādiṣvacaleṣu
                        māṃsavatsu ca pradeśeṣu || 
 AS.Sū.38.41  
                        kośadāmotsaṅgasvastikānuvellitamuttolīmaṇḍalasthavikāyamakakhaṭvācīnavibandhavitānagoṣphaṇāḥ
                        pañcāṅgī ceti pañcadaśa bandhaviśeṣāḥ |  
 teṣāṃ nāmabhirevākṛtayaḥ prāyeṇa vyākhyātāḥ || 
 AS.Sū.38.42  tatra kośamaṅgulīparvasu
                        vidadhyāt |  
 dāma sambādhe 'ṅge |  
 utsaṅgaṃ vilambini |  
 svastikaṃ sandhikūrcabhrūstanāntarakukṣyakṣikapolakarṇeṣu |  
 anuvellitaṃ śākhāsu |  
 muttolīṃ grīvāmeḍhrayoḥ |  
 maṇḍalaṃ vṛtte 'ṅge |  
 sthavikāmaṅguṣṭhāṅgulimeḍhrāgramūtravṛddhiṣu |  
 yamakaṃ yamalavraṇayoḥ |  
 khaṭvāṃ hanuśaṅkhagaṇḍeṣu |  
 cīnamapāṅgayoḥ |  
 vibandhamudarorupṛṣṭheṣu |  
 vitānaṃ mūrdhādau pṛthule 'ṅge |  
 goṣphaṇaṃ nāsauṣṭhacibukasandhiṣu |  
 pañcāṅgīṃ jatrūrdhvamiti |  
 yo yasmin pradeśe suniviṣṭo bhavati taṃ tasmin kurvīta |  
 na tu vraṇasyopari na cābādhakaro yathā syāt || 
 AS.Sū.38.43  bandhastviṣṭo 'nile duṣṭe
                        duṣṭe bhagne vraṇeṣu ca |  
 tatrāntyayordvidhā bandhaḥ savyadakṣiṇabhedataḥ || 
 AS.Sū.38.44  trividhastveva sarvatra
                        gāḍhaślathasamatvataḥ |  
 kaphavāte ghano gāḍhaḥ pittarakte tanuḥ ślathaḥ || 
 AS.Sū.38.45  vātapitte samo bandhaḥ
                        kaphapittavraṇeṣu ca |  
 tathā sphikkakṣyāvaṅkṣaṇoruśirassu gāḍhaṃ badhrīyāt |  
 śākhāvadanakaṇṭhakarṇameḍhramuṣkapṛṣṭhapārśvodarorassu samam |  
 akṣṇoḥ sandhiṣu ca śithilam || 
 AS.Sū.38.46  vātaśleṣmajeṣu śithilasthāne
                        samam |  
 samasthāne gāḍham |  
 gāḍhasthāne gāḍhataram |  
 tathā śītavasantayostryahāt |  
 pittarakteṣu tu gāḍhasthāne samam |  
 samāsthāne śithilam |  
 śithilasthāne naiva |  
 tathā śaradgrīṣmayoḥ sāyaṃ prātaśca |  
 abadhyamānaḥ
                        punardaṃśamaśakatṛṇakāṣṭhapāṃsuśītavātātapādisamparkādvividhopadravopadruto
                        duṣṭavraṇatāmupaiti |  
 snehaścātra na ciraṃ tiṣṭhati |  
 bheṣajamacirācchuṣyati |  
 kṛcchreṇa rohati |  
 rūḍhe ca vaivarṇyaṃ bhavati |  
 api ca || 
 AS.Sū.38.47  cūrṇataṃ mathitaṃ bhagnaṃ
                        viśliṣṭamatha pāṭitam |  
 asthisnāyusirācchinnamāśu bandhena rohati || 
 AS.Sū.38.48  utthānaśayanādyāsu sarvehāsu
                        na pīḍyate |  
 udvṛttauṣṭhaḥ samutsanno viṣamaḥ kaṭhino 'tiruk || 
 AS.Sū.38.49  samo mṛduraruk śīghraṃ vraṇaḥ
                        śudhyati rohati |  
 sthirāṇāmalpamāṃsānāṃ raukṣyādanuparohatām |  
 pracchādyamauṣadhaṃ patrairyathādoṣaṃ yathartu ca || 
 AS.Sū.38.50  ajīrṇātaruṇācchidraiḥ
                        samantāt suniveśitaiḥ |  
 dhautairakarkaśaiḥ kṣīrībhūrjārjunakadambajaiḥ || 
 AS.Sū.38.51  kuṣṭhināmagnidagdhānāṃ
                        piṭakāmadhumehinām |  
 karṇikāśconduruviṣe kṣāradagdhā viṣānvitāḥ || 
 AS.Sū.38.52  māṃsapāke na baddhavyā
                        gudapāke ca dāruṇe |  
 śīryamāṇāḥ sarugdāhāḥ śophāvasthāvisarpiṇaḥ || 
 AS.Sū.38.53  arakṣayā vraṇe yasmin makṣikā
                        nikṣipet krimīn |  
 te bhakṣayantaḥ kurvanti rujāśophāsrasaṃsravān || 
 AS.Sū.38.54  surasādiṃ prayuñjīta tatra
                        dhāvanapūraṇe |  
 saptaparṇakarañjārkanimbarājādanatvacaḥ || 
 AS.Sū.38.55  gomūtrakalkito lepaḥ sekaḥ
                        kṣārāmbunā hitaḥ |  
 pracchādya māṃsapeśyā vā vraṇaṃ tānāśu nirharet || 
 AS.Sū.38.56  utpadyamānāsu ca tāsu
                        tāsvavasthāsu doṣādīnapekṣya yathāsvamupakramairupakramet || 
 AS.Sū.38.57  na cainaṃ tvaramāṇaḥ
                        sāntardoṣamupasaṃrohayet |  
 sa hyalpenāpyavacāreṇāntarutsaṅgaṃ kṛtvā bhūyo vikurute |  
 tasmātsuśuddhaṃ ropayet || 
 AS.Sū.38.58  rūḍhe
                        'pyajīrṇavyāyāmavyavāyādīnvivarjayet |  
 māsān ṣaṭ sapta vā nṛṛṇāṃ vidhireṣa praśasyate || 
 AS.Sū.38.59  itīdaṃ vraṇamāśritya
                        diṅmātramupadarśitam |  
 uttare vistarastasya vakṣyate sādhanaṃ prati || 
 iti aṣṭatriṃśo 'dhyāyaḥ || 
 
 
                    athaikonacatvāriṃśo 'dhyāyaḥ | 
                     AS.Sū.39.1  athātaḥ kṣārapākavidhimadhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.39.2  kṣāro hi
                        nānauṣadhasamavāyanirvṛtteḥ sarvarasādhiṣṭhānaṃ
                        kaṭukalavaṇarasabhūyiṣṭhastīkṣṇoṣṇo dahanaḥ pācano vidāraṇo vilāyanaḥ
                        śodhano ropaṇaḥ krimyāmamedoviṣāpahaḥ sarvaśastrānuśastrāṇāṃ ca variṣṭhaḥ
                        chedanabhedanapāṭanalekhanakaraṇādyataśca sambādhāvakāśajeṣu
                        duḥkhāvacāraṇīyaśastreṣu nāsārśo 'rbudādiṣu śastreṇa cāsidhyastu
                        duṣṭavraṇeṣu bahuśaḥ prakopiṣu prayujyate |  
 sa dvividho bāhyābhyantaraparimārjanabhedena || 
 AS.Sū.39.3  tatrārśo
                        'rbudabhagandaragranthiduṣṭavraṇanāḍīcarmakīlavartmamukharogakuṣṭhakilāsatilakālakādiṣu
                        bahiḥ parimārjanena |  
 antaḥparimārjanena tu gulmagarodarāgnisādamalasaṅgaśūlānāhāśmarīśarkarādiṣu
                        sa yathāsvamevopadekṣyate || 
 AS.Sū.39.4  na tūbhayo 'pi yojyo
                        bhīrudurbalakṣāmavātapittārditajvarātisārapāṇḍuśirohṛdayarogamehākṣipākatimirārocakāturakṛtavamanavirekartumatīgarbhiṇyudvṛttaphalayonisarvāṅgaśūlaviṣamadyapīteṣu
                        |  
 marmasirāsnāyusandhitaruṇāsthisevanīdhamanīgalanābhinakhāntaramuṣkaśephasrotassvalpamāṃseṣu
                        ca deśeṣvakṣṇoścānyatra vartmarogāt |  
 tathā śītoṣṇavarṣadurdinapravāteṣu ca || 
 AS.Sū.39.5  atha bahiḥ parimārjanastrividho
                        madhyo mṛdustīkṣṇaśca |  
 tasya pākavidhiḥ śaradi śucirupoṣitaḥ śuklavāsāḥ praśaste 'hani
                        praśastadeśajātaṃ madhyamavayasamanupahataṃ mahāntaṃ kālamuṣkakaṃ
                        surāpalalasumano 'kṣatādibhiścaturdiśaṃ baliṃ kṛtvā pradakṣiṇaṃ
                        cābhyarcyainamadhivāsayet || 
 AS.Sū.39.6  daivatebhyo namastebhyo
                        nivasantīha ye śritāḥ |  
 gantumarhantyasaṅkruddhāstyaktvemaṃ vāsamavyayam || 
 AS.Sū.39.7  bheṣajārthaṃ grahīṣyāmi
                        sarvaprāṇabhṛtāmimam |  
 vṛkṣaṃ na lobhānna krodhād brāhmaṇārthe viśeṣataḥ || 
 AS.Sū.39.8  iti |  
 athāparedyustatra yadyadbhutaṃ vaikṛtaṃ vā kiñcinna paśyettato
                        yugamātramārūḍhe savitari brāhmaṇān vācayitvā taṃ pādapaṃ
                        pūrvāgramuttarāgraṃ vā pātayet |  
 evaṃ ca
                        pāribhadrapalāśāśvakarṇarājavṛkṣamahāvṛkṣavṛkṣakendravṛkṣāsphotasaptacchadanaktamālatilvakakadalībibhītakāśvamārakapūtīkacitrakārkakākajaṅghāpāmārgāgnimanthān
                        vasante saṅgṛhītāṃśca yavān saśūkanālāṃścatasraśca kośātakīḥ savān
                        samūlaphalapatraśākhān khaṇḍaśaḥ kalpayitvā nātiśuṣkān śilātalasthān nivāte
                        pṛthaṅ nicayīkṛtya muṣkakanicaye ca sudhāśarkarāḥ prakṣipya
                        tilakuntalairādīpayet |  
 dagdhvā ca śānte 'gnau pṛthak sudhāśarkarābhasma kṛtvetarat
                        sarvakṣāradroṇamadhikamuṣkakaṃ salilapalasahasreṇa gavādimūtrapalasahasreṇa
                        cāloḍya mahatā vastreṇa parisrāvayet |  
 yāvadaccho raktastīkṣṇaḥ picchilaśca jātastadā taṃ kṣāraniṣyandaṃ gṛhītvā
                        bhasma vivarjayet |  
 tataḥ snehapākavidhinā pācayet |  
 pacyamāne ca tasmiṃstāḥ sudhābhasmaśarkarāḥ kṣīrabakaṃ śaṅkhanābhicāyase
                        pātre 'gnivarṇān kṛtvā tatkṣārācchakuḍavamātre nirvāpya tenaiva ca
                        suślakṣṇaṃ piṣṭvā pratīvāpaṃ dadyāt |  
 tataśca sutarāṃ darvyāvaghaṭṭayan vipacet yāvacca sabāṣpairbudbudaiḥ
                        samuttiṣṭhet sāndratayā ca darvīpralepī syāttadainamavatāryāyoghaṭe
                        yavaraśau suguptaṃ sthāpayet |  
 eṣa madhyamaḥ kṣāraḥ || 
 AS.Sū.39.9  mṛdau
                        śarkarādīnnirvāpyāpanayenna tu piṣṭvā kṣipet |  
 tīkṣṇe tu
                        dantīcitrakalāṅgalikāpūtīkapravālatālapatrībiḍasvarjikākanakakṣīrīhiṅguvacātiviṣāḥ
                        ślakṣṇacūrṇīkṛtā dagdhāśca śaṅkhaśuktīḥ pūrvavat prativāpaṃ dadyāt |  
 tāṃśca vyādhibalataḥ saptarātrādūrdhvaṃ prayuñjīta |  
 kṣīṇabale tu balādhānārthaṃ punaḥ kṣārajalamāvapet |  
 tatranātitīkṣṇo nātimṛduḥ śvetaḥ ślakṣṇaḥ śīghraḥ picchilaḥ śikharī
                        sukhanirvāpyo 'lparuganabhiṣyandī ceti daśa kṣārasya guṇāḥ |  
 daśaiva ca doṣāḥ |  
 tadyathā |  
 atyuṣṇo 'tiśīto 'titīkṣṇo 'timṛduratitanuratighano 'tipicchilovisarpī
                        hīnauṣadho hīnapākaśceti || 
 AS.Sū.39.10  tatra kṣārakarmaṇyupahāret
                        picuvartiśalākādarvyañjalikāghṛtamadhuśuktatuṣodakamastukṣīrodakaśītapradehaśayanāsanādīni
                        |  
 atha kṣārārhasyopaviṣṭasya saṃviṣṭasya vāptaparicārakagṛhītasya vyādhiṃ
                        chitvāvalikhya pracchāya vā picuplotānyatarāvaguṇṭhitayā śalākayā kṣāraṃ
                        pātayet |  
 tato mātrāśatamupekṣeta |  
 vartmaroge tu nirbhujya vartmanī picunā madhūcchiṣṭena vā kṛṣṇabhāgaṃ
                        pracchādya padmapatratanuḥ kṣāralepaḥ |  
 ghrāṇajeṣu tvarśo 'rbudeṣvādityābhimukhasyonnamayya nāsikāmupekṣyāśca
                        pañcāśanmātrāḥ |  
 tadvacchrotrajeṣu |  
 gudārśassu pāṇinā yantradvāraṃ pidhāya dhārayenmātrāśatameva |  
 tataḥ pramārjanena pramṛjya kṣāraṃ samyagdagdhamavekṣya
                        nirvāpayetsarpirmadhubhyāṃ śuktatuṣodakamastukṣīrādibhiśca |  
 tataḥ paraṃ śītamadhuraiḥ saghṛtaiḥ pradihyāt |  
 abhiṣyandīni bhojyāni bhojyāni kledanāya ca |  
 sthiramūlatvāttu yadi kṣāradagdhaṃ na viśīryate tato
                        dhānyāmlabījamadhuyaṣṭikāyuktaistilairālepayetsuvarṇakṣīrīyutairvā
                        trivṛdviḍaṅgasāravadbhirvā |  
 mālatīvṛṣāṅkolanimbāsphotapaṭolīkaravīrapatrakvāthena vraṇaprakṣālanam |  
 eṣāmeva ca kalkakvāthe siddhaṃ sarpistailaṃ vā ropaṇam |  
 nāgapuṣpamañjiṣṭhācandanatilaparṇikāsu vā |  
 yathāvyādhidoṣaṃ ca vraṇamupakramet |  
 tilāḥ sayaṣṭimadhukā ropaṇe cāsya pūjitāḥ || 
 AS.Sū.39.11  tatra
                        pakvajāmbavasaṅkāśamavasannamīṣadyathāsvavikāropaśāntau ca samyagdagdhaṃ
                        bhavati |  
 tadviparyayeṇa todakaṇḍūjāḍyādibhiścadurdagdham |  
 tatra punaḥ pātayet |  
 ūṣādāharāgaśophajvarapākavisarpaśirorogavātapittakopairatidagdham |  
 api ca |  
 netre 'tiyogādvartmanirbhedenendriyabhraṃśaḥ |  
 ghrāṇe nāsāvaṃśataruṇāsthidaraṇaṃ saṅkoco gandhājñānaṃ ca |  
 tadvacchotrādiṣvapi ca yathāsvaṃ vyāpat |  
 gude viṇmūtrarodho 'tīsāraḥ puṃstvopaghāto gudavidaraṇācca mṛtyurvā sarvadā
                        vā śophatodavedanāsrāvāḥ |  
 śakṛnmūtravātavidhāraṇāśaktirvā |  
 tamatipravṛttamāśu pūrvoktaireva nirvāpaṇaiḥ punaḥpunarnirvāpayet |  
 ataśca dāhyamatipramāṇaṃ na sakṛdeva dahediti |  
 bhavati cātra || 
 AS.Sū.39.12  amlo hi śītaḥ sparśena
                        kṣārastenopasaṃhitaḥ |  
 yātyāśu svādutāṃ tamādamlairnirvāpayettarām || 
 AS.Sū.39.13
                         jvarātisāratṛṇmohamūrchāhṛdvedanārtibhiḥ || 
 kakṣaṃ dahatyagniriva śarīraṃ kṣāravibhramaḥ || 
 AS.Sū.39.14  pāyayetātiyoge 'tastaṃ
                        śīghraṃ saghṛtaṃ dadhi |  
 saguḍaṃ vā dadhisaraṃ tailaṃ vā sasitopalam || 
 AS.Sū.39.15
                         dhātrīphalakapitthāmladāḍimasvarase ghṛtam |  
 dviguṇe sādhitaṃ pānasekaiḥ kṣārātirugdharam || 
 AS.Sū.39.16
                         dāḍimāmalakāmrātakapitthakaramardakān |  
 āmrācca mātuluṅgācca rasaṃ mṛdvagninā pacet || 
 AS.Sū.39.17  tato 'tivṛttakṣārāya
                        dadyānmātrāṃ yathābalam |  
 kṣāro nivartate tena prasādaṃ tvak ca gacchati || 
 AS.Sū.39.18  śoṇitātipravṛttau tu
                        bāhyāntaḥ śiśiro vidhiḥ || 
 iti ekonacatvāriṃśo 'dhyāyaḥ || 
 
 
                    atha catvāriṃśo 'dhyāyaḥ | 
                     AS.Sū.40.1  athāto 'gnikarmavidhimadhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Sū.40.2  agniḥ kṣārādapi
                        garīyānauṣadhaśastrakṣārairasiddhānāṃ taddāhasiddherapunarbhavācca |  
 tatrāgnikarma tvaci māṃse sirāsnāyusandhyasthiṣu ca prayujyate |  
 tatra
                        maśatilakālakacarmakīlasarukstabdhapramlānāṅgābhiṣyandādhimanthaśirobhrūśaṅkhalalāṭarujārditeṣu
                        sūryakāntapippalyajāśakṛdgodantaśaraśalākābhistvagdāho
                        yathāsvamabhiṣyandādiṣu tu bhrūśaṅkhalalāṭadeśeṣu |  
 granthyarbudārśobhagandaragaṇḍamālāślīpadāntravṛddhiduṣṭavraṇagatināḍyavagāḍhapūyālasakeṣu
                        jāmbavauṣṭhasūcīśalākāghṛtaguḍamadhumadhūcchiṣṭatailavasāhematāmrāyorūpyakāṃsyairmāṃsadāhaḥ
                        |  
 sirāsnāyusandhyasthicchadeśoṇitātipravṛttidantanāḍīśliṣṭavartmopapakṣmalagaṇaliṅganāśāsamyagvyadheṣu
                        jāmvavauṣṭhasūcīśalākāmadhumadhūcchiṣṭAguḍasnehaiḥ sirādidāhaḥ || 
 AS.Sū.40.3  na tu
                        dahedbhinnakoṣṭhamantaśśoṇitamanuddhṛtaśalyamanekavraṇapīḍitamuṣṇe ca kāle
                        tathā kṣārānarhaṃ ca ātyayike tu vyādhau kṛtoṣṇapratīkārasya
                        picchilamannamaśitavato 'gnikarma kuryāt || 
 AS.Sū.40.4  atha dāhārhamāturaṃ
                        kṛtasvastyayanamupahṛtasarvopakaraṇaṃ prākśiraḥsaṃviṣṭamāptāvalambitaṃ kṛtvā
                        vaidyo nirdhūmabṛhatsthiradīptakhadirabadarādyaṅgārairayoghaṭanaprakāreṇa
                        bhastrānilādhmātairvyajanena
                        cordhvānirgacchajjvālatayāpāditāpadyamānabhāsurāgnivarṇairjāmbavauṣṭhādibhirvyādhipradeśavaśādvalayārdhacandasvastikāṣṭāpadabindurekhāpratisāraṇavikalpena
                        muhurmuhurhitopahitābhirvāgbhiradbhiścāturamāśvāsayan dahedā
                        samyagdāhaliṅgotpatteḥ |  
 ucchūnasuṣirapralūnadantanāḍīsajantuduṣṭavraṇeṣu tu
                        snehamadhūcchiṣṭamadhuguḍeḥ pūrayitvā dahet |  
 samyagdagdhe ca madhusarpiṣī dadyācchītasnigdhāśca pradehān || 
 AS.Sū.40.5  samyagdagdhaliṅgaṃ
                        punassaśabdaṃ dahanaṃ durgandhitvaṃ tvaksaṅkocaśca tvagdagdhe |  
 kapotavarṇatvamalpaśopharujatā śuṣkasaṅkucitavraṇatā ca māṃsadagdhe |  
 kṛṣṇonnatavraṇatvaṃ sthite ca rakte lasīkāsrutiḥ sirādagdhe |  
 kṛṣṇāruṇakarkaśasthiravraṇatā snāyvādidagdhe ca |  
 durdagdhātidagdhayostu pramādadagdhavallakṣaṇam |  
 cikitsitaṃ ca || 
 AS.Sū.40.6  pramādadagdhaṃ punaścaturvidhaṃ
                        bhavati |  
 tutthaṃ durdagdhaṃ samyagdagdhamatidagdhaṃ ca |  
 tatra yadvivarṇamūṣyate 'timātraṃ tattutham |  
 yatrottiṣṭhanti sphoṭāstīvroṣādāharuja ścirāccopaśāmyanti taddurdagdham |  
 pakvatālaphalavarṇaṃ samasthitaṃ pūrvalakṣaṇayuktaṃ ca samyagdagdham |  
 atidagdhe tūgrarujatā dhūmāyanaṃ māṃsāvalambanaṃ sirādivyāpado
                        gambhīravraṇatā jvaradāhatṛṇmūrchācchardayaḥ
                        śoṇitātipravṛttistannimittāścopadavāḥ kṛcchreṇa rohaṇaṃ rūḍhe ca vivarṇateti
                        |  
 snehadāhastu kaṣṭataro bhavati |  
 sa hi snehasya sūkṣmamārgānusāritvād dūramanupraviśatīti |  
 bhavati cātra || 
 AS.Sū.40.7  tutthasyagnipratapanaṃ
                        kāryamuṣṇaṃ ca bheṣajam |  
 styāne rakte himairnoṣmā niṣkrāmati yato bahiḥ || 
 AS.Sū.40.8  vedanā vardhate tena rudhiraṃ
                        ca vidahyate |  
 uṣṇaṃ niṣkrāmayat kuryādūṣmāṇaṃ mandatāṃ rujaḥ || 
 AS.Sū.40.9  śītāmuṣṇāṃ ca durdagdhe kriyāṃ
                        kṛtvā tataḥ punaḥ |  
 ghṛtālepanasekāṃstu śītānevāvacārayet || 
 AS.Sū.40.10  samyagdagdhe
                        tavakṣīrīplakṣacandanagairikaiḥ |  
 sāmṛtaiḥ saghṛtairlepaḥ kalkairvānūpamāṃsajaiḥ || 
 AS.Sū.40.11  śāntoṣmaṇi paraṃ kuryāt
                        pittavidradhisādhanam |  
 atidagdhe viśīrṇānimāṃsānyud vṛtya śītalām || 
 AS.Sū.40.12  kriyāṃ kuryāttataḥ
                        paścācchālitaṇḍulakaṇḍanaiḥ |  
 tindukītvakkaṣāyairvā piṣṭaiḥ sājyaiḥ prelepayet || 
 AS.Sū.40.13  guḍūcyāśchādayet
                        patrairathavaupodakairvraṇam |  
 bheṣajaṃ cāsya kurvīta sarvaṃ pittavisarpavat || 
 AS.Sū.40.14  snehadagdhe bhṛśataraṃ rūkṣaṃ
                        tatra tu yojayet |  
 śastrakṣārāgnayo yasmānmṛtyoḥ paramamāyudham |  
 apramatto bhiṣak tasmāttān samyagavacārayet || 
 AS.Sū.40.15  iti tantrasya hṛdayaṃ
                        sūtrasthānaṃ samāpyate |  
 atrārthāḥ sūtritāḥ sūkṣmāḥ pratanyante hi sarvataḥ || 
 iti catvāriṃśo 'dhyāyaḥ || 
 
 sūtrasthānam samāptam || 
 
 
                śārīrasthānam
                 
 AS.Śā.1.1  athātaḥ putrakāmīyamadhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Śā.1.2  atha khalu pumānekaviṃśativarṣaḥ
                        kanyāmatulyagotrāṃ tulyābhijanāmasañcārirogakulaprasūtaṃ
                        rūpaśīlalakṣaṇasampannāmanūnāvinaṣṭadantauṣṭhakarṇanāsānakhakeśastanīṃ
                        mṛdumarogaprakṛtimakapilamapiṅgalāmahīnādhikāṅgīṃ
                        dvādaśavarṣadeśīyāmamarabhujagasaridacalavṛkṣapakṣinakṣatrāntyapreṣyabhīṣaṇakanāmānyanudvahantīmanaghāmanindyāmanindyena
                        vidhinodvahet || 
 AS.Śā.1.3  tasyāṃ ṣoḍaśavarṣāyāṃ
                        pañcaviṃśativarṣaḥ puruṣaḥ putrārthaṃ prayateta |  
 tadā hi tau prāptavīryau vīryānvitamapatyaṃ janayataḥ |  
 ūnapañcaviṃśativarṣeṇonaṣoḍaśavarṣāyāmāhito garbhaḥ kukṣistha eva
                        vināśamāpnuyādalpāyurbalārogyavibhavo vā syādvikalendriyo vā |  
 ṛtāvādye ca rātritraye tathā duṣṭe śukrārtava iti || 
 AS.Śā.1.4  tatrāhārasya samyakpariṇatasya
                        kramānmajjānamanuprāptasya sāraḥ śukrasaṃjñāṃ labhate |  
 tattu kṣīra iva sarpirikṣurasa iva guḍaḥ śarīre śukradharāṃ
                        kalāmāśrityāsrutaṃ sarvāṅgavyāpitayā sthitam |  
 viśeṣataśca majjamuṣkastaneṣu |  
 harṣodīritaṃ tu saṃghaṭṭanena hṛdayāveśāt piṇḍībhūtamaṅgādaṅgāt pravartate |  
 tat saumyaṃ snigdhaṃ guru śuklaṃ madhugandhi madhuraṃ picchilaṃ bahu bahalaṃ
                        ghṛtatailakṣaudrānyatamavarṇaṃ ca śukraṃ garbhādhānayogyaṃ bhavati || 
 AS.Śā.1.5  tathā raktameva ca strīṇāṃ māse
                        māse garbhakoṣṭhamanuprāpya tryahaṃ pravartamānamārtavamityāhuḥ |  
 atiprasaṅgenānṛtāvṛtau vā tadevāsṛgdaraṃ pradaraṃ vyāpadaṃ ca
                        raktayonisaṃjñāṃ labhate |  
 tatsādhane raktapittacikitsitaṃ guhyarogapratiṣedhaṃ cekṣeta || 
 AS.Śā.1.6  vātakaphāvṛtamārgāṇāṃ
                        cāpravartamānaṃ pittalairupācaret |  
 taddhi varddhamānamantarvartamānaṃ saśukramaśukraṃ vā jīvarahitaṃ
                        vātalānyāsevamānāyā yoṣito garbhaliṅgāni darśayad gulmībhavati |  
 tatra gulmacikitsitamīkṣeta || 
 AS.Śā.1.7  kadācidvā garbha iva vātodaraṃ
                        bhavati tadvātopaśamanairupaśāmyati || 
 AS.Śā.1.8  tadeva kadācidārtavaṃ
                        saumyairbṛṃhaṇātmabhirāhāravihāraiḥ stambhitamanupadravamevodaraṃ
                        garbhādhiṣṭhitamiva vardhayati |  
 yena tāmagarbhāṃ garbhiṇīmāhurmūḍhāḥ |  
 tato viparītairyadṛcchayā vā pravṛtte rakte garbhaśarīramapaśyanto
                        bhūtahṛtamityajñā vruvate |  
 yasmātsambhavatyojaso 'paharaṇaṃ rakṣobhirna tu
                        śarīrāpaharaṇamaniṣṭatvādaśaktervā |  
 icchāśaktyorhi pravṛtterupalabdhiḥ |  
 na ca dṛśyate kasyacidamānuṣairdehāpahāraḥ || 
 AS.Śā.1.9  yadi ca dṛṣṭamapi samullaṅghya
                        kecidatiśaktiyuktā garbhasya śarīrākṣepe pravartante tadā kathamiva
                        prāptāvasarāstajjananīmupekṣeran || 
 AS.Śā.1.10  ārtavaṃ
                        punaśśaśarudhiralākṣārasopamaṃ dhautaṃ ca virajyamānaṃ śuddhamāhuḥ || 
 AS.Śā.1.11  yathā ca bālasya jīrṇasya vā
                        taroḥ puṣpaphalaṃ puṣpaphalasya vā tadvidhasya gandho nopalabhyate tathaiva
                        nonaṣoḍaśātītasaptītavarṣasya puṃsaḥ śukraromādayo
                        yoṣitaśconadvādaśātītapañcāśadvarṣāyā rajastanyādaya iti || 
 AS.Śā.1.12  atha śuddhaśukrārtavamarogaṃ
                        mitho 'nuraktaṃ mithunamupasnehya vidhivat
                        saṃśodhyāsthāpanānuvāsanābhyāmupācaret |  
 viśeṣatastu ghṛtakṣīravadbhirmadhurauṣadhasaṃskāraiḥ puruṣam |  
 tailena nārīṃ pittalaiśca māṃsaiḥ |  
 evaṃ hi samānaguṇatayā śukrārtavamāpyāyate || 
 AS.Śā.1.13  
                        vātapittaśleṣmakuṇapagandhigranthipūyakṣīṇamūtrapurīṣaretāṃsi tvabījāni
                        bhavanti |  
 tatra tanu rūkṣaṃ phenilamaruṇamalpaṃ vicchinnaṃ sarujaṃ cirācca niṣicyeta
                        vātena kiñcitpītamapicchilamānīlaṃ vā dahadiva pravartate pittena |  
 majjopasaṃsṛṣṭaṃ prabhūtaṃ vibaddhaṃ cāmbhasi ca kiñcinmajjati śleṣmaṇā |  
 kuṇapagandhyanalpaṃ raktena |  
 granthibhūtaṃ vātaśleṣmabhyām |  
 pūtipūyanibhaṃ pittaśleṣmabhyām |  
 kṣīṇaṃ vātapittābhyām |  
 taduktaṃ sasādhanaṃ prāk |  
 mūtrapurīṣagandhi sannipātena || 
 AS.Śā.1.14  ārtavamapi
                        śukravaddoṣairupasṛṣṭamabījameva |  
 tasya liṅgaṃ nāma ca pūrvavat |  
 teṣu kuṇapagranthipūyakṣīṇaretāṃsi kṛcchrasādhyāni |  
 mūtrapurīṣaśukrātavaṃ tvasādhyaṃ kuṇapagranthipūyārtavaṃ ca |  
 tatrādyāṃstrīn śukrārtavadoṣānyathāsvaṃ doṣasādhanena sādhayet |  
 guhyayonirogapratiṣedhena cobhayān || 
 AS.Śā.1.15  api ca vātike śukradoṣe
                        vasukasaindhavaphalāmlasiddhaṃ yavakṣārapratīvāpaṃ sarpiṣpānam |  
 bilvavidārīsiddhaṃ kṣīrayuktamāsthāpanam |  
 madhukabhadradārusiddhaṃ tailamanuvāsanam |  
 kṣīrakulīrarasasiddhaṃ tailamuttarabastiḥ |  
 paittike kāṇḍekṣuśvadaṃṣṭrāguḍūcīsiddhaṃ mūrvāmadhūkapratīvāpaṃ sarpiṣpānam |  
 trivṛccūrṇaḥ saghṛto virekaḥ |  
 payasyāśrīparṇīsiddhaṃ kṣīrayuktamāsthāpanam |  
 madhukamudgaparṇīsiddhaṃ tailamanuvāsanamuttarabastiśca |  
 ślaiṣmike pāṣāṇabhedāśmantakāmalakakvāthasiddhaṃ
                        pippalīmadhukacūrṇapratīvāpaṃ sarpiṣpānam |  
 madanaphalakaṣāyo vamanam |  
 dantīviḍaṅgacūrṇastailalīḍho virekaḥ |  
 rājavṛkṣamadanaphalakaṣāyapragāḍhamāsthāpanam |  
 madhukapippalīsiddhaṃ tailamanuvāsanamuttarabastiśca || 
 AS.Śā.1.16  vātaje puṣpadoṣe
                        bhārṅgīmadhukabhadradārusiddhaṃ sarpiṣpānam |  
 kāśmaryakṣudrasahāsiddhaṃ vā kṣīram |  
 madhukasṛgālavinnākalkaṃ payassarpissahitaṃ priyaṅgutilakalkaṃ vā yonau
                        dhārayet |  
 saralamudgaparṇīkaṣāyaḥ prakṣālanam |  
 pittaje kākolīdvayavidārīmūlakvāthamutpalapadmakakvāthaṃ
                        madhūkapuṣpakāśmaryaphalakvāthaṃ vā saśarkaraṃ pibet |  
 śvetacandakvāthaṃ vā sakṣaudram |  
 dhavadhātakīkalkaṃ vā ghṛtena vā madhukamadhurasāmṛdvīkākalkam |  
 śamyākagavākṣīkṣīraṃ virekaḥ |  
 candanapayasyākalkaṃ yonau dhārayet |  
 gaurikāriṣṭakaṣāyaḥ prakṣālanam |  
 ślaiṣmike kuṭajakaṭukāśvagandhākvāthaṃ pibet |  
 samākṣikaṃ vā kṣīrivṛkṣapravālakvāthameteṣāmeva vā cūrṇaṃ madhughṛtābhyāṃ
                        lihyāt |  
 madanaphalakaṣāyeṇa vamanam |  
 tatkalkameva ca yonau dhārayet |  
 lodhratindukakaṣāyaḥ prakṣālanaṃ bastameṣamūtraṃ vā || 
 AS.Śā.1.17  kuṇaparetasi
                        dhātakīpuṣpakhadirārjunadāḍimaiḥ siddhamasanādibhirvā sarpiḥ pāyayet |  
 granthiretasi pāṣāṇābhidā palāśabhasmanā vā |  
 pūyaretasi parūṣakādinyagrodhādibhyām |  
 mūtrapurīṣaretasi vāyunātivikṛte hiṅgūśīracitrakairathavā
                        citrakavitunnakapriyaṅguhiṅgusamaṅgāmṛṇālasiddhamelāmocacūrṇapratīvāpam |  
 tathā granthyārtave pāṭhātrikaṇṭakavṛkṣakakvātham |  
 kuṇapapūyārtave candanakvāthaṃ pibet |  
 triphalākalkakvāthau cātra dhāraṇācamane || 
 AS.Śā.1.18  sarveṣu ca śukrārtavadoṣeṣu
                        strīpuṃsau snehādikarmabhirviśeṣeṇa cottarabastibhiḥ punaḥ punarupācaret |  
 yathāsvaṃ ca yonau kalkaiḥ picubhiśca |  
 ityevaṃ viśuddhaśukrārtavau pūrvoktaṃ vidhimāsevevām || 
 AS.Śā.1.19  ṛtustu dṛṣṭārtavo dvādaśarātraṃ
                        bhavati |  
 ṣoḍaśarātramityanye |  
 śuddhayonigarbhāśayārtavāyā māsamapi kecit |  
 tadvadadṛṣṭārtavo 'pyastītyapare || 
 AS.Śā.1.20  kṣāmaprasannavadanāṃ
                        sphuracchroṇipayodharām |  
 srāstākṣikukṣiṃ puṃskāmāṃ vidyādṛtumatīṃ striyam || 
 AS.Śā.1.21  padmaṃ saṃkocamāyāti dine 'tīte
                        yathā tathā |  
 ṛtāvatīte yoniḥsyācchukraṃnātaḥ pratīcchati || 
 AS.Śā.1.22  masenopacitaṃ raktaṃ
                        dhamanībhyāmṛtau punaḥ |  
 īṣatkṛṣṇaṃ vigandhaṃ ca vāyuryonimukhānnudet || 
 AS.Śā.1.23  tataḥ puṣpadarśane
                        prathamadivasāt prabhṛti brahmacāriṇī snānādyalaṅkārarahitā
                        darbhasaṃstaraśāyinī trirātramāsīta |  
 parṇaśarāvakaratalānyatamena yāvakaṃ payasā siddhamalpaṃ karśanārthamaśnīyāt
                        |  
 tīkṣṇoṣṇāmlalavaṇāni ca varjayet || 
 AS.Śā.1.24  caturthe 'hanyudvartitā
                        śītasalilasnātānuliptālaṅkṛtāśuklamālyāmbarā
                        kṛtamaṅgalasvastyayanaivaṃvidhameva bhartāraṃ paśyedananyamanāḥ |  
 tadā hi yādṛśameva paśyati cintayati vā tādṛśaṃ prasūta iti || 
 AS.Śā.1.25  tataḥ snānāt punarapi
                        guṇavatputrārthī trirātramupekṣeta |  
 puṣpadarśanāt saptarātram |  
 athāṣṭamyāṃ daśamyāṃ dvādaśyāṃ vā rātrau putrakāmaḥ saṃvaset |  
 paccamyāṃ saptamyāṃ navamyāṃ vā duhitṛkāmaḥ |  
 tāsūttarottaramāyurārogyaiśvaryasaubhāgyabalavarṇendriyasampadapatyasya
                        bhavati |  
 ataḥ paraṃ tūttarottaramevāyurādīnāṃ hrāsaḥ || 
 AS.Śā.1.26  tatra yugmāsu
                        rātriṣvalpībhavatyārtavamayugmāsvāpyāyyate |  
 tasmāttāsu kramāt putrasya duhituśca janma |  
 ata eva cānuparatārtavadarśanāṃ putrārthī viprakṛṣṭeṣvapyahassu nopeyāt |  
 yadi tvāhārānurodhādayugmāsu śukrasyādhikatā yugmāsu ca nyūnatā syāttataḥ
                        pumān stryākṛtirdurbalo hīnāṅgo vā jāyate |  
 strī ca puruṣākṛtirdurbalā hīnāṅgā vā |  
 ekādaśītrayodaśyostu napuṃsakaṃ syāt || 
 AS.Śā.1.27  athopādhyāyaḥ putrīyaṃ
                        vidhānamācaret |  
 śūdrāyāstu mantravarjitam |  
 yādṛśaṃ ca putramāśāsīta tadrūpavarṇacaritān janapadānanucintayeti strī vācyā
                        |  
 tajjanapadāhāravihāropacāraparicchadāṃścānuvidaghīta || 
 AS.Śā.1.28  karmānte ca pumān māsaṃ
                        brahmacārī sarpiḥ kṣīrābhyā śālyodanamabhiprāśya nātyāśitaḥ sukhī sragvī
                        sumanāḥ prīṇitāṅgaḥ śuklanivasano mauhūrtikānumate rātribhāge kalyāṇāni
                        cintayānastadabhikāmaḥ svāstīrṇaṃ śayanaṃ dakṣiṇena pādena prāgārohet |  
 tādvidhaiva ca pramadā karṇitāṅgī tailamāṣottarāhārā pūrvaṃ vāmapādena
                        puruṣasya dakṣiṇataḥ śayyāmadhirohet |  
 tatra mantraṃ prayuñjīta |  
 āyurasi sarvataḥ pratiṣṭhāsi dhātā tvā dadhātu vidhātā tvā dadhātu
                        brahmavarcasā bhaveti |  
 brahmābṛhaspatirviṣṇussomassūryastathāśvinau |  
 bhago 'tha mitrāvaruṇau vīraṃ dadhatu me sutamiti || 
 AS.Śā.1.29  tataḥ parasparaṃ
                        sāmabhirabhisāntvya saharṣamanukūlaṃ saṃviśetām |  
 paryāpte caināṃ śītodakena sahasā pariṣiñcet || 
 AS.Śā.1.30  tatrātyāśitā kṣudhitā pipāsitā
                        bhītā vimanāḥ śokārtā kruddhātimedurānyakāmā 'vyavāyakāmā vā na garbhaṃ
                        dhatte viguṇaṃ vā |  
 tathā puruṣo 'pi |  
 na cāsauadhastiṣṭhet |  
 tathā hi strīceṣṭaḥ pumān jāyate puṃśceṣṭā vā strī |  
 na ca nyubjāṃ pārśvagatāṃ vā seveta |  
 nyubjāyā vāto balavān sa yoniṃ pīḍayati |  
 dakṣiṇapārśvagatāyāḥ śleṣmā pīḍitaścyutaḥ pidadhāti garbhāśayam |  
 vāmapārśvagatāyāstadvat pittaṃ vidahati raktaśukre |  
 tasmāduttānā bījaṃ gṛhṇīyāt |  
 tathā hi yathāsthānameva tiṣṭhanti doṣāḥ || 
 AS.Śā.1.31  labdhagarbhāṃ caināṃ viditvā
                        prāgvyaktībhāvādgarbhasya puṣye puṃsavanāni prayuñjīta |  
 dvādaśarātramityanye |  
 tatrāpi yugmadineṣviti kecit |  
 pratyahamityapare || 
 AS.Śā.1.32  tadyathā |  
 lakṣmaṇāvaṭaśṛṅgasahadevāviśvadevānāmanyatamaṃ kṣīre 'bhiṣutya trīṃścaturo vā
                        bindūn dakṣiṇe nāsāpuṭe svayamāsiñcet picunā |  
 vāme tu duhitṛkāmā |  
 na caitān niṣṭhīvet |  
 tathā puṣyodghṛtāyāḥ śvetabṛhatyā |  
 mūlakalkādrasaṃ nāvayet |  
 tadvaccotpalapatraṃ kumudapatra lakṣmaṇāmūlaṃ vaṭaśṛṅgāni cāṣṭau ca nāvayet
                        || 
 AS.Śā.1.33  śuklamālyāmbaradharā ca nārī
                        puṣyoddhṛtāyā lakṣmaṇāyā mūlakalkamudumbaramātraṃ payasā pibet
                        putrasyotpādanāya sthitaye ca |  
 tadvadgauradaṇḍamapāmārgaṃ jīvakarṣabhakau śaṅkhaṣuṣpīmadhyadaṇḍāṃ sahacaraṃ
                        nagnajitamagnijivyāmaṣṭau vā vaṭaśṛṅgāni śālipiṣṭasya ca
                        pacyamānasyoṣmāṇamāghrāya tadrasaṃ dehalyāṃ sthitā pūrvavannāvayet || 
 AS.Śā.1.34  yaccānyadapi brāhmaṇā
                        vṛddhastriyo vā brūyustacca kuryāt |  
 tataḥ prajāsthāpanākhyā daśauṣadhīḥ śirasā dakṣiṇena ca pāṇinā dhārayet |  
 etābhiśca siddhaṃ payo ghṛtaṃ vā pibet |  
 etābhireva puṣye puṣye snāyāt sadā ca samālabheta |  
 tathā sarvāsāṃ jīvanīyānāmauṣadhīnāṃ sadopayogastaistairvidhānairiti
                        garbhasthāpanāni || 
 AS.Śā.1.35  saumyākṛtivacanopacāraceṣṭāśca
                        priyahitānuvartinaḥ paricārakāstathā bharteti |  
 punaścaināṃ māsādupeyāt || 
 AS.Śā.1.36  tatra śukre śukle ghṛtamaṇḍābhe
                        vā garbhasya gauratvaṃ tailābhe kṛṣṇatvaṃ madhvābhe śyāmatvam |  
 tathā kṣīrādimadhurāṇāmupayogānmāturudakavihārācca gauratā tilānnavidāhinā
                        kṛṣṇatā |  
 vyāmiśrāṇāṃ śyāmatā |  
 deśakulānuvṛttitaśca varṇabhedaḥ || 
 AS.Śā.1.37  tathā
                        tejodhātorudakākāśadhātusamparkādgauratā |  
 bhūvāyusamparkāt kṛṣṇatā |  
 sarvadhātusāmye śyāmatā || 
 AS.Śā.1.38  satvaviśeṣakarāṇi
                        punarmātāpitṛsatvādayo 'ntarvatnyāḥ śrutayaścābhīkṣṇaṃ svopacitaṃ ca karma
                        bhavati |  
 pūrvābhyāsaśceti || 
 AS.Śā.1.39  bhavanti cātra |  
 ghṛtakṣīrādinityāsu muditāsu kaphātmasu |  
 ārtavaṃ tiṣṭhatti ciraṃ viparītāsvato 'nyathā || 
 AS.Śā.1.40  nipātādeva gṛhṇāti rāgaṃ vāso
                        yathā 'malam |  
 dhruvaṃ garbhaṃ tathā bījaṃ kṣetraṃ bījamupaskṛtam || 
 AS.Śā.1.41  aviruddhe dhruvaṃ daive kāle
                        yuktasya karmaṇaḥ |  
 siddhiḥ puṃsavanādyasmāt pūrvaṃ vyakteḥ prayojayet || 
 AS.Śā.1.42  jātāścaivaṃ rūpavanto
                        māsattvāścirāyuṣaḥ |  
 ṛṇānmocayitāraḥ syuḥ suputrāḥ putriṇāṃ matāḥ || 
 AS.Śā.1.43  devatācāraśaucādiratā sūte
                        mahāguṇam |  
 dhāvatyevaṃ cācaritaṃ prāgjanmābhyāsayogataḥ || 
 AS.Śā.1.44  yoṣito 'pi sravatyeva śukraṃ
                        puṃsaḥ samāgame |  
 garbhasya tanna kiñcittu karotīti na cintyate || 
 
 
                    atha dvitīyo 'dhyāyaḥ | 
                     AS.Śā.2.1  athāto garbhāvakrāntiṃ śārīraṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Śā.2.2  gate purāṇe rajasi nave 'vasthite
                        śuddhe garbhasyāśaye mārge ca bījātmanā śukramavikṛtamavikṛtena vāyunā
                        preritamanyaiśca mahābhūtairanugatamārtavenābhimūrcchitamanvakṣameva
                        rāgādikleśavaśānuvartinā svakarmacoditena manojavena jīvenābhisaṃsṛṣṭaṃ
                        garbhāśayamupayāti || 
 AS.Śā.2.3  kāryāṇā ca
                        kāraṇānuvidhāyitvāttatsabhāgatāṃ pratipadyate |  
 tata eva ca śukrasya bāhulyāt pumānārtavasya bāhulyāt strī tayoḥ sāmyena
                        napuṃsakam |  
 śukrārtave 'nilena khaṇḍaśo bhinne yathāvibhāgamapatyānāmutpattiḥ |  
 vikṛte viyonyākṛtīnāṃ ca || 
 AS.Śā.2.4  atha nāryāḥ
                        sadyogṛhītagarbhāyāśca liṅgaṃ yonyā bījagrahaṇaṃ tṛptirgarimā sphuraṇaṃ
                        śukrārtavayoranubandhaśca |  
 tathā praharṣo hṛllāsastandrāṅgasādaḥ praseko hṛdayavyathā glāniḥ pipāsā ca |  
 krameṇa tu vyaktagarbhāyāḥ kukṣimātragauravaṃ kṣāmanetrasvaratā
                        yoniromasaṃlulanaṃ nidrā jṛmbhaṇaṃ mūrcchā chardiraruciḥ pādaśopho 'mle
                        'bhilāṣasteṣu teṣu coccāvaceṣu bhāveṣviti || 
 AS.Śā.2.5  tasyāśca rajovāhināṃ srotasāṃ
                        vartmānyuparudhyante garbheṇa |  
 tasmāttataḥ paramārtavaṃ na dṛśyate |  
 tatastadadhaḥ pratihatamaparamaparaṃ copacīyamānamaparetyāhuḥ |  
 jarāyurityanye sthite rakte romarājiḥ prādurbhavati || 
 AS.Śā.2.6  jarāyuśeṣaṃ cordhvamasṛk
                        pratipadyate |  
 tasmāt pīnakapolapayodharatā kṛṣṇauṣṭhacūcukatvaṃ ca |  
 stanāśrayameva ca kaphoparañjitaṃ stanyatāmupagataṃ prasūtāyāḥ
                        pūnarāhārarasenāpyāyate || 
 AS.Śā.2.7  tatra prathame māse kalalaṃ
                        jāyate |  
 dvitīye ghanaḥ peśyarbudaṃ vā tebhyaḥ kramāt puṃstrīnapuṃsakāni |  
 tṛtīye pañcadhā prarohati |  
 tadyathā sakthinī bāhū śiraśca |  
 sakthyādiprarohaikakālameva ca sarvamaṅgāvayavendriyāṇi
                        yugapatsambhavantyanyatra janmottarakālajebhyo dantādibhyaḥ |  
 krameṇa tu sphuṭībhavanti |  
 eṣā prakṛtiḥ |  
 vikṛtirato 'nyathā || 
 AS.Śā.2.8  yathāsvaṃ ca garbhasya
                        puṃstrīnapuṃsakānyatamaliṅgānurūpā bhāvā manasi śarīre ca santiṣṭhante |  
 vaiśeṣikaliṅgasaṅkare tu yato bhūyastvaṃ tato 'ntarā bhāvāḥ || 
 AS.Śā.2.9  tadyathā |  
 klaibyaṃ bhīrutvamavaiśāradyaṃ moho 'navasthānamadhogurutvamasaṃhananaṃ
                        śaithilyaṃ mārdavaṃ garbhāśayabījabhāgastathāyuktāścāpare strīkarā bhāvāḥ |  
 tato viparītāḥ puṃskarāḥ saṅkīrṇā napuṃsakarāḥ || 
 AS.Śā.2.10  tadā cāsya vedanā pravyaktā
                        bhavati |  
 tataśca tatprabhṛti spandate 'bhilāṣaṃ pañcendriyārtheṣu karoti || 
 AS.Śā.2.11  mātṛjaṃ hyasya hṛdayaṃ
                        tadrasahāriṇībhirdharmanībhirmātṛhṛdayenābhisambaddhaṃ bhavati |  
 tasmāttayostābhiḥ śraddhā sampadyate |  
 tathā ca dvihṛdayāṃ nārīṃ dauhṛdinītyācakṣate |  
 anye tu pakṣatrayāt prabhṛtyāpañcamānmāsāddauhṛdakālamāhuḥ || 
 AS.Śā.2.12  prārthanāyāṃ ca tīvrāyāṃ
                        kāmamahitamapyasyai hitopasaṃhitaṃ dadyāt |  
 dauhṛdavimānanāddhi vāyuḥ prakupito 'ntaśśarīramanucaran garbhasya vināśaṃ
                        vairūpyaṃ vā kuryāt |  
 labdhadauhṛdā tu vīryavantaṃ cirāyuṣaṃ ca putraṃ prasūte || 
 AS.Śā.2.13  caturthe 'ṅgapratyaṅgavibhāgaḥ
                        pravyakto garbhaśca sthiro bhavati |  
 pañcame manaḥ pratibuddhataraṃ bhavati māṃsaśoṇitopacayaśca ṣaṣṭhe
                        keśaromanakhāsthisnāyvādīnyabhivyaktāni balavarṇopacayaśca |  
 saptame sarvāṅgasampūrṇatā || 
 AS.Śā.2.14  aṣṭame garbhaśca mātṛto
                        garbhataśca mātā rasahāriṇībhirvāhinībhirmuharmuhurojaḥ parasparamādadāte
                        tasmāttadā garbhiṇī muhurmuditā bhavati muhurglānā tathā garbhaḥ |  
 evaṃ garbhasya janma vyāpattimattadā bhavati ojaso 'navasthitatvāt |  
 tathā hyasya niṣkramaṇonmukhasya parivartanādīnyanubhavata evaujasā viyogaḥ |  
 yadyapi ca kiñcitkālamasyocchvasanaṃ
                        syāttacchinnasyevāṅgasyaujassaṃskārānuvṛttikṛtam |  
 jananyāstu sthiraujaskatayaikadeśena rase saṅkrānte glānireveti || 
 AS.Śā.2.15  anye punarāhuḥ |  
 nairṛtabhāgatvāttatra garbhasya maraṇam |  
 tasmāt prasavapratiṣedhārthaṃ strī snātā śucirbrahmacāriṇī devatārādhanaparā
                        syāt |  
 māṃsaudanabāliṃ cātra nirvapet |  
 tasminnekadivasātikrānte 'pi prasavakālamāhurāsaṃvatsarāt |  
 ataḥ paraṃ vikārī bhavati || 
 AS.Śā.2.16  garbhastu mātuḥ pṛṣṭhābhimukho
                        lalāṭe kṛtāñjaliḥ saṅkucitāṅgo garbhaṣṭhe dakṣiṇapārśvamāśrityāvatiṣṭhate
                        pumān |  
 vāmaṃ strī madhyaṃ napuṃsakam |  
 tatra sthitaśca garbho mātari svapantyāṃ prabuddhāyāṃ prabudhyate |  
 paratantravṛtteśca garbhasya |  
 niṣekāt prabhṛti garbhāśayopasnehopasvedau vartanam || 
 AS.Śā.2.17  tato
                        vyaktībhavadaṅgapratyaṅgasyāsya nābhyāṃ pratibaddhānāḍī nāḍyāmaparā tasyāṃ
                        mātṛhṛdayam |  
 tato mātṛhṛdayādāhāraraso dhamanībhiḥ syandamāno 'parāmupaiti |  
 tataḥ kramānnābhim |  
 tataśca sa punargarbhasya pakvāśaye svakāyāgninā pacyamānaḥ
                        prasādabāhulyāddhātvādipuṣṭikaraḥ sampadyate tathāromakūpairupasneho rasa
                        eva ca payobhūtaḥ || 
 AS.Śā.2.18  ajātasya
                        sākṣādannapānānanupraveśādamalatvācca rasasya garbhasya sthūlamalāsambhavaḥ
                        evaṃ jaṭharastho garbho janmakāle tu prasūtimārutayogāt parivṛtyāvākśirā
                        niṣkrāmatyanu cāparā cyutā mātṛhṛdayāt |  
 eṣā prakṛtiḥ |  
 vikṛtirato 'nyathā || 
 AS.Śā.2.19  tatra yā dakṣiṇaṃ pādaṃ
                        pūrvamabhisarati dakṣiṇaśca bāhurbalavāṃstena ceṣṭate tatstane ca prāk payo
                        dṛśyate abhyunnatadakṣiṇakukṣiḥ parimaṇḍalagarbhā
                        punnāmadarśanasparśanapraśnadauhṛdābhiratā punnāmadheyāṃśca svapnān paśyati
                        prasannamukhavarṇā tīkṣṇakṣudūrdhvaromarājiḥ puruṣānabhilāṣiṇī ca sā putraṃ
                        prasūte tadviparyaye kanyāṃ saṅkare ca napuṃsakam |  
 praśnakāle nārī yalliṅgamaṅgaṃ bāhyadravyaṃ vā parāmṛśati talliṅgamasyā
                        garbhamādiśet || 
 AS.Śā.2.20  yadā tūnmārgago vāto garbhasya
                        rasavāhīni srotāṃsi śoṣayati tadā vātarogī hīnāṅgo vā jāyate |  
 bahūni vā varṣāṇyudare tiṣṭhati || 
 AS.Śā.2.21  yadā strīpuṃsayoḥ samamevārtho
                        niṣpadyate |  
 bījaṃ vā tayoḥ samāṃśaṃ saṃmukhaṃ ca |  
 yadā ca bījaṃ bhāge duṣyati tadā dviprakṛtirdviretā napuṃsakaṃ bhavati || 
 AS.Śā.2.22  yadā strī prathamaṃ kṛtārthā
                        bhavati tataḥ puruṣeṇa paścācchukramutsṛṣṭaṃ harṣānavasthitacetasaḥ striyā
                        vāto viguṇīkaroti puṃstvavāhīni srotāṃsi copahanti tadā vātendriyaṃ bhavati
                        |  
 tanmaithune vātamevotsṛjati || 
 AS.Śā.2.23  yadā tu kārtsnyena nopahanti
                        anupaghnanneva vā srotomukhaṃ pidhatte tadā saṃskāravāhyaṃ bhavati |  
 tatra saṃskāro vājīkarā bastayo 'bhyavahāraścetoharṣaṇāni ca |  
 tāni hi śukre balamādadhānāni srotāṃsyasyāpyāyayantīti || 
 AS.Śā.2.24  yadālpabījo 'lpabalaḥ
                        pumānudvegaḥ strīdveṣayukto 'nyakāmo vā nāryā vyavāyapratighātaṃ karoti
                        tadvidhā vā nārī puṃsaḥ |  
 tadā++āsekyaṃ nāma bhavati |  
 tacśukrāsvādāddhvajocchrāyaṃ labhate || 
 AS.Śā.2.25  yadā punarubhāvapi bhavataḥ
                        strīpuṃsau tadvidhau tadā vakradhvajo bhavati |  
 tasya naiva dhvajaḥ stabhyate || 
 AS.Śā.2.26  yadā pūtiyonyāḥ striyā garbho
                        bhavati saugandhikākhyaḥ sa yonidhvajagandhena balaṃ labhate || 
 AS.Śā.2.27  yadā tvīrṣyābhibhūtau
                        mandaharṣau saṃsṛjyete taderṣyāratisaṃjñam |  
 tasya paraṃ mithunībhūtaṃ dṛṣṭvā maithunapravṛttirbhavati || 
 AS.Śā.2.28  yadā puruṣasya garbhasya
                        vāyvagnidoṣād vṛṣaṇanāśastadā vātaṣaṇḍakākhyaṃ bhavati |  
 etāḥ karmavaicitryādaṣṭau ṣaṇḍayonayo 'saṅkīrṇāḥ kathitāḥ || 
 AS.Śā.2.29  yadā tu striyāḥ
                        śoṇitagarbhāśayau doṣāḥ kiñcit pradūṣayanti tadā yo garbho bhavati tasya
                        garbhasya yasya yasya mātṛjasyāvayavasya bīje bījāṃśe vā doṣaḥ
                        prakopamāpadyate taṃ tamavayavaṃ vikṛtirāviśati || 
 AS.Śā.2.30  yadā hyasyāḥ śoṇitākhye bīje
                        garbhāśayasthe nirvartakaṃ bījaṃ praduṣyati tadā vandhyāṃ janayati |  
 yadā tasyāvayavastadā pūtiprajām |  
 tasyā jātaṃ jātaṃ mriyate || 
 AS.Śā.2.31  yadā punaḥ so 'vayavaḥ
                        strīkarāṇāṃ ca śarīrasaṃśrayāṇāmadhogurutvādīnāṃ nirvartakā ye
                        bījāṃśāsteṣāmekadeśaḥ |  
 tadā stryākṛtiprāyāmastriyaṃ vārtāṃ nāma janayati |  
 tāṃ strīvyāpadamācakṣate || 
 AS.Śā.2.32  evameva puṃso yadā śukrākhye
                        bīje bījaṃ praduṣyatītyādi yojayedvandhyaṃ pūtiprajaṃ tathā
                        puruṣākṛtiprāyamapuruṣaṃ tṛṇamukhinaṃ nāma janayatītyetena mātṛjānāṃ
                        pitṛjānāṃ cāvayavānāṃ vikṛtirvyākhyātā || 
 AS.Śā.2.33  anena sātmyajānāṃ rasajānāṃ
                        sattvajānāṃ cāvayavānāṃ vikṛtirvyākhyātā bhavati |  
 yasya yasyāṅgāvayavasya bīje bījāṃśe vā upataptirbhavati tasya
                        tasyāṅgāvayavasya vikṛtirupajāyate |  
 nopajāyate 'nutāpāt || 
 AS.Śā.2.34  yadā ca labdhagarbhā
                        'nvakṣameva vātalānyāsevate tadāsyā vāyuḥ prakupitaḥ śarīramanusarpan
                        garbhāśaye 'vatiṣṭhamāno garbhasya
                        jaḍabadhiramūkaminmiṇagadgadakhañjakubjavāmanahīnāṅgādhikāṅgatvānyanyaṃ vā
                        vātavikāraṃ karoti |  
 tathā vāyuvat pittamapi khalatipalitaśmaśruhīnatātvaṅnakhakeśapaiṅgalyādīni |  
 śleṣmā tu kuṣṭhakilāsasadantattvādīni |  
 trivargo miśrānvikārān || 
 AS.Śā.2.35  api ca dṛṣṭibhāgamapratipannaṃ
                        tejo jātyandhatvam |  
 tadeva vātānugataṃ vikṛtarūkṣāruṇākṣam |  
 pittānugataṃ piṅgākṣam |  
 śleṣmānugataṃ śuklākṣam |  
 raktānugataṃ raktākṣamiti || 
 AS.Śā.2.36  garbhasamānayogakṣemā hi
                        garbhiṇī bhavati |  
 tasmādviśeṣatastāṃ priyahitābhyāṃ garbhopadhātakarebhyo rakṣet yathā yathā ca
                        garbho vṛddhimāpnoti tathā tathā bhārāhārānādānādāhārarasāpahārācca striyā
                        balakṣayaḥ |  
 tatreme garbhopaghātakarāḥ |  
 tadyathā
                        vyavāyavyāyāmakarśanābhighātātimātrasaṅkṣobhiyānayānarātrijāgaraṇadivāsvapnavegavidhāraṇājīrṇātapāgnikodhaśokabhayottrāsopavāsotkaṭakaviṣamakaṭhināsanaśvabhrakūpaprapātāpriyāvalokanaśravaṇādayaḥ
                        |  
 samāsataḥ sarvamatigurūṣṇatīkṣṇarūkṣamannapānaṃ dāruṇāśca ceṣṭāḥ || 
 AS.Śā.2.37  tathā devatārakṣo
                        'nupacayaparirakṣaṇārthaṃ na raktāni vāsāsi dhārayenna yānamadhirohenna
                        madyamāṃsamaśnīyāt |  
 yaccānyadapi vṛddhastriyo brūyuḥ |  
 pratatottānaśāyinyāḥ punargarbhasya nābhyāśrayā nāḍī kaṇṭhamanuveṣṭya
                        vyāpattiṃ karoti |  
 vivṛtaśayā naktacāriṇī conmattaṃ janayati |  
 kalahaśīlāpasmāriṇam |  
 vyavāyaśīlā durvapuṣamahrīkaṃ straiṇaṃ vā |  
 śokanityā bhīrumapacitamalpāyuṣaṃ vā |  
 abhidhyāyinī paropatāpinamīrṣyāluṃ straiṇaṃ vā |  
 stenā tvāyāsabahulamabhidrohiṇamakarmaśīlaṃ vā |  
 amarṣaṇā caṇḍamaupadhikaṃ vā |  
 svapnaśīlā nidrālumabudhamalpāgniṃ vā |  
 madyanityā tṛṣṇālumalpasmṛtimanavasthitaṃ vā |  
 godhāmāṃsanityāśmariṇaṃ śanairmehinaṃ vā |  
 barāhamāṃsanityā raktākṣaṃ krathanamatiparuṣaromāṇaṃ vā |  
 matsyamāṃsanityā ciranimeṣaṃ stabdhākṣaṃ vā |  
 madhuranityā pramehiṇaṃ mūkamatisthūlaṃ vā |  
 amlanityā raktapittinaṃ tvagakṣirogiṇaṃ vā |  
 lavaṇanityā śīghravalīpalitaṃ khalatikaṃ vā |  
 tiktanityā śoṣiṇamabalamapacitaṃ vā |  
 kaṭukanityā durbalamalpaśukramanapatyaṃ vā |  
 kaṣāyanityā śyāmamānāhinamudāvartinaṃ vā |  
 yacca yacca yasya vyādhernidānaṃ tattadāsevamānāntarvatnī strī
                        tattadvikārabahulamapatyaṃ janayati |  
 etena pitṛjā api śukradoṣā vyākhyātāḥ || 
 AS.Śā.2.38  tasmāt prajāsampadamicchantau
                        sādhvātmānnasupācaretām |  
 viśeṣeṇa nārī |  
 vyādhīṃścāsyā mṛdumadhuraśiśirasukhairauṣadhāhāravihārairupācaret |  
 na cāsyā vamanādīni prayojayet |  
 na raktāvasecanam |  
 kevalaṃ tvaṣṭamamāsamupādāyāsthāpāmanuvāsanaṃ vā |  
 vamanādisādhyeṣu punarvikāreṣu mṛdubhistadarthakāribhirvopakramet pūrṇamiva
                        tailapātramasaṃkṣobhayadgarbhiṇīmupācarediti |  
 bhavanti cātra || 
 AS.Śā.2.39  ityanātyayike vyādhau
                        vidhirātyīyake punaḥ |  
 tīkṣṇairapi kriyāyogaiḥ striyaṃ yatnena pālayet || 
 AS.Śā.2.40  strī hi mūlamapatyānāṃ strī hi
                        rakṣati rakṣitā |  
 sarvāśramāṇāṃ prathamaṃ gṛhasthatvamaninditam || 
 AS.Śā.2.41  jarāyuṇā mukhe channe kaṇṭhe ca
                        kaphaveṣṭite |  
 vāyormārganirodhācca na garbhasthaḥ praroditi || 
 
 
                    atha tṛtīyo 'dhyāyaḥ | 
                     AS.Śā.3.1  athāto garbhopacaraṇīyamadhyāyaṃ
                        vyākhyāsyāmaḥ |  
 iti hasmāhurātreyādayo maharṣayaḥ || 
 AS.Śā.3.2  prathame māsi garbhiṇī
                        kṣīramanupasaṃskṛtaṃ mātrāvacchītaṃ kāle kāle pivet |  
 tasminnapi cādyaṃ dvādaśarātraṃ kṣīrodbhavaṃ sarpiśśāliparṇīpalāśābhyāṃ śṛtaṃ
                        kanakarajatakvathitaṃ śītodakānupānaṃ pibet |  
 svādu śītaṃ dravaprāyaṃ sātmyaṃ ca sāyaṃprātarāhārayet |  
 na cābhyaṅgodvartanāni seveta |  
 yathoktāni ca doṣakarāṇi pariharedāpañcamānmāsādviśeṣeṇa || 
 AS.Śā.3.3  dvitīye madhurauṣadhasiddhaṃ
                        payaḥ pibet |  
 tṛtīye tadeva sarpirmadhubhyām |  
 caturthe 'kṣamātranavanītayuktam |  
 pañcame kṣīrasarpiḥ |  
 ṣaṣṭhe tadeva madhurauṣadhasiddham |  
 saptame ca |  
 tasmiṃstu garbhasya keśotpattyā māturvidāho bhavatīti striyo bhāṣante |  
 neti bhagavānātreyaḥ |  
 garbhotpīḍanāttu doṣā hṛdayaṃ prāpya vidahanti tataḥ kaṇḍūrjāyate kaṇḍvā
                        kikkisam || 
 AS.Śā.3.4  tatra kolodakena navanītasya
                        madhurauṣadhasiddhasya pāṇitalamātramasyai dadyāt |  
 candanamṛṇālakalkaiśca stanodaraṃ mṛdnīyāt |  
 śirīṣadhātakīsarṣapamadhukacūrṇairvā |  
 kuṭajārjakabījamustāharidrākalkairvā |  
 nimbakolasurasamañjiṣṭhākalkairvā |  
 śaśahariṇapṛṣatarudhirayuktayā vā triphalayā |  
 karavīrakarañjapatrakalkasiddhena ca tailenābhyaṅgaḥ |  
 pariṣekaḥ punarmālatīmadhukasiddhenāmbhasā |  
 kaṇḍūyanaṃ varjayet |  
 tvagbhedavairūpyaparihārārthaṃ snānodvartanaṃ ca śīlayet |  
 madhuraṃ cāhāramalpamalpasnehalavaṇamalpodakānupānaṃ bhuñjīta || 
 AS.Śā.3.5  aṣṭame kṣīrayavāgūṃ sarpiṣmatīṃ
                        pibet |  
 neti khaṇḍakāpyaḥ garbhasya paiṅgalyābādhabhayāt |  
 astu paiṅgalyābādhastathāpyevaṃ kurvīta |  
 nīrujaṃ balavarṇasatvasaṃhananasampadupetaṃ jñātīnāmagragaṇyamapatyaṃ
                        janayatīti bhagavānātreyaḥ || 
 AS.Śā.3.6  badarodakena
                        palalapayodadhimastutailalavaṇaphalaghṛtamadhuyuktenāsthāpayet |  
 purāṇaviḍviśudhyarthaṃ madhukādimadhurauṣadhasiddhena ca
                        tailenānuvāsayedanulomanāya vāyoḥ |  
 anulome hi mārute sā sukhamanupadravā prasūte || 
 AS.Śā.3.7  garbhiṇīṃ tu
                        nyubjāmāsthāpayedanuvāsayedvā |  
 tathāsyā vivṛtamārgatayā samyagauṣadhamanupraviśati || 
 AS.Śā.3.8  tata ūrdhvaṃ
                        snigdhābhiryavāgūbhirjāṅgalarasaiścopācaredāprasavakālāditi bhagavān
                        dhanvantariḥ || 
 AS.Śā.3.9  navame tu tata evānuvāsanatailāt
                        picuṃ yonaupraṇayedgarbhamārgāśayayoḥ snehanārthamiti |  
 anena prathamamāsādārābhya krameṇa garbhiṇyāḥ prasavakāle
                        garbhadhāriṇīkukṣikaṭīpārśvapṛṣṭhaṃ mṛdu bhavati |  
 vāyuścānulomaḥ sampadyate |  
 mūtrapurīṣaṃ ca prakṛtibhūtaṃ jarāyuśca mārgaṃ pratipadyate |  
 putraṃ ceṣṭaṃ kalyamāyuṣmantaṃ sukhinaṃ sukhena kāle balavatī prasūte || 
 AS.Śā.3.10  
                        bilvakārpāsīpaphphaṇāpāṭalīpicumandāgnimanthamāsīvardhamānakapatrabhaṅgakvāthena
                        śītena sarvagandhodakena vā garbhiṇyāḥ pratyahaṃ snānamupadiśet || 
 AS.Śā.3.11  prāk caivāsyā
                        navamānmāsādapahṛtāsthiśarkarākapāle praśaste deśe vāstuvidyāpraśastaṃ
                        sarvartusukhamupahṛtasarvopakaraṇaṃ sannihitajvalanaṃ prāgdvāramudagdvāraṃ
                        vā sūtikāgāraṃ kārayet || 
 AS.Śā.3.12  tatrānukūleṣu nakṣatrādiṣu
                        puṇyāhaśabdena gobrāhmaṇavṛddhān natvā++āvartamānā pradakṣiṇaṃ praviśya
                        bahuśaḥ prasūtābhiranuraktābhiraviṣādābhiḥ kleśakṣamābhiḥ parivṛtā
                        svastyayanaparānulomanairāhāravihārairanulomitavātamūtrapurīṣā
                        prasavakālamudīkṣeta |  
 svalpe 'pi ca viṇmūtravibandhe phalavartīḥ praṇidadyāt || 
 AS.Śā.3.13  tatrāsannaprasavāyāḥ klamo
                        glānirmuktabandhane ivākṣiṇī niṣṭhīvikā mūtrapurīṣabāhulyaṃ
                        śithilakukṣitādhogurutvamannānabhilāṣo vedanodarahṛdayakaṭībastivaṅkṣaṇeṣu
                        todabhedaśūlasphuraṇasravaṇāni ca yonyāṃ bhavanti |  
 tadanantaramāvīnāṃ prādurbhāvo garbhodakapravāhaśca || 
 AS.Śā.3.14  athaināmupasthitagarbhāṃ
                        kṛtakautukamaṅgalāṃ punnāmaphalahastāṃ svabhyaktāmuṣṇodakapariṣiktāṃ
                        saghṛtāṃ yavāgūṃ pāyayet |  
 tataḥ suraktārṣabhacarmapracchade mṛduni bhūmiśayane
                        śayānāmuttānāmābhugnasakthipṛṣṭhāmahatavāsaso 'śaṅkanīyāḥ priyadarśanāḥ
                        pariṇatavayasaḥ prajananakuśalāḥ pragalbhāḥ kṛttanakhāḥ striyaḥ sūtikāṃ
                        sūnṛtābhirvāṇībhirāśvāsayantyaḥ paryupāsīran || 
 AS.Śā.3.15  athāsyai dadyāt
                        kuṣṭhailālāṅgalīvacācavyacitrakaciribilvacūrṇamupāghrātuṃ muhurmuhuḥ |  
 tathā bhūrjapatraśiṃśapāsarjarasānyatamadhūmamantarāntarā ca
                        pārśvapṛṣṭhakaṭīsakthideśān koṣṇena tailenābhyajyānusukhamasyā mṛdnīyāt
                        || 
 AS.Śā.3.16  ekamavāk parivartate garbhaḥ |  
 tasya lakṣaṇam |  
 vimucya hṛdayamudaramāviśati |  
 bastiśiro 'vagṛhṇāti |  
 tvarayantyenāmāvyaḥ |  
 na cedevaṃ parivartate tato muhurmuhurjṛmbhaṇaṃ caṅkramaṇaṃ ca
                        kārayitavyānantaroktaṃ vidhim || 
 AS.Śā.3.17  anye tu musalenolūkhalaṃ
                        dhānyapūrṇamāhananīyamityāhuḥ |  
 tattu na samyak |  
 dāruṇavyāyāmavarjanaṃ hi garbhiṇyāḥ satatamupadiśyate |  
 viśeṣataśca prasavakāle pracalitasarvadhātudoṣāyāḥ saukumāryatvānnāryā
                        musalavyāyāmenerito vāyurantaraṃ labdhvā prāṇān hiṃsyāditi || 
 AS.Śā.3.18  atha parivṛttagarbhāṃ
                        paryaṅkamenāmāropya kuśalā strī pādato 'syā niṣaṇṇāyā
                        yonimanulomamanusukhamabhyajjya sphijau pādābhyāṃ pīḍayet |  
 yoniṃ ca punaḥ punaḥ prasādhayet |  
 brūyācca subhage śanaiśśanaiḥ pravāhayasva suprasannaste mukhavarṇaḥ putraṃ
                        janayiṣyatīti || 
 AS.Śā.3.19  anyā tu vāmakarṇe 'syā
                        mantramimaṃ japet || 
 AS.Śā.3.20  kṣitirjalaṃ viyattejo
                        vāyurviṣṇuḥ prajāpatiḥ |  
 sagarbhāṃ tvāṃ sadā pātu vaiśalyaṃ vā dadhātvapi || 
 AS.Śā.3.21  prasūṣva
                        tvamavikliṣṭamavikliṣṭā śubhānane |  
 kārtikeyadyutiṃ putraṃ kārtikeyādirakṣitamiti || 
 AS.Śā.3.22  tathā--- 
 ihāmṛtañca somaśca citrabhānuśca bhāmini |  
 uccaiśścavāśca turago mandire nivasantu te || 
 AS.Śā.3.23  idamamṛtamapāṃ samudvṛtaṃ vai
                        tava laghugarbhamimaṃ pramuñcatu strī |  
 tadanalapavanārkavāsavāste saha lavaṇāmbudharairdiśantu śāntimiti || 
 AS.Śā.3.24  tathā parā 'nuśiṣyāt anāgatāyāṃ
                        vedanāyāṃ mā pravāhiṣṭhāḥ |  
 akālapravāhaṇaṃ hi viṇmūtrādivegānāmivodīraṇamanarthakaramahitaṃ ca garbhasya
                        śvāsakāsaśoṣakubjatādikāritvāt |  
 tathā teṣāmeva vidhāraṇamiva vedanāyāmapravāhaṇamupaghātāya tato yathoktaṃ
                        kuruṣva || 
 AS.Śā.3.25  śanaiśśanaiśca pūrvaṃ
                        pravāhiṣṭhāḥ |  
 nirgame bāḍhaṃ garbhasya yonimukhapratipattau bāḍhataramāprasavāditi |  
 tasyāstu pravāhamānāyāḥ striyaḥ śabdaṃ kuryuḥ prajātā prajātā dhanyaṃ dhanyaṃ
                        putramiti |  
 tathāsyā harṣeṇa prāṇā āpyāyante || 
 AS.Śā.3.26  garbhasaṅge tu yoniṃ dhūpayet
                        kṛṣṇasarpanirmokena |  
 piṇḍītakena vā |  
 badhnīyācca hiraṇyapuṣpīmūlaṃ hastapāde dhārayecca suvarcalāṃ viśalyāṃ vā
                        || 
 AS.Śā.3.27  atha prasūtāyā na cedaparā
                        patati tato dakṣiṇena pāṇinā nābherupariṣṭādbalavadupapīḍya anyena pṛṣṭhata
                        upasaṅgṛhya vidhunuyāt || 
 AS.Śā.3.28  pārṣṇyā vā śroṇīmākoṭayet |  
 sphijau vopasaṃgṛhya supīḍitaṃ nipīḍayet |  
 veṇyāṅgulyā vā keśaveṣṭitayā ca kaṇṭhatālū parāmṛśet || 
 AS.Śā.3.29
                         bhūrjapatrakācamaṇisarpanirmokaiśca yoniṃ dhūpayet |  
 bhūrjaguggulubhyāṃ vā |  
 śālimūlasiddhena vā sarpiṣā yonimabhyajya
                        kaṭukālābujālinīnimbasarpanirmokairdhūpayet |  
 anabhyaktāṃ vā kaṭutailamiśraiḥ kalkīkṛtairvā tailāktairālimpet |  
 guḍanāgarakalkena vā |  
 tadeva vā bhakṣayet |  
 lāṅgalīmūlakalkena vā pāṇimudaraṃ cālimpet |  
 mahāvṛkṣakṣīraṃ vā mūrdhanyanuṣecayet || 
 AS.Śā.3.30  kuṣṭhatālīsakalkaṃ
                        bilvabalvajayūṣamaireyāsavasurāmaṇḍānyatamena vyoṣatīkṣṇoṣṇena vāmlena
                        kulattharasena madhukapippalīsampākena vā pāyayet |  
 pippalyelākolavibiḍacavyacitrakopakuñcikākalkaṃ vā |  
 kharasya vṛṣabhasya vā jīvato dakṣiṇaṃ karṇamuddhṛtya
                        bilvakulatthabalvajayūṣādīnāmāplāvanānāmanyatame prakṣipya
                        muhūrtasthitamuddhṛtya tadāplāvanaṃ pāyayet || 
 AS.Śā.3.31  kuṣṭhailākalkaṃ vā surayā |  
 arkālarkakaṣāyaṃ vā prajātāṃ suronmiśram |  
 kuṣṭhalāṅgalikīmūlakakalkaṃ vā madyamūtrānyatamena |  
 vatsakādicūrṇaṃ vā madyena |  
 śatapuṣpākuṣṭhamadanahiṅgusiddhasya ca tailasya picuṃ grāhayet |  
 tataścaināmanuvāsanakāle 'nuvāsayet || 
 AS.Śā.3.32  bilvabalbajayūṣādyāplāvanaiśca
                        phalajīmūtakekṣvākudhāmārgavakuṭajārkakṛtavedhanahastiparṇyabhīrūpahitairāsthāpayet
                        |  
 siddhārthakakuṣṭhalāṅgalikīmahāvṛkṣakṣīramiśreṇa vā surāmaṇḍena |  
 śālmalīvṛntāni vā svinnānyāpothya pañcamūlakaṣāye vimardayet |  
 tena ca pūtena snehavatā phalādiyuktena || 
 AS.Śā.3.33  yathoktāsthāpanadravyasiddhena
                        kaṭutailottarabastiṃ dadyāt |  
 śigrusumukhamaricājājīcitrakakalkakṣīragomūtrasiddhena vā
                        kaṭutailenānuvāsayet |  
 umāśālmalīpicchayā vā saghṛtayā yoniṃ pūrayitvā vidhunuyāt |  
 snigdhena vā kṛttanakhena pāṇinā nālānusārato 'paharet || 
 AS.Śā.3.34  prajātāyāṃ cedbastimūrdhodareṣu
                        śūlaṃ makkalākhyaṃ syāttatra yavakṣāracūrṇaṃ sarpiṣā sukhoṣṇodakena vā pibet
                        |  
 varaṇādiṃ vā sapañcakolamelāpratīvāpam || 
 AS.Śā.3.35  athavā
                        vīratarādimūṣarādipratīvāpam |  
 lavaṇacūrṇaṃ vā vatsakādiniryūheṇa |  
 vatsakādiṃ vā madirayā |  
 aṃśumatīdvayakvāthena vā maricabhadradārukalkam |  
 bhārṅgīnāgaradevadārukalkaṃ voṣṇāmbhasā |  
 purāṇaguḍaṃ vā trikaṭutrijātakadhanikācūrṇasaṃsṛṣṭaṃ bhakṣayet || 
 AS.Śā.3.36  tasyāścet svasthānato
                        yonirbhraśyet |  
 tato yasya kasyacicchoṇitenābhyajya yoniṃ yathāsthānaṃ kuśalā strī niveśayet
                        |  
 niviṣṭāṃ cāśokarohiṇībarhiṣośīrapriyaṅgudevadārukalkavipakvena tailena
                        bahuśaḥ svedayet pūrayet brūyācca gaccha subhage svasthānamiti || 
 AS.Śā.3.37  tadvaccānyatamā strī
                        jātamātrameva bālaṃ bālopacaraṇīyena vidhinopapādayet |  
 tamupadekṣyate tūtāreṣu |  
 atha sūtikāṃ balātailenābhyajyāt |  
 bubhukṣitāṃ ca pañcakolacūrṇena
                        yavānyupakuñcikācavyacitrakavyoṣasaindhavacūrṇena vā yuktāmahaḥpariṇāminīṃ
                        yathāsātmyaṃ snehamātrāṃ pāyayet |  
 snehāyogyāṃ vātaharauṣadhakvāthaṃ hrasvapajcamūlakvāthaṃ vā || 
 AS.Śā.3.38  pītavatyāśca yamakenābhyajya
                        veṣṭayedudaraṃ vastreṇa |  
 tathā na vāyurudaravikṛtimutpādayedayedanavakāśatvāt |  
 jīeṇe tu snehe pūrvaiṣadhaireva siddhāṃ vidāryādigaṇakvāthena kṣīreṇa vā
                        yavāgūṃ susvinnāṃ dravāṃ mātrayā pāyayet |  
 prāk snehayavāgūpānābhyāṃ cobhayakālamuṣṇodakena pariṣecayet || 
 AS.Śā.3.39  evaṃ trirātraṃ pañcarātraṃ
                        saptarātraṃ vānupālya tato yavakolakulatthayūṣeṇa laghunā cānnapānena |  
 dvādaśarātrāt paraṃ jāṅgalarasādibhiśca kramādāpyāyayedagnibalādīnyapekṣya |  
 kvathitaśītaṃ ca toyaṃ pāyayet |  
 tathā
                        jīvanīyabṛṃhaṇīyamadhuravātaharasiddhairabhyaṅgodvartanapariṣekāvagāhairannapānaiśca
                        hṛdyairupācaret |  
 evaṃ hi
                        garbhavṛddhikṣapitaśithilasarvaśarīradhātupravāhaṇavedanākledaraktanissrutiviśeṣaśūnyaśarīrācca
                        puarnavībhavati || 
 AS.Śā.3.40  ata eva ca sūtikāyā vyādhiḥ
                        kṛcchrasādhyo bhavatyasādhyo vā |  
 tasmāttāṃ yathoktena vidhinā prayatnenopacaret |  
 evaṃ sādhyardhamāsamupasaṃskṛtā krameṇa vimuktāhāravihārayantraṇā
                        vigatasūtikābhighānā syāt punarārtavadarśanādityeke || 
 AS.Śā.3.41  ityādyaṃ māsamādāya
                        yāvadgarbhakṣamā punaḥ |  
 strī syāttāvadvidhiḥ sarvaḥ sarvathā sādhu darśitaḥ || 
 
 
                    atha caturtho 'dhyāyaḥ | 
                     AS.Śā.4.1  athāto garbhavyāpadaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Śā.4.2  strī cedāpannagarbhā
                        parihāryāṇyāseveta |  
 tataśca yasyā bastipārśvaśroṇiyonimukheṣu śūlaṃ puṣpadarśanaṃ ca syāt |  
 tāṃ mṛdusukhaśiśirāstaraṇaśayanasthāmīṣadavanataśirasaṃ
                        śītapradehapariṣekādibhirupācaret || 
 AS.Śā.4.3  tadyathā |  
 sahasradhautena sarpiṣādhonābheḥ sarvataḥ pradihyāt |  
 madhukasiddhasarpiṣā suśītena picumāplāvya yonisamīpe sthāpayet |  
 gavyena payasā madhukāmbunā nyagrodhādikaṣāyeṇa vā pariṣecayet |  
 paripītatatsvarasāni ca tailāni yonau nidhāpayet |  
 tacchṛṅgasiddhasya vā kṣīrasarpiṣaḥ picum || 
 AS.Śā.4.4  atisravati tu rakte tata
                        evākṣamātraṃ prāśayet |  
 kevalādeva vā kṣīrasarpiṣaḥ |  
 padmotpalakumudakiñjalkaṃ ca samadhuśarkaraṃ lehayet || 
 AS.Śā.4.5
                         dhātakīgairikasarjarasāñjanacūrṇaṃ vā madhunā |  
 nyagrodhāditvakpravālakalkaṃ vā |  
 śaśaiṇahariṇarudhiraṃ vā sakṣaudraṃ pāyayet |  
 ṛddhividārījīvantīrvā payasā |  
 nīlotpalasitāpakvaloṣṭacandanādi vā
                        taṇḍulaśālūkodumbaraśalāṭunyagrodhaśṛṅgāni vā++ājena payasā || 
 AS.Śā.4.6  
                        kaśerukamṛṇālakaśṛṅgāṭakakāśmaryaparūṣakadrākṣāsārivāprapauṇḍarīkānantotpalakadambabījakvāthena
                        vā śarkarāmadhumadhureṇa śālicūrṇam |  
 jīvanīyaśṛtaṃ vā kṣīram |  
 balātibalāśāliṣaṣṭikekṣumūlakākolīśṛtena payasā samadhuśarkareṇa
                        raktaśālyodanaṃ suśītaṃ bhojayet |  
 śītavīryajāṅgalarasena vā |  
 raktapittakriyāśca śodhanavarjyāḥ prayuñjīta |  
 saumyāśca mano 'nukūlāḥ kathāḥ || 
 AS.Śā.4.7  adṛṣṭaśoṇitāṃ tu
                        madhukapayasyāsuradārubhiḥ siddhaṃ payaḥ pāyayet |  
 tāmravalyaśmantakaśatāvarīpayasyābhirvā |  
 vidāryādigaṇena vā |  
 śvadaṃṣṭrāsvarasakṣīrasiddhaṃ vā sarpiḥ |  
 palāṇḍurasasiddhaṃ vā sakṣaudram || 
 AS.Śā.4.8  asampūrṇatrimāsāyāstu
                        puṣpadarśane garbhaḥ prāyo na tiṣṭhatyasañjātasāratvāt || 
 AS.Śā.4.9  āmānvaye cordhvamapi
                        viruddhopakramatvāt |  
 tatra rūkṣaśītāni prayuñjīta || 
 AS.Śā.4.10  tadyathā |  
 prāgupavāsaṃ tato
                        durālabhāmṛtośīraparpaṭakaghanacandanātiviṣābalākaṭvaṅgadhānyākakvāthapānam
                        |  
 tṛṇadhānyaśāliṣaṣṭikapeyāmaśanaṃ ca mudgādiyūṣaiḥ |  
 jite tvāme snigdhaśītāni pūrvavat || 
 AS.Śā.4.11  āmagarbhe tu patite
                        madyānāmanyatamaṃ sāmarthyataḥ pāyayet |  
 garbhakoṣṭhaviśudhyarthamārtivismaraṇārthaṃ ca |  
 amadyapāṃ pācanīyadravyopahitābhiḥ snehalavaṇavarjyābhiḥ
                        satilābhiruddālakādiyavāgūbhirupācaredyāvanto māsāstāvantyahānīti || 
 AS.Śā.4.12  tataḥ
                        prīṇanairbalānurakṣibhirasnehairāhārairādoṣadhātukledaśuddheḥ |  
 āmagarbhaśeṣeṇa hi punaḥpunarakuśalamanuṣajyeta |  
 tasmāttīkṣṇairanavaśeṣayannupācaret |  
 tataḥ paraṃ snehapānairbastibhirāhāraiśca
                        dīpanīyapācanīyajīvanīyabṛṃhaṇīyamadhuravātaharairiti || 
 AS.Śā.4.13  yasyāḥ punarmahati jātasāre
                        garbhe varjyānāmavarjanāt puṣpadarśanaṃ syādanyadvā yonisravaṇam |  
 tasyāstannimittaṃ vāyuḥ prakupitaḥ pittaśleṣmāṇau parigṛhya garbhasya
                        rasavahāṃ nāḍīṃ pratipīḍyāvatiṣṭhate |  
 tato nāḍyāṃ doṣaiḥ kulyāyāmiva tṛṇapatrādibhiḥ praticchannāyāṃ
                        rasasyāsamyagvahanādgarbho vṛddhimanāpnuvannupaviśatyupaśuṣyati vā || 
 AS.Śā.4.14  tatra yasyāḥ
                        kādācitkārtavaparisrāvāvalpau ca dṛśyete satataṃ ca garbhaḥ
                        prāptātparimāṇādaparihīyamāna eva sphurati |  
 na ca kukṣirvivardhate |  
 tamupaviṣṭakamityācakṣate |  
 yadā tu pratimāsamārtavaṃ pratyahaṃ vā parisravaṇaṃ nātyalpaṃ ca tathā
                        parihīyamāṇo garbhaścirāt kiñcit spandate |  
 kukṣiśca vṛddho 'pi parihīyate |  
 tadupaśuṣkakaṃ nāgodaraṃ ca || 
 AS.Śā.4.15  tau tu
                        māturāhāratejasālpenāpyāyyamānau yadā puṣṭau syātāṃ keśadaśanādiyuktau |  
 tadā varṣagaṇairapi pramadā prasūyata eva || 
 AS.Śā.4.16  tatra
                        vātenopaviṣṭakopaśuṣkakayorvāyuḥ pratihanyate saśabdaṃ phenilaṃ vicchinnaṃ
                        śakṛdupaveśyate mūtramuparudhyate kaṭīpṛṣṭhahṛdayeṣu vedanā jṛmbhā nidrānāśo
                        'bhīkṣṇaṃ pratiśyāyaḥ śuṣkakāsaḥ sādaḥ kṣveḍete iva karṇau tudyete iva
                        śaṅkhau pipīlikābhiriva saṃsṛjyate śarīraṃ parikṛntanniva vāyurbhramati
                        kukṣau tama iva praveśyate duḥkhenānnasya jaraṇamaharahaḥ parihāniḥ
                        sphuṭitavivarṇaparuṣatvaktvaṃ ca bhavati || 
 AS.Śā.4.17  pittena tāmraharitamupaveśyate
                        dhūmako 'mlakaśchardirmūrchā kukṣihṛdayadāhaḥ
                        pītaraktagomūtrābhanetramūtranakhatvaktvaṃ kālī durbalā nityaśūnā ca nārī
                        bhavati || 
 AS.Śā.4.18  śleṣmaṇā madhurāsyatvamutkleśaḥ
                        śleṣmodvamanaṃ bhaktadveṣaḥ śvetahastapādanetratā kāsaḥ śvāsaśca || 
 AS.Śā.4.19
                         tayorjīvanīyabṛṃhaṇīyamadhurauṣadhasiddhānāṃ saṃpiṣāmupayogaḥ |  
 tathā payasāṃ rasānāmāmagarbhāṇāṃ ca garbhavṛddhikaraḥ |  
 tathā sambhojanametaireva ca ghṛtādibhiḥ |  
 subhikṣāyā abhīkṣṇaṃ yānavāhanāpavarjanabṛṃhaṇairupapādanam || 
 AS.Śā.4.20  atha viśeṣeṇa vāte pūrvameva
                        saindhabopahitaṃ kṣīrabastiṃ datvā śītodakasnātāṃ mṛdu śālyodanaṃ bhojayet |  
 tato vidāryādigaṇasādhitena saṃṣiṣānuvāsayet |  
 nivātaṃ ca seveta |  
 pitte madhukavidārīniryūhasiddhaṃ payaḥ pibet |  
 tisraḥ sthūlakukkuṭīrnistuṣamāṣāḍhakaṃ ca kṣīrodakenolūkhale saṅkṣudya
                        tadrasena sarpiṣā ca tittirikapiñjalānyatararasaṃ sāghayitvā
                        pāyayedupaviṣṭakavivardhanārthamupaśuṣkakabṛṃhaṇārthaṃ ca |  
 ajāsaṃpiṣā kṣīreṇa jīvanīyaiśca saṃskṛtāṃ yavāgūṃ pibet || 
 AS.Śā.4.21
                         payasyākākolīdvayasuniṣaṇṇakakalkena payasā ca sarpirvipācayet |  
 tat kālyaṃ kṣīrānupānamupayuñjīta |  
 āmagarbharasena cāśnīyāt |  
 tāneva ca tatra bhṛṣṭān bhakṣayet |  
 jalacaramāṃsāni ca |  
 kaphe tvānūpaudakapiśitopadaṃśāmacchasurāṃ trirātraṃ pañcarātraṃ saptarātraṃ
                        vā pibet || 
 AS.Śā.4.22  tilamudgamāṣalavaṇābilvapātraiḥ
                        pañcabhirghṛtapātraṃ saṃyojya svanuguptaṃ nidhāpayet |  
 tataḥ prātaḥ piṇḍaṃ bilvamātraṃ śṛtaśītacchāgadugdhānupānaṃ vāśnīyāt |  
 atraiva vā badaracūrṇapātramapi nidadhyāt |  
 evamavṛddhau tīkṣṇairvirecayedaparāpātanīyaiśca pātayet || 
 AS.Śā.4.23  yasyāḥ punarvātopasṛṣṭasrotasi
                        līno garbhaḥ prasupto na spandate taṃ līnamityāhuḥ |  
 tatra śyenotkrośagomatsyagodhāśikhikukkuṭatittirīṇāmanyatamasya rasena
                        bhūrisarpiṣkeṇa māṣayūṣeṇa vā ghṛtāḍhyena raktaśālyodanaṃ bhojayet |  
 saktūnvā tilamāṣabilvaśalāṭuyuktān payasā pāyayet |  
 medyamāṃsopadaṃśaṃ vā mārdvīkam |  
 tailena cābhīkṣṇamudaravaṅkṣaṇorukaṭīpārśvapṛṣṭhānyabhyajyāt |  
 muhurmuhuścaināṃ harṣayet |  
 pūrvoktaṃ cekṣeta |  
 yasyāḥ punarudāvartavibandhaḥ syāttāṃ vātaharasnigdhānnapānairupācaret || 
 AS.Śā.4.24  aṣṭame tu māse madhukasiddhena
                        tailenānuvāsayet |  
 tadasiddhau vīraṇaśālikuśakāśekṣubālikāvetasaparivyādhamūlānāṃ
                        bhūtīkānantākāśmaryaparūṣakamadhūkamadhukamṛdvīkānāṃ ca
                        payasārdhodakenodgṛhya rasaṃ tena
                        priyālabibhītakamajjatilakalkayukteneṣallavaṇoṣṇena nirūhayet |  
 vigatavibandhāṃ ca snātāśitāṃ sāyaṃ tenaiva tailenānuvāsayet || 
 AS.Śā.4.25  udāvarto hi samupekṣitaḥ sahasā
                        sagarbhāṃ garbhiṇīmatipātayet || 
 AS.Śā.4.26  yasyāḥ
                        punaratimātradoṣopacayādyathoktairvā vyavāyādibhiranyairvā vyādhibhiḥ
                        pūrvopacitena vā jananyapatyayoḥ karmaṇā bandhanānmucyate garbhaḥ phalamiva
                        vṛntāt sa muktabandhano garbhaśayyāmatikramya
                        yakṛtplīhāntravivarairavasraṃsamānaḥ koṣṭhasaṅkṣobhamāpādayati |  
 tataḥ koṣṭhasaṅkṣobhādvāyurapāno mūḍhaḥ
                        kukṣibastipārśvodarayoniśūlānāhaviṇmūtrasaṅgānāpādya garbhaṃ cyāvayati
                        taruṇaṃ śoṇitabhāvena |  
 so 'bhihitaḥ prāk || 
 AS.Śā.4.27  vivṛddhe tu garbhe stabdhaṃ
                        stimitaṃ śītamaśmagarbhamivodaramābhāti |  
 śūlamadhikamupajāyate na ca spandate garbho nāvyaḥ prādurbhavanti na sravati
                        yonirakṣiṇī cāsyāḥ sraṃsyete tathā bhṛśamaratiparītā vyathate 'nyathā
                        ceṣṭate tāmyati bhrāmyati rodityaharniśaṃ na svapiti pūtyucchavāsā
                        kṛcchrācchravasityatikaṣṭaṃ prāṇiti jakṣitītyevaṃvidhāṃ striyaṃ mṛtagarbhāṃ
                        vidyāt || 
 AS.Śā.4.28  taṃ tu garbhaṃ
                        kadācidasamyagapatyapathamanekadhā pratipannaṃ viguṇeneva vāyunā ṣīḍitaṃ
                        mohitaṃ ca mūḍha garbhamityāhuḥ |  
 viguṇānilapratipīḍanavaicitryādasaṅkhyagatiṃ ca || 
 AS.Śā.4.29  samāsatastu trividhā
                        ga....rdhva |  
 tiryaṅ nyubjā ca |  
 saṃsthānāni ṣunaraṣṭau |  
 tānyatraivottaratra vakṣyante || 
 AS.Śā.4.30  teṣu saṃveṣvapi
                        viparītendriyārthāmākṣepayoni bhraṃśasaṃvaraṇamakkalaśvāsabhramābhipannāṃ
                        śītagātrāṃ pūtyudgārāṃ ca varjayet || 
 AS.Śā.4.31  na tu kṣaṇamapyupekṣeta
                        garbhaśalyam |  
 taddhi nirucchvāsīkṛtyāśu jananīṃ hanyāt || 
 AS.Śā.4.32  sacetanaśca garbhaḥ śastreṇa
                        vidāryamāṇo viṣamamaṅgāni vikṣipet || 
 AS.Śā.4.33  tasmāttatsaṅge sūtyaḥ
                        prayateran pūrvoktāni ca mantrauṣadhāni prayuñjīta |  
 trividhastu saṅgo bhavati |  
 śirasyaṃse jaghane vā || 
 AS.Śā.4.34  mūḍhagarbhasya tu
                        jarāyupātanasāmānyaṃ karmetyeke |  
 mantrādikarmātharvavedavihitamityeke |  
 dṛṣṭakarmaṇā śalyahartrā śalyāharaṇamityeke || 
 AS.Śā.4.35  na tvataḥ kaṣṭatamamasti
                        śastrakarma |  
 yato yoniyakṛtplīhāntragarbhaśayādīnāṃ madhye tānanupahiṃsatā sparśavatā
                        śastramavacāryamutkarṣaṇavyāvartamotkartacchedanabhedanapīḍanarjūkaraṇāni
                        caikena pāṇinā kāryāṇi || 
 AS.Śā.4.36  tasmādīśvaramāpṛcchya paraṃ ca
                        yatnamāsthāya tadvidyasahitastamupakramet |  
 akriyāyāṃ dhruvaṃ maraṇam |  
 upakrame saṃśayaḥ |  
 tathodarāśmarīprabhṛtīnapi || 
 AS.Śā.4.37  athottānāyā vyābhugnasakthyā
                        vastracumbalonnamitakaṭipradeśāyāśca
                        dhanvanāgavṛntikāśālmalīpicchāghṛtairabhyajya hastaṃ yoniṃ ca garbhamāharet
                        || 
 AS.Śā.4.38  tatra
                        sakthibhyāmāgatasyānulomamāñchanameva |  
 ekasakthiprapannasyetaraṃ sakthiḥ prasārya |  
 sphigdeśāgatasya sphigdeśaṃ pratiṣidhyordhvamutkṣipya sakthinī prasārya |  
 tiryagāgatasya parighasyevāparārdhamutkṣipya pūrvārdhamapatyapathaṃ
                        pratyārjavamānīya |  
 pārśvāpavṛttaśiraso 'saṃ pratipīḍyordhvamutkṣipya śiropatyapathamānīya |  
 bāhudvayaprapannasyordhvamutpīḍyāsau śiromūamānīya || 
 AS.Śā.4.39  yastvābhugnamadhyaḥ
                        pāṇipādaśirobhiryoniṃ pratipadyate |  
 yaścābhugna evaikena pādena yoniṃ dvitīyena pāyum |  
 tau mūḍhau hastenāhartumaśakyāviti śastramavacārayet || 
 AS.Śā.4.40  atha striyamāśvāsya
                        maṇḍalāgreṇāṅguliśastreṇa vā vidārya śiraḥ kapālānyāhṛtya garbhaśaṅkunā
                        gṛhītvā cibuke tālunyurasi kakṣyāyāṃ vāpaharet |  
 abhinnaśirasaṃ cākṣikūṭe vā |  
 tathāṃsasaktasyāṃsadeśe bāhuṃ chitvā dṛterivādhmātasya
                        vātapūrṇamudaramavadārya nirasyāntrāṇi śithilībhūtamāharet |  
 jaghanasaktasya jaghanakapālāni dārayitveti || 
 AS.Śā.4.41  api ca yadyadvāyuvaśādaṅgaṃ
                        sajjedgarbhasya khaṇḍaśaḥ |  
 tattacchitvā haretsamyagrakṣannārīṃ ca yatnataḥ || 
 AS.Śā.4.42  athāpatantīmaparāṃ pātayet
                        pūrvavadbhiṣak |  
 evaṃ nirhṛtaśalyāṃ tu siñceduṣṇena vāriṇā || 
 AS.Śā.4.43  dadyādabhyaktadehāyai yonau
                        snehapicuṃ tataḥ |  
 yonirmṛdurbhavettena śūlaṃ cāsyāḥ praśāmyati || 
 AS.Śā.4.44
                         dīpyakātiviṣārāsnāhiṅgvelāpañcakolakāt |  
 cūrṇaṃ snehena kalkaṃ vā kvāthaṃ vā pāyayettataḥ || 
 AS.Śā.4.45
                         kaṭukātiviṣāpāṭhāśākatvagdhiṅgutaijanīḥ |  
 tadvacca doṣasyandārthaṃ vedanopaśamāya ca || 
 AS.Śā.4.46  trirātramevaṃ saptāhaṃ
                        snehameva tataḥ pibet |  
 sāyaṃ pibedariṣṭaṃ ca tathā sukṛtamāsavam || 
 AS.Śā.4.47  śirīṣakakubhakvāthapicūnyonau
                        ca nikṣipet || 
 AS.Śā.4.48  upadravāśca ye 'nye
                        syustānyathāsvamupācaret |  
 payo vātaharaiḥ siddhaṃ daśāhaṃ bhojane hitam || 
 AS.Śā.4.49  raso daśāhaṃ ca paraṃ
                        laghupathyālpabhojanā || 
 AS.Śā.4.50  snehābhyaṅgaparā snehāna
                        balātailādikān bhajet |  
 ūrdhvaṃ caturbhyo māsebhyaḥ sā krameṇa sukhāni ca || 
 AS.Śā.4.51  atha balātailamupadekṣyāmaḥ |  
 balāmūlakaṣāyasya bhāgāḥ ṣaṭ tāvanta eva payaso
                        yavakolakulatthadaśamūlakaṣāyasya bhāgo bhāgaścaturdaśastailasya
                        tatsarvamaikadhyaṃ kṛtvā ślakṣṇapiṣṭāni cāvāpya
                        kākolīkṣīrakākolījīvakarṣabhakamudgaparṇīmāṣaparṇī
                        modāmahāmedākṣīraśuklāmadhukadevadārumañjiṣṭhācandanasārivātagarakuṣṭhaśatāvaryaśvagandhāpunarnavāśatapuṣpāvarāpatrarasasaralaśaileyailāvacāgarukālānusārīsaindhavāni
                        śanairmṛdvagninā sādhayitvā subhājane 'nuguptaṃ nidadhyādeṣa bhagavato
                        dhanvantarerabhimatastailarājo rājñāṃ rājamātrāṇāṃ sūtikānāṃ kṛśānāṃ
                        śiśūnāmatītavayasāṃ sukumārāṇāṃ śūlināṃ mahāgrahagṛhītānāṃ
                        dīrgharogakṣapitavapuṣāṃ marmaviddhapatitābhihatabhagnaviśliṣṭadehānāṃ
                        daivopaghātābhiśaptamanojvaraparītānāṃ pānanāvanābhyaṅgabastiṣu prayojyaḥ |  
 tena balapauruṣasmṛtimatimedhāgnivīryaujāṃsi vivardhante
                        pakṣāghātākṣepakārditādivividhavātavikāragulmahikkāśvāsakāsā nivartante |  
 aharahaścopayujyamāne ṣaṇmāsādāntravṛddhiḥ praśāmyati ca vandhyā ca putraṃ
                        guṇavantamicchayā labhata iti |  
 bhavanti cātra || 
 AS.Śā.4.52  bastidvāre vipannāyāḥ kukṣiḥ
                        praspandate yadi |  
 janmakāle tataḥ śīghraṃ pāṭayitvoddharecchiśum || 
 AS.Śā.4.53  madhukaṃ śākabījaṃ ca payasyā
                        suradāru ca |  
 aśmantakaḥ kṛṣṇatilāstāmravallī śatāvarī || 
 AS.Śā.4.54  vṛkṣādanī payasyā ca latā
                        cotpalasāribā |  
 anantā sārivā rāsnā padmā ca madhuyaṣṭikā || 
 AS.Śā.4.55
                         bṛhatīdvayakāśmaryakṣīriśṛṅgatvaco ghṛtam |  
 pṛśniparṇī balā śigruḥ śvadaṃṣṭrā madhuparṇikā || 
 AS.Śā.4.56  śṛṅgāṭakaṃ bisaṃ drākṣā
                        kaśerumadhukaṃ balā |  
 saptaitān payasā yogānardhaślokasamāpanān || 
 AS.Śā.4.57  kramāt saptasu māseṣu garbhe
                        sravati yojayet |  
 kapitthabilvabṛhatīpaṭolekṣunidigdhikāt || 
 AS.Śā.4.58  mūlaiḥ śṛtaṃ prayuñjīta kṣīraṃ
                        māse tathāṣṭame |  
 namame sārivānantāpayasyāmadhuyaṣṭibhiḥ || 
 AS.Śā.4.59  yojayeddaśame māsi siddhaṃ
                        kṣīraṃ payasyayā |  
 athavā yaṣṭimadhukanāgarāmaradārubhiḥ || 
 
 
                    atha pañcamo 'dhyāyaḥ | 
                     AS.Śā.5.1  athāto 'ṅgavibhāgaṃ śārīraṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Śā.5.2  sakalamapi śarīramaṅgamityucyate
                        tatra punaḥ ṣaḍaṅgaṃ śirontarādhirdvau bāhū sakthinī ca
                        netranābhipāṇipādādīni tvasya pratyaṅgāni || 
 AS.Śā.5.3  mahāguṇamayebhyaśca
                        khapavanatejojalabhūmyākhyebhyo mahābhūtebhyaścetanādhiṣṭhitebhyo
                        'bhinirvṛttiraṅgasya || 
 AS.Śā.5.4  bhūtānāmeva ca
                        dṛṣṭādṛṣṭavividhakarmavaśādanekarūpātsanniveśaviśeṣādākṛtipramāṇasnehadīptisvarādīnāṃ
                        sārūpyamasārūpyaṃ vā sūkṣmasthūlatāratamyabhedabhinnamatibahuprakāraṃ
                        niṣpadyate || 
 AS.Śā.5.5  tatra sattvabahulamākāśam |  
 rajobahulo vāyuḥ |  
 ubhayabahulo 'gniḥ |  
 sattvatamobahulamambu |  
 tamobahulā bhūḥ |  
 teṣāmapratighātaścalatvamauṣṇyaṃ dravatā kāṭhinyamiti kramālliṅgāni |  
 viśeṣataśca śrotrādiṣvindriyeṣvavasthānam |  
 śabdasparśarūparasagandhairekaikapravṛddhairanvayaḥ || 
 AS.Śā.5.6  tatrākāśajāni śrotraṃ śabdaḥ
                        sarvasrotāṃsi viviktā ca |  
 vāyavīyāni sparśanaṃ sparśaḥ praśvāsocchvāsādiparispandanāni lāghavaṃ ca |  
 āgneyāni darśanaṃ rūpaṃ pittamūṣmā paktiḥ santāpo medhā varṇo bhāstejaḥ
                        śauryaṃ ca |  
 āmbhasāni rasanaṃ rasaḥ svedakledavasārasāsṛkśukramūtrādidravasamūhaḥ śaityaṃ
                        snehaśca |  
 pārthivāni ghrāṇaṃ gandhaḥ keśanakhāsthyādimūrtasamūho dhairyaṃ sthairyaṃ ca
                        || 
 AS.Śā.5.7  teṣu mātṛjāni mṛdūni
                        tvagraktamāṃsamedomajjanābhihṛdayāmāśayagarbhaśayayakṛtplīhāklomāntragudādīni
                        || 
 AS.Śā.5.8  ṣitṛjāni sthirāṇi
                        keśanakhāsthiśukrasirāsnāyvādīni || 
 AS.Śā.5.9  ātmajāni
                        nānāyoniṣūtpattirmanaścetanendriyāṇi prāṇāpānau
                        dhāraṇamākṛtisvaravarṇaviśeṣāḥ
                        kāmakrodhalobhabhayaharṣadharmārdhamaśīlatāsmṛtibuddhīcchādveṣaprayatnāhaṅkārasukhaduḥkhāyurātmajñānāni
                        ca || 
 AS.Śā.5.10  
                        sātmyajānyāyurārogyamanālasyalolupatvamindriyaprasādasvaravarṇaujaḥsampatpraśastatā
                        praharṣabhūyastvaṃ medhābalaṃ ca || 
 AS.Śā.5.11  rasajāni kṛtsnasya dehasya
                        sambhavo vṛttirvṛddhistṛptiralaulyaṃ puṣṭirutsāhaśca || 
 AS.Śā.5.12  śuddhasattvajāni
                        śaucamāstikatvaṃ kṛtjñatā dākṣiṇyaṃ vyavasāyaḥ śauryaṃ gāmbhīryaṃ
                        buddhirmedhā smṛtiḥ
                        śuklavartmarucirbhāktirābhiṣaṅgābhāvastamoguṇaviparyayaśca || 
 AS.Śā.5.13  rājasāni durupacāratā 'nāryaṃ
                        śauryaṃ mātsaryamamitabhāṣitvamahaṅkāro lolupatvaṃ dambho mānaḥ krodho
                        harṣaḥ kāmaśca || 
 AS.Śā.5.14  tāmasānyajñānaṃ viṣādaḥ pramādo
                        nidrālasyaṃ kṣuttṛṣṇā śoko mātsaryaṃ vipratipattiḥ parātisandhānaṃ
                        sattvaguṇavaiparītyaṃ ca || 
 AS.Śā.5.15  tatra sattvaṃ manastasyoṣaplavo
                        rajastamaścetyevaṃ bhūtātmakaṃ dehamāhuḥ || 
 AS.Śā.5.16  tasya punaḥ pravibhāgaḥ |  
 tvacaḥ kalā doṣā dhātavo malā buddhīndriyāṇi tadadhiṣṭhitāni
                        karmendriyāṇyatīndriyamāśayāḥ prāṇāyatanāni kaṇḍarājālāni
                        kūrcārajjavassīvanyo 'sthisaṅghātāḥsīmantā asthīnyasthisandhayaḥ snāyūni
                        peśyassirādhamanyassrotāṃsyūṣmāṇo marmāṇi keśaśmaśnulomāni
                        prakṛtivikṛtibhedāśca |  
 tatrāsṛjaḥ pacyamānasya kṣīrasyeva santānikāḥ ṣaṭ tvaco bhavanti |  
 tvakprasādādraktasya prasādaḥ || 
 AS.Śā.5.17  tāsāmudakadharā cādyā |  
 dvitīyā 'sṛgdharā |  
 tṛtīyā sidhmakilāsādhiṣṭhānā |  
 caturthī sarvakuṣṭhādhiṣṭhānā |  
 pañcamī punaralajīvidradhyadhiṣṭhānā |  
 ṣaṣṭhī tu prāṇadharā |  
 yasyāṃ chinnāyāṃ tāmyatyandhamiva ca tamaḥ praviśati yāṃ cādhiṣṭhāyārūpaṃṣi
                        jāyante parvasu kṛṣṇaraktāni sthūlamūlāni duścikitsyatamāni || 
 AS.Śā.5.18  anye sapta tvaco vadanti |  
 tatra prathamā bhāsinī nāma yā varṇānāmavabhāsinī khādīnāñca ṣañcānāṃ
                        chāyānāṃ sā vrīheraṣṭādaśabhāgapramāṇā |  
 dvitīyā lohinī nāma ṣoḍaśabhāgapramāṇā |  
 tṛtīyā śvetā nāma dvādaśabhāgapramāṇā |  
 caturthī tāmrā nāmāṣṭabhāgapramāṇā |  
 pañcamī vedinī nāma pañcabhāgapramāṇā |  
 ṣaṣṭhī rohiṇī nāma vrīhipramāṇā |  
 saptamī māṃsadharā nāma vrīhidvayapramāṇā || 
 AS.Śā.5.19  yastu dhātvāśayāntareṣu kledo
                        'vatiṣṭhate sa yathāsvamūṣmabhirvipakvaḥ snāyuśleṣmajarāyucchannaḥ kāṣṭha
                        iva sāro dhātusāraśeṣo rasaśeṣolpatvāt kalāsaṃjñaḥ |  
 tā dhātvāśayāntaramaryādāḥ sapta kalāḥ || 
 AS.Śā.5.20  tāsāṃ prathamā māṃsadharā nāma
                        yasyāṃ māṃse sirāsnāyudhamanīsrotasāṃ bhūmāviva paṅkodakena bisamṛṇālānāṃ
                        pratānāni bhavanti || 
 AS.Śā.5.21  dvitīyā raktadharā nāma
                        māṃsasyābhyantaratastasyāṃ śoṇitaṃ viśeṣataśca sirāplīhayakṛtsu bhavati |  
 māṃsācca kṣatāt kṣatajaṃ vṛkṣādiva kṣīriṇaḥ kṣīraṃ pravartate || 
 AS.Śā.5.22  tṛtīyā medodharā nāma |  
 medo hi tasyāmudare 'ṇvasthiṣu ca saraktaṃ bhavati |  
 tadeva ca śirasi kapālapraticchannaṃ mastiṣkākhyaṃ mastuluṅgākhyaṃ ca
                        sthūlāsthiṣu ca majjā |  
 caturthī śleṣmadharā nāma |  
 tatsthena hi śleṣmaṇā śleṣitāḥ sarvasandhayo dṛḍhā bhavanti sopāṅgā ivākṣāḥ |  
 pañcamī purīṣadharā nāma |  
 sā hyatrāmapakvāśayāśritā koṣṭhāntaruṇḍukasthaṃ malaṃ vibhajati || 
 AS.Śā.5.23  ṣaṣṭhī pittadharā nāma
                        pakvāmāśayamadhyasthā |  
 sā hyantaragnerādhiṣṭhānatayāmāśayāt pakvāśayonmukhamannaṃ balena vidhārya
                        pittatejasā śoṣayati pacati pakvaṃ ca vimuñcati doṣādhiṣṭhitā tu
                        daurbalyādāmameva |  
 tato 'sāvannasya grahaṇāt punargrahaṇīsaṃjñā |  
 balaṃ ca tasyāḥ pittamevāgnyabhidhānamataḥ
                        sāgninopastabdhopabṛṃhitaikayogakṣemā śarīraṃ vartayati || 
 AS.Śā.5.24  saptamī śukradharā nāma
                        dvyaṅgule dakṣiṇe pārṇve bastidvārasyādho mūtramārgamāśritā
                        sakalaśarīravyāpinī śukraṃ pravartayati || 
 AS.Śā.5.25  doṣā dhātavo malāśca prāguditāḥ
                        |  
 pañca buddhīndriyāṇi śrotraṃ sparśanaṃ darśanaṃ rasanaṃ ghrāṇaṃ ca |  
 teṣāṃ sabhāgatayā kramādviṣayāḥ śabdasparśarūparasagandhāḥ |  
 pañcabuddhīndriyādhiṣṭhānāni karṇau tvagakṣiṇī jihvā nāsike ca || 
 AS.Śā.5.26  pañca karmendiryāṇi
                        vākpāyūpasthapāṇipādasaṃjñakāni |  
 tānyapi ca vacanotsargaharṣādānagamanārthāni || 
 AS.Śā.5.27  atīndriyaṃ tu manaḥ
                        sarvārthairanvayāt tadyogena pañcendriyāṇāmarthapravṛtteḥ
                        buddhikarmendriyobhayātmakatvācca || 
 AS.Śā.5.28  saptāśayaḥ
                        kramādasṛkkaphāmapittapakvavāyumūtrādhārāḥ strīṇāṃ pittapakvāśayayormadhye
                        garbhāśayo 'ṣṭamaḥ |  
 teṣu saptasu pratibaddhāni koṣṭhāṅgāni
                        hṛdayayakṛtplīhaphuphphusoṇḍukavṛkkāntrādīni |  
 tatra samānenādhmāyamānasya dehoṣmaṇā pacyamānasya śoṇitasyācchato jāyate
                        yakṛt plīhā ca |  
 raktaphenāt phuphphusam |  
 raktakiṭṭāduṇḍukaḥ |  
 raktamedaḥprasādād vṛkkau |  
 raktamāṃsaprasādādāntrāṇi |  
 tāni sārdhatrivyāmāni puṃsām |  
 trivyāmāni srīṇām |  
 raktasyānilayogāt kālīyam |  
 hṛdayaṃ punaḥ śleṣmaraktaprasādāt sambhavati padmakośasaṅkāśaṃ
                        suṣiramadhomukham |  
 tadviśeṣeṇa cetanāyāḥ sthānaṃ sarvabhāvānāṃ ca cetanānugatānām |  
 tasya vāmapārṇve plīhā phuphphusaśca dakṣiṇato yakṛt kloma ca || 
 AS.Śā.5.29  tathā kapharaktavāhināṃ
                        srotasāṃ mahābhūtānāṃ ca prasādādindriyāṇi |  
 teṣvapi ca netre śleṣmaṇaḥ prasādācchuklamaṇḍalaṃ tat pitṛjam |  
 asṛjaḥ kṛṣṇamaṇḍalaṃ tanmātṛjam |  
 madhye dṛṣṭimaṇḍalaṃ tadubhayātmakam || 
 AS.Śā.5.30
                         pakṣmavatmarśuklakṛṣṇadṛṣṭyākhyāni pañca maṇḍalāni |  
 tatsandhayaścatvāraḥ |  
 dvau cāpāṅgakanīnayoḥ iti te ṣaṭ |  
 ṣaṭ ca paṭalāni |  
 dve vartmanī |  
 bāhyaṃ cāśritamagnyambhasī |  
 dvitīyaṃ māṃsaṃ tṛtīyaṃ medaścaturthamasthi |  
 teṣāṃ bahalatā dṛṣṭeḥ pañcamāṃśena || 
 AS.Śā.5.31  bandhanaguṇāstu catvāraḥ
                        sirākaṇḍarāmedaḥkaphātmakāḥ |  
 śleṣmā tu paraṃ sarvasandhibandhanamityuktaṃ prāk |  
 netrāśritaṃ tu tejo bāhyatejasā svayoninā yogācchastramivāśmanā karmaṇyaṃ
                        bhavati |  
 atiyogādupahanyate |  
 tacca vaidyutavad baḍavāmukhavaccāmbhomadhyagamapi vīryotkarṣāttejastvaṃ na
                        jahāti |  
 māṃsāsṛkkaphaprasādāttu jihvā jāyate |  
 māṃsāsṛkkaphamedaḥprasādād vṛṣaṇāviti || 
 AS.Śā.5.32  daśa prāṇāyatanāni mūrdhā
                        jihvābandhanaṃ kaṇṭho hṛdayaṃ nābhirbastirgudaḥ śukramojo raktaṃ ca |  
 teṣāmādyāni sapta punarmahāmarmasaṃjñāni || 
 AS.Śā.5.33  ṣoḍaśa kaṇḍarāḥ |  
 tāsāṃ dve dve karacaraṇeṣu |  
 catasraḥ pṛthaggrīvāpṛṣṭhayoḥ || 
 AS.Śā.5.34  ṣoḍaśa jālāni teṣāṃ
                        māṃsasirāsnāyvasthijāni catvāryekaikatra gulphe maṇibandhe ca
                        prasparagavākṣitāni tāni sthitāni || 
 AS.Śā.5.35  ṣaṭ kūrcā
                        hastapādagrīvāmeḍhreṣu || 
 AS.Śā.5.36  catasro māṃsarajjavaḥ
                        pṛṣṭhavaṃśamubhayataḥ peśīnibandhanāryaṃ tāsāṃ dve bāhye |  
 dve cābhyantarasthite || 
 AS.Śā.5.37  sapta sīvanyaḥ |  
 tāḥ pañca śirasi jihvāmehanayorekaikā |  
 parihāryāśca śastreṇa || 
 AS.Śā.5.38  caturdaśāsthisaṅghātāḥ |  
 teṣāmekaiko gulphajānuvaṅkṣaṇamaṇibandhakūrparakakṣyāsu trikaśirasośca || 
 AS.Śā.5.39  tadvat sīmantāḥ |  
 te tu pañca śirasītyaṣṭādaśa || 
 AS.Śā.5.40  trīṇi ṣaṣṭyadhikānyasthiśatāni
                        |  
 teṣāṃ ca catvāriṃśacchataṃ śākhāsu |  
 saviṃśaṃ śatamantarādhau |  
 śatamūrdhvamiti |  
 tatraikaikasmin sakthni pañca pādanakhāḥ pratyekamaṅglyāṃ trīṇyasthīni tāni
                        pañcadaśa |  
 pañcapādaśalākāḥ |  
 tatpratibandhakamekam |  
 dve dve kūrcagulphajaṅghāsvekaikaṃ pārṣṇijānūruṣu |  
 sarvāṇi ca nakhāsthyādīni sakthivad bāhvośca || 
 AS.Śā.5.41  caturviṃśatiḥ paraśukāḥ |  
 tāvantyeva sthālakānyarbudāni ca |  
 triṃśat pṛṣṭhe |  
 aṣṭāvurasi |  
 ekaikaṃ bhāge trike |  
 nitambayośca dve |  
 tadvadakṣakāṃsāṃsaphalakeṣu || 
 AS.Śā.5.42  tathā gaṇḍakrṇaśaṅkheṣu
                        jatrutālunośca |  
 trayodaśa grīvāyām |  
 catvāri kaṇṭhanāḍyām |  
 dve hanubandhane |  
 dvātriṃśaddantāḥ |  
 tadvadulūkhalāni ca |  
 trīṇi nāsāyāṃ ṣaṭ śirasi || 
 AS.Śā.5.43  tāni
                        jānunitambāṃsagaṇḍatāluśaṅkhavaṅkṣaṇamadhyaśirassu kapālasaṃjñāni |  
 daśanāstu rucakāḥ |  
 ghrāṇakarṇagrīvākṣikośeṣu taruṇāni |  
 pāṇipādapārśvapṛṣṭheṣu valayāni |  
 śeṣāṇi nalakānīti |  
 nāmānugatākṛtīni pañcavidhānyasthīni |  
 teṣu hi sirābhiḥ snāyubhiśca nibaddhāni māṃsāni || 
 AS.Śā.5.44  daśottaraṃ
                        śatadvayamasthisandhīnām |  
 teṣāmaṣṭaṣaṣṭiḥ śākhāsu |  
 ekonaṣaṣṭirantarādhau |  
 tryaśītirūrdhvam |  
 tatraikaikasmin sakthni pādāṅgulau pratyekaṃ trayaḥ |  
 dvāvaṅguṣṭhe |  
 te caturdaśa |  
 ekaiko gulphajānuvaṅkṣaṇeṣu || 
 AS.Śā.5.45  trayaḥ kaṭīkapāleṣu
                        caturviṃśatiḥ pṛṣṭhavaṃśe |  
 tadvat pārśvayoḥ |  
 aṣṭāvurasi || 
 AS.Śā.5.46  aṣṭau grīvāyām |  
 trayaḥ kaṇṭhanāḍyām |  
 aṣṭadaśa kaṇṭhanāḍīnibaddhā hṛdayayakṛtklomanāḍīṣu |  
 dvātriṃśaddantamūleṣu |  
 ekaikaḥ kākalanāsāmūrddhasu |  
 dvau dvau gaṇḍakarṇaśaṅkhavartmanetrahanusandhiṣu |  
 dvāvupariṣṭāt bhruvoḥ |  
 pañca śiraḥkapāleṣu || 
 AS.Śā.5.47  te
                        'ṅguligulphajānumaṇibandhakūrpareṣu korasaṃjñāḥ |  
 kakṣāvaṅkṣaṇadantamūleṣūlūkhalasaṃjñāḥ |  
 aṃsapīṭhagudabhaganitambeṣu sāmudgāḥ |  
 grīvāpṛṣṭhavaṃśayoḥ pratarāḥ |  
 śiraḥkaṭīkapāleṣu tunnasevanīsaṃjñāḥ |  
 hanūbhayato vāyasatuṇḍāḥ |  
 kaṇṭhanetrahṛdayayakṛtplīhaklomanāḍīṣu maṇḍalasaṃjñāḥ |  
 śrotraśṛṅgāṭakeṣu śaṅkhāvartāḥ |  
 ityasthisandhayo 'ṣṭavidhāḥ || 
 AS.Śā.5.48  snāyupeśīsirāśritaistu
                        sahasradvayaṃ na punaḥ śastrapraṇidhāne teṣu vācyamastīti pṛthaṅ nocyate
                        || 
 AS.Śā.5.49  nava snāyuśatāni |  
 teṣāṃ ṣaṭ śatāni śākhāsu |  
 triṃśacchatadvayamantarādhau |  
 ūrdhvaṃ saptatiḥ |  
 tatraikaikasmin sakthni pādāṅgulyāṃ pratyekaṃ ṣaṭ ṣaṭ |  
 tāni triṃśat |  
 daśa daśa pādatalakūrcagulpheṣu |  
 triṃśajjaṅghāyām |  
 daśa jānuni |  
 catvāriṃśadūrau |  
 daśa vaṅkṣaṇe || 
 AS.Śā.5.50  catvāriṃśat kaṭyām |  
 viṃśatirmuṣkameḍhrabastyantreṣu |  
 aśītiḥ pṛṣṭhe |  
 ṣaṣṭiḥ prārśvayoḥ |  
 aṣṭādaśorasi |  
 catvāryakṣakayoḥ |  
 aṣṭāvaṃsayoḥ || 
 AS.Śā.5.51  dve dve
                        manyāvaṭunetrauṣṭhatāluṣu |  
 triṃśad grīvāyām |  
 trīṇi jatruṇi |  
 catvāri hanvoḥ |  
 pañca jihvāyām |  
 dvādaśottarādhareṣu dantamāṃseṣu |  
 ṣaṇmūrdhani || 
 AS.Śā.5.52  tatra śākhāsu sandhiṣu ca
                        pratānavanti |  
 mahāsnāvāni tu vṛttāni tāni kaṇḍarāsaṃjñāni |  
 bastyāmapakvāśayāntreṣu suṣirāṇi |  
 pārśvapṛṣṭhoraśśirassu pṛthūni || 
 AS.Śā.5.53  snāvabandhanairhi sandhiṣu
                        subaddhā tanurnauriva samyagīhate |  
 tasmādasthisirādibhyo 'pi tāni yatnato rakṣet |  
 yaśca snāvāni bāhyānyabhyantarāṇi ca samyag jānāti sa gūḍhamapi śalyamāhartuṃ
                        samartho bhavati || 
 AS.Śā.5.54  pañca peśīśatāni |  
 tāsāṃ catvāri śatāni śākhāsu |  
 ṣaṣṭirantarādhau |  
 catvāriṃśadūrdhvam |  
 tatraikaikasmin sakthni pādāṅgulyāṃ pratyekaṃ tisraḥ |  
 tāḥ pañcadaśa |  
 daśa daśa prapade pādatale gulphe ca |  
 tathā pādasyopari kūrce sanniviṣṭāḥ |  
 viṃśatirjaṅghāyām |  
 pañca jānuni |  
 viṃśatirūrau || 
 AS.Śā.5.55  ekaikā meḍhrasevanyoḥ |  
 dve vṛṣaṇayoḥ |  
 daśa sphijoḥ |  
 tisro gude tāstu valīsaṃjñāḥ |  
 dve bastiśirasi |  
 catasra udare |  
 nābhyāmekā |  
 hṛdyāmāśaye ca |  
 ṣaṭ yakṛtplīhoṇḍukeṣu |  
 pṛṣṭhe pañcordhvasanniviṣṭāḥ |  
 daśa dīrghāḥ pārśvayoḥ |  
 daśa vakṣasi |  
 tisro 'ṃsākṣakoparitaḥ || 
 AS.Śā.5.56  daśa grīvāyām |  
 aṣṭau gaṇḍayoḥ |  
 aṣṭau hanvoḥ |  
 ekaikā galakākalajihvāmūrdhasu |  
 dve dve tālulalāṭayoḥ |  
 nāsauṣṭhakarṇeṣu ca || 
 AS.Śā.5.57  strīṇāṃ tu viṃśatiradhikā |  
 tatra daśa stanayoḥ |  
 tāsāṃ yauvane parivṛddhirbhavati |  
 daśa yonau |  
 tāsāmabhyantarāśrite dve |  
 mukhāśrite vṛtte dve |  
 tisro garbhamārgāśrayāḥ |  
 yasyāṃ garbhastiṣṭhati |  
 yonistu śaṅkhanābhyākṛtistryāvartā |  
 tasyāstṛtīya āvarte pittapakvāśayāntare garbhaśayyā |  
 tasyāṃ śukrārtavapraveśinyastisraḥ peśyaḥ || 
 AS.Śā.5.58  tābhirhi śarīre
                        tanubahalasthūlāṇupṛthuvṛttahrasvadīrghasthiramṛduślakṣṇakarkaśābhiḥ
                        sandhyasthisirāsnāvāni pracchāditāni || 
 AS.Śā.5.59  sirādhamanīmukhānāṃ tvaṇuśo
                        vibhajyamānānāmekonatriṃśacchatasahasrāṇi nava ca śatāni ṣaṭpañcāśāni
                        bhavanti |  
 tābhiridaṃ gavākṣitaṃ pinaddhamātataṃ ca || 
 AS.Śā.5.60  tāvanti ca keśaśmaśrulomāni |  
 tāsāṃ hi mukhāni tatpratibaddhānyatastāni tābhirāpyāyyante |  
 taiśca tāḥ svedamabhivahanti |  
 tathābhyaṅgalepādivīryaṃ tvaci vipakvamantarnayanti sparśaṃ ca gṛhṇanti
                        || 
 AS.Śā.5.61  srotāṃsi punarasaṅkhyeyānyeva |  
 tathāpi tu sirādīni yathāsthūlaṃ yathopayogaṃ cānyatropadekṣyante |  
 ityevaṃ parisaṅkhyātāḥ śarīre mūrtimantaḥ sthirā bhāvāḥ || 
 AS.Śā.5.62  dravāstu yattadatiyogena
                        cyavamānaṃ purīṣamanubadhnāti |  
 tathā mūtraṃ rudhiramanyāṃścaśarīre dhātūn |  
 yacca sarvaśarīragataṃ bāhyā tvagbibharti |  
 yacca tvagantare vraṇagataṃ lasīkāśabdavācyam |  
 yaccoṣmānubaddhaṃ romakūpebhyo 'bhiniṣpatatsvedavācyam |  
 tadudakam || 
 AS.Śā.5.63  tasyādyasya cāhārasārasya
                        rasākhyasya raktasya śakṛtaḥ śleṣmaṇaḥ pittasya mūtrasya vasāyāḥ medaso
                        majñaśca svena svenāñjalipramāṇena yathāpūrvamekādisaṅkhyāpravṛddhiḥ |  
 arddhāñjaliḥ śukrasya |  
 tāvadeva mastiṣkamojaśca |  
 strīṇāṃ rajaso 'ñjalayaścatvāraḥ |  
 stanyasya dvau |  
 ubhayamapi caitadrasaprasādātmakamiti || 
 AS.Śā.5.64  samadhātoḥ parimāṇamidam |  
 ato vṛddhikṣayau yathāsvaṃ
                        lakṣaṇairvibhāvayedaparāścāparisaṅkhyātānmūrtāmūrtān bhāvān |  
 tadyathā |  
 māṃsakarṇādimalān vāyubuddhismṛtyādīśca || 
 AS.Śā.5.65  dhanvantarīyāḥ punaḥ paṭhanti |  
 vilakṣaṇāni hi śarīrāṇi nityameva ca calā doṣadhātumalāḥ |  
 tasmādudakādīnāmapi samatvaṃ māṃsādivat parimāṇato nirdeṣṭumaśakyam |  
 kevalaṃ svāsthyamātreṇānumānato lakṣayediti || 
 AS.Śā.5.66  sarva eva tvavayavāḥ
                        paramāṇubhedenāti saukṣmyādasaṅkhyeyatāṃ yānti |  
 teṣāṃ saṃyogavibhāge paramāṇūnāṃ karmaprerito vāyuḥ kāraṇam || 
 AS.Śā.5.67  tadetadaṅgamabhedena bhedataśca
                        gṛhyamāṇaṃ bandhāya mokṣāya ca bhavatīti |  
 bhavati cātra || 
 AS.Śā.5.68  iti sarvāvayavaśo yo jānāti
                        kalevaram |  
 ahiteṣu sa mohena na kadācit pravartate || 
 
 
                    atha ṣaṣṭho 'dhyāyaḥ ||
                     AS.Śā.6.1  athātaḥ sirāvibhāgamadhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Śā.6.2  daśa mūlasirā hṛdayapratibaddhāḥ
                        sarvāṅgapratyaṅgeṣvojo nayanti |  
 tatpratibaddhā hi śarīraceṣṭāḥ |  
 tāstudvyaṅgulamaṅgulamardhāṅgulaṃ yavaṃ yavārdhaṃ ca gatvā
                        drumapatrasevanīpratānavadbhidyamānāḥ saptaśatāni bhavanti || 
 AS.Śā.6.3  tāsāṃ catuḥśatī śākhāsu |  
 tatra ṣoḍaśāvyadhanīyāḥ |  
 ṣaṭtriṃśaṃ śatamantarādhau |  
 tatra dvātriṃśat |  
 catuṣṣaṣṭyadhikaṃ śatamūrdhvam |  
 tatrāpi pañcāśat || 
 AS.Śā.6.4  tāsāmekaikasmin sakthni śatam |  
 tatra na vidhyejjālandharām |  
 tisraścābhayantaragatāḥ || 
 AS.Śā.6.5  dvātriṃśacchroṇyā
                        gudameḍhrāśrayāḥ |  
 tāsāṃ dve dve vaṅkṣaṇayoḥ kaṭīkataruṇayoścetyaṣṭau śastrato rakṣet |  
 ṣoḍaśa pārśvayoḥ tayorūrdhvagāmekaikāṃ pārśvasandhisaṃjñām |  
 caturviṃśatiḥ pṛṣṭhe |  
 tāsāṃ pṛṣṭhavaṃśamubhayato dve dve ūrdhvagāminyau tāścatasraḥ |  
 caturviṃśatirudare |  
 tāsāṃ meḍhrasyopari romarājīmubhayato dve dve tā api catasraḥ |  
 catvāriṃśadvakṣasi |  
 tāsāṃ dve hṛdaye dve dve ca stanamūlastanarohiteṣu |  
 ekaikāpastambhāpālāpeṣviti |  
 tāścaturdaśa || 
 AS.Śā.6.6  caturviṃśatirgrīvāyām |  
 tāsāṃ catasro 'ṣṭau ca marmasaṃjñāḥ |  
 dve kṛkāṭikayordve vidhurayoriti ṣoḍaśa śastreṇa na spṛśet |  
 hanvoḥ ṣoḍaśa tāsāṃ sandhisambandhinyau dve |  
 ṣoḍaśa jihvāyām |  
 tāsāmadho dve rasavedinyau dve vākpravartinyau tāścatasraḥ |  
 caturviṃśatirnāsāyām |  
 tāsāṃ dve gandhavedinyau tāsāmeva ca tālunyekāmiti tisraḥ |  
 ṣaṭpañcāśannetrayoḥ |  
 tayorunmeṣanimeṣakriye dve dve |  
 dve cāpāṅgayoriti ṣaṭ |  
 nāsānetragatāstu lalāṭe ṣaṣṭiḥ |  
 tāsāṃ keśāntānugatāścatasro dve cāvartayorekā ca sthapanyāmiti sapta |  
 karṇayoḥ ṣoḍaśa |  
 tāsāṃ śabdavāhinyau dve |  
 ta eva ca śaṅkhayostāsāṃ śaṅkhasandhigate dve |  
 dvādaśa mūrdhani |  
 tāsāmutkṣepayordve sīmanteṣvekaikāmekāmadhipatāvityaṣṭau śastreṇa pariharet |  
 tathā kṣudrikāḥ kuṭilāḥ saṅkīrṇā grathitāḥ sandhiṣu cāśastrakṛtyāḥ || 
 AS.Śā.6.7  tāsāṃ yathāsvaṃ turyāṃśavibhāgena
                        pañcasaptatyadhikaṃ śatamanilaraktaṃ vahati |  
 eṣa vibhāgaḥ pittaśleṣmaśuddharakteṣvapi |  
 sthitā hyevaṃ dehamanugṛhṇanti doṣāḥ |  
 vyatyayena tu pīḍayanti || 
 AS.Śā.6.8  tatra śyāvāruṇāḥ praspandinyaḥ
                        sūkṣmāḥ kṣaṇapūrṇariktā vātaraktaṃ vahanti |  
 nīlapītāsitāḥ sparśoṣṇāḥ kṣiprasrāviṇyaḥ pittaraktam |  
 gauryaḥ snigdhāḥ sthirāḥ śītāḥ kaṇḍūmatyaḥ kapharaktam |  
 lakṣaṇasaṅkare saṃsargasannipātāraktam |  
 samā gūḍhāḥ snigdhā rohiṇyaḥ śuddharaktamiti || 
 AS.Śā.6.9  dhamanyastu caturviṃśatiḥ |  
 tābhiḥ kāyo 'yamārāma iva jalahāriṇībhiḥ kedāra iva kulyābhirupasnihyati |  
 tābhiśca nābhiścakranābhirārakairivāvṛtā |  
 tasyā nābhyāṃ viśeṣeṇa prāṇā vyavasthitāḥ |  
 yataśca sāntaragnyadhiṣṭhānam || 
 AS.Śā.6.10  tāsāṃ khalu dhamanīnāṃ
                        daśordhvaṃ prasṛtā daśādhaścatasrastiryak |  
 tatastābhiryathāsvamaṅgāvayavā dhāryante āpyāyyante ca || 
 AS.Śā.6.11  tāsāmūrdhvagā
                        hṛdayamabhiprapannāḥ pratyekaṃ tridhā jāyante |  
 tatastriṃśato madhye dve dve vātapittakapharaktarasān vahataḥ |  
 aṣṭābhiḥ śabdarūparasagandhā gṛhyante |  
 dvābhyāṃ dvābhyāṃ bhāṣate ghoṣaṃ karoti svapiti pratibudhyate ca |  
 dve cāśnu vahataḥ |  
 dve ca stanāśrite nāryāḥ stanyaṃ narasya śukram || 
 AS.Śā.6.12  adhogamāḥ pakvāśayasthā evaṃ
                        tridhā jāyante |  
 tatra daśādyāḥ pūrvavat |  
 dve vahato 'nnaṃ mātrāśrayeṇa |  
 dve toyam |  
 dve mūtram |  
 dve śukraṃ vahato dve ca muñcataḥ |  
 te eva nārīṇāmārtavam |  
 dve varconirasinyau sthūlāntrapratibaddhe |  
 evaṃ dvādaśa |  
 śeṣāstvaṣṭau dhamanyastiraścīnāḥ svedamabhitarpayanti || 
 AS.Śā.6.13  tiryaggāminyaścatasro
                        bhidyamānāḥ subahudhā bhavantītyuktaṃ prāk || 
 AS.Śā.6.14  srotāṃsi puṃsāṃ nava |  
 karṇau netre nāsāpuṭau mukhaṃ pāyurmūtrapatho 'nyāni ca trīṇi strīṇāṃ stanau
                        raktapathaśca |  
 tathāparāṇyantassrotāṃsi jīvitāyatanāni trayodaśa
                        prāṇodakānnadhātumalānāmayanāni || 
 AS.Śā.6.15  tatra prāṇavāhināṃ hṛdayaṃ
                        mūlaṃ mahāsrotaśca |  
 tāni dhātukṣayaraukṣyapipāsākṣudvyāyāmavegadhāraṇādibhirduṣyanti |  
 tato 'tisṛṣṭaṃ pratibaddhamalpālpamabhīkṣṇaṃ vā saśabdaśūlamucchvasanam |  
 tatra śvāsavat sādhanam || 
 AS.Śā.6.16  udakavāhināṃ talu mūlaṃ kloma
                        ca |  
 tānyāmabhayātipānoṣṇa śuṣkānnakaṣāyatṛṇnigrahādibhirduṣyanti |  
 tato 'titṛṣṇā mukhaśoṣaḥ karṇakṣveḍanaṃ tamodarśanaṃ ca |  
 tatra tṛṣṇoktamauṣadham || 
 AS.Śā.6.17  annavāhināmāmāśayo mūlaṃ
                        vāmapārśvaṃ ca |  
 teṣā duṣṭau sarvaṃ mātrāśitīyoktamavagacchet || 
 AS.Śā.6.18  rasavāhināṃ hṛdayaṃ mūlaṃ daśa
                        dhamanyaśca |  
 raktavāhināṃ yakṛt plīhā ca |  
 māṃsavāhināṃ snāvāni tvak ca |  
 bhedovāhināṃ vṛkkau māṃsaṃ ca |  
 asthivāhinā jaghanaṃ medaśca |  
 majjavāhināṃ parvāṇyasthīni ca |  
 śukravāhināṃ stanau muṣkau majjā ca |  
 mūtravāhināṃ bastirvaṅkṣaiṇā ca |  
 śakṛdvāhināṃ pakvāśayaḥ sthūlāntraṃ ca |  
 svedavāhināṃ medo romakūpāśca |  
 teṣāṃ dūṣaṇaṃ vividhamahitāhāravihāramupadravān pṛthak pṛthak sādhanaṃ
                        doṣādivijñānīyādyathāsvaṃ vṛddhikṣayalakṣaṇena lakṣayet || 
 AS.Śā.6.19  vyadhe tu srotasāṃ
                        bhramamohakampapralāpādhmānaśūlārucitṛṭchardijvarātirudhirasrutimūtrapurīṣarodhā
                        maraṇaṃ ca |  
 tasmātsrotoviddhaṃ pratyākhyāyopācaret |  
 uddhṛtaśalyaṃ ca sadyovraṇavidhānena || 
 AS.Śā.6.20  tatra srotasāmeva viśeṣāḥ
                        sirādhamanyaḥ |  
 anye tvanyatvamicchanti sirādhamanīsrotasām |  
 kevalaṃ parasparasannikarṣāt sadṛśakarmatvāt saukṣmyācca
                        vibhaktakarmaṇāmapyavibhāga iva lakṣyate || 
 AS.Śā.6.21  apare punarāhuḥ |  
 srotāṃsi sirādhamanyo rasavāhinyo nāḍyaḥ panthāno 'yanāni gārgāḥ
                        śarīracchidrāṇi saṃvṛtāsaṃvṛtāni sthānānyāśayāḥ kṣayāniketāśceti śarīre
                        dhātvavakāśānāṃ lakṣyālakṣyāṇāṃ nāmānīti || 
 AS.Śā.6.22  te cāvakāśāḥ prakupitāḥ
                        sthānasthānmārgasthāṃśca dhātūn prakopayanti |  
 te 'pi kupitāstāni srotāṃsi |  
 srotāṃsi ca srotāṃsi |  
 dhātavaśca dhātūn |  
 teṣāṃ sarveṣāmeva dūṣayitāro duṣṭā doṣāḥ |  
 te ca prāyaśo duṣyantyagnidoṣāt |  
 tasmāttannimittānyāyurārogyabalopacayavarṇaujāṃsi |  
 tatpratibaddhānyeva ca rañjakādīni bhūtāgnayo dhātvagnayaśca |  
 tathānnamapi tainaiva pakvamamṛtatāṃ yātyapakvaṃ ca viṣatām || 
 AS.Śā.6.23  tatra pittaviśeṣaḥ pācakasaṃjño
                        'gniriti prāgabhihitaḥ |  
 anye punarācakṣate doṣadhātumalasannipātajanito 'ntarūṣmā
                        yathānirdiṣṭādhiṣṭhānakarmāgniriti || 
 AS.Śā.6.24  sa khalu
                        vidhivadabhyavahṛtamannajātaṃ prāṇena vāyunā koṣṭhamākṛṣṭaṃ
                        dravairvibhinnasaṅghātaṃ snehena mṛdūkṛtamabhisandhukṣitaḥ
                        samānenāmāśayasthaṃ sthālīsthamivāmbutaṇḍulamagnirantaragniḥ pacati || 
 AS.Śā.6.25  tattu sarvarasamapi
                        pacyamānamādau madhurībhūtaṃ kaphaṃ phenībhūtamudīrayati |  
 tato vidagdhamamlībhūtamāmāśayāt cyavamānamacchaṃ pittam |  
 prāpya ca pakvāśayaṃ kaṭukībhūtamanilam || 
 AS.Śā.6.26  tataścaivaṃ viklinna āhāre
                        pañca pañcātmakā mahābhūtāgnayo vāyunā vyastān yathāsvaṃ pañcaiva
                        bhūtaguṇānāhārasthān pacanti |  
 te pakvāḥ punaryathāsvameva dehāśritāṃśca svavikārabhūtān
                        bhūtaguṇānāpyāyayanti || 
 AS.Śā.6.27  evaṃ ca
                        pakvādāhārādvividhauṣadhagarbhādiva snehādacchaḥ sārabhūto rasākhyaḥ
                        kiṭṭākhyaśca malo 'bhinirvartate |  
 tābhyāṃ ca sāramalābhyāṃ tadātmakānāmeva śarīraguṇānāṃ dhātvākhyānāṃ
                        yathāsvaṃ srotāṃsi pāramparyeṇāvicchinnasantānamāpūryante |  
 srotobhyaśca yathāvibhāgaṃ yathāyathameva dhātavaḥ puṣyanti |  
 uttarottarānupraveśe 'pi ca pūrveṣāṃ srotasāṃ yathākālaṃ samyagāhāropayogena
                        pariṇāmavatāpyāyyamānānāṃ nāpacayo bhavati |  
 tataśca dhātvākhyāḥ prasādamalāḥ svaṃ svameva mānamanuvartante |  
 yathāvayaśśarīram || 
 AS.Śā.6.28  tatrāhāraraso vyānīvakṣipto
                        yathāsvaṃ saptasu dhātvagniṣu kramāt pacyamānaḥ
                        svātmabhāvapracyutisamanantarameva prāptaraktādidhātusaṃjñakaḥ
                        kālavadaskhalitabalapramāṇo dehamūrjayitvā dhātūn dhātumalāṃca puṣṇāti
                        || 
 AS.Śā.6.29  athānnakiṭṭamacchaṃ mūtraṃ
                        ghanaṃ śakṛt |  
 rasasya sāro raktaṃ malaḥ kapho lasīkā ca |  
 raktasya sāro māṃsaṃ kaṇḍarāssirāśca malaḥ pittam |  
 māṃsasya sāro medastvaco vasā ca kiṭṭaṃ
                        karṇākṣināsikāsyaromakūpaprajananamalāḥ |  
 medasaḥ sāro 'sthisnāyusandhayaḥ kiṭṭaṃ svedaḥ |  
 asthnaḥ sāro majjā kiṭṭaṃ keśaromanakhāḥ |  
 majjñastu sāraḥ śukraṃ malokṣiviṭtvacāṃ snehaḥ |  
 śukrasya sāramojaḥ |  
 atyantaśuddhatayāsya malābhāvaḥ |  
 anye punarata eva tasya necchanti pākam |  
 apare punaḥ śukrasāraṃ garbhamevāmananti || 
 AS.Śā.6.30  vāyuḥ punaragnerāhārasya ca
                        bahvalpatayā tasmāttasmānmūrcchanāviśeṣādamūrtaḥ śabdavānīṣacchabdaḥ pracuro
                        'lpo vā pañcātmā koṣṭhe prādurbhavati |  
 evaṃ ca kṛtvānnamayā eva dehe sarve bhāvāḥ |  
 tenaiva cedamevaṃ cireṇa vyāptamantarbahiḥ śarīrayantramanavaratapravāheṇa
                        svāsthyabalopacayayuktaṃ yāvatkarmopādānaṃ yāpyate |  
 anyathā tvannarasotkṣepaṇādvibaddhasrotasā vā
                        yathāvadanabhisandhīyamānadhātupravāhamantarā vyavacchidyate |  
 vyādhibhājanaṃ vā bhavati || 
 AS.Śā.6.31  anye tu varṇayanti |  
 abhyavahṛtmātrasyāhārasya kaṇṭhanāḍīpraluṭhitasya mahānimramavatīrṇasya yo ya
                        evāṃśaḥ kāyāgnināvalīḍhaḥ pākamupanīyate tasya tasyaiva prasādākhyo rasaleśo
                        'bhinirvṛttisamanantaraṃ samaṃ samastadhātuṣu saṃvṛtāsaṃvṛtaiḥ pravisṛto
                        vivṛtamukheṣvāsanneṣu srotassu bhūyān prathamataraṃ cānveti
                        paryāyeṇetareṣvapi |  
 evamannarasa eva sākṣātsarvadhātūn kenacideva kālabhedena puṣṇāti |  
 na punardhātavo dhātvantaratāṃ svarūpopamardena pratipadyanta iti || 
 AS.Śā.6.32  agnistu balabhedena caturvidho
                        bhavati |  
 samo viṣamastīkṣṇo mandśca |  
 tatra samo yaḥ samyagevopayuktamannaṃ samyak pacati |  
 viṣamo 'samyagapyupayuktaṃ pacati samyagapi ca na pacati |  
 tīkṣṇo 'samyagapyupayuktamāśu pacati |  
 sa eva vardhamāno 'tyagnirbhavati |  
 mandastu
                        samyagapyupayuktamudaragauravādhmānavibandhāṭopāntrakūjanamukhaśoṣavāyustambhādīnyāmaliṅgāni
                        darśayitvā cirāt pacati |  
 bāhyenāpi ca jvālāṅgārātmakenāgninā naikākāraḥ sarvadā pāko bhavati |  
 kimutāntarāśrayeṇoṣṇātmanā samenāpi |  
 tasmāttaṃ prayatnato rakṣet |  
 tatra pravareṇa sātmyena samaṃ yathāsvamapareṇetarān kramaśaḥ sātmyamāpādya
                        pravareṇa paripālayeddoṣopakramaṇīyoktena ca vātādisādhanena
                        grahaṇīrogavihitaiścauṣadhavyāyāmayogairiti |  
 bhavati cātra || 
 AS.Śā.6.33  svadhātusamavarṇāni
                        vṛttasthūlānyaṇūni ca |  
 srotāṃsi dīrghāṇyākṛtyā pratānasadṛśāni ca || 
 AS.Śā.6.34  āhāraśca vihāraśca yaḥ
                        syāddoṣaguṇaiḥ samaḥ |  
 dhātubhirviguṇo yaśca srotasāṃ sa pradūṣakaḥ || 
 AS.Śā.6.35  atipravṛttiḥ saṅgo vā sirāṇāṃ
                        granthayo 'pi vā |  
 vimārgato vā gamanaṃ srotasāṃ duṣṭilakṣaṇam || 
 AS.Śā.6.36  bisānāmiva sūkṣmāṇi dūraṃ
                        viprasṛtāni ca |  
 dvārāṇi srotasāṃ dehe raso yairupacīyate || 
 AS.Śā.6.37  kecidāhurahorātrāt ṣaḍahādapare
                        pare |  
 māsāt prayāti śukratvamannaṃ pākakramādibhiḥ || 
 AS.Śā.6.38  vṛṣyādīni prabhāveṇa sadyaḥ
                        śukrādi kurvate |  
 prāyaḥ karotyahorātrāt karmānyadapi bheṣajam || 
 AS.Śā.6.39  kaphaḥ pittaṃ malaḥ kheṣu
                        prasvedo nakharoma ca |  
 sneho 'kṣitvagviśāmojo dhātūnāṃ kramaśo malāḥ || 
 AS.Śā.6.40  samaḥ samāne sthānasthe viṣamo
                        'gnirvimārgage |  
 pittābhimūrchite tīkṣṇo mandosminkaphapīḍite || 
 AS.Śā.6.41  śānte 'gnau mriyate yukte ciraṃ
                        jīvatyanāmayaḥ |  
 rogī syādvikṛte tasmāttaṃ prayatnena pālayet || 
 
 
                    atha saptamo 'dhyāyaḥ ||
                     AS.Śā.7.1  athāto marmavibhāgaṃ nāmādhyāyaṃ
                        vyākhyāsyāmaḥ |  
 iti ha smahurātreyādayo maharṣayaḥ || 
 AS.Śā.7.2  saptottaraṃ marmaśatam |  
 tatra catuścatvāriṃśacchākhāsu |  
 ṣaḍviṃśatirantarādhau |  
 saptatriṃśadūrdhvam || 
 AS.Śā.7.3  athaikasmin sakthni
                        madhyamāṅgulimabhito madhye pādatalasya talahṛdayaṃ nāma marma tatra
                        viddhasya rujayā maraṇam |  
 aṅguṣṭhāṅgulyormadhye kṣipraṃ tatrākṣepakena maraṇam |  
 kṣiprasyopari dvyaṅgula ubhayataḥ kūrcaḥ |  
 tatra pādasya bhramaṇavepane bhavataḥ gulphasandheradhaḥ kūrcaśiraḥ |  
 tatra rujāśophau |  
 pādajaṅghayoḥ sandhāne gulphaḥ |  
 tatra ruk stabdhasakthitā ṣaṇḍhatā vā |  
 pārṣṇiprabhṛtidvādaśabhiraṅgulairjaṅghāmadhye indrabastiḥ |  
 tatra śoṇitkṣayānmaraṇam |  
 jaṅghorvoḥ sandhāne jānu tatra khañjatā || 
 AS.Śā.7.4  jānunastryaṅgulādūrdhvamubhayata
                        āṇiḥ |  
 tatra śophābhivṛddhiḥ stabdhasakthitā ca |  
 ūrumadhye urvī tatra raktakṣayātsakthiśoṣaḥ |  
 urvyāstūrdhvamadho vaṅkṣaṇasandherūrumūle lohitākṣam |  
 tatra raktakṣayāt pakṣāghātaḥ |  
 vaṅkṣaṇavṛṣaṇamadhye viṭapam |  
 tatra ṣaṇḍhyamalpaśukratā vā |  
 sakthivad bāhvoḥ |  
 viśeṣastu gulpho maṇibandhaḥ tathā jānu kūrparam |  
 tayorvyadhe kuṇitā |  
 viṭapavacca kakṣākṣamadhye kakṣādharaḥ tatra kuṇitvam || 
 AS.Śā.7.5  vātavarconirasanaḥ
                        sthūlāntrapratibaddho gudaḥ |  
 tatra sadyomaraṇam |  
 alpamāṃsaśoṇito 'bhyantarataḥ kaṭyādhanurvakra ekadvāro 'dhomukho bastiḥ |  
 tatrāpi sadyomaraṇamaśmarīvraṇādṛte |  
 tatrāpyubhayato viddhe na jīvati |  
 ekato bhinne mūtrasrāvī vraṇo bhavati |  
 sa tu yatnenopakrānto rohati |  
 pakvāmāśayamadhye nābhiḥ tatrāpi sadyomaraṇam || 
 AS.Śā.7.6  koṣṭhavakṣasoḥ stanayośca madhye
                        satvarajastamodhiṣṭhānamāmāśayadvāraṃ hṛdayaṃ tatrāpi sadyomaraṇam |  
 stanayoradhastādvdyaṅgulamubhayataḥ stanamūle tayoḥ kaphapūrṇakoṣṭhasya
                        maraṇam |  
 stanacūcukayorūrdhvaṃ vdyaṅgulamubhayataḥ stanarohite |  
 tayoḥ śoṇitapūrṇakoṣṭhasya maraṇam |  
 ubhayatrorasornāḍyau vātavahe apastambhau tayoḥ śoṇitapūrṇakoṣṭhatayā
                        kāsaśvāsābhyāṃ ca maraṇam |  
 aṃsakūṭayoradhaḥ pārśvayoruparibhāgayorapālāpau tayoḥ pūyatvamāpannena
                        raktena maraṇam || 
 AS.Śā.7.7  pṛṣṭhavaṃśamubhayataḥ
                        pratiśroṇīkarṇāvasthinī kaṭīkataruṇe |  
 tayoḥ śoṇitakṣayāt pāṇḍurvivarṇo hīnarūpo mriyate |  
 pārśvayorjaghanabahirbhāge pṛṣṭhavaṃśamubhayataḥ kukundarau |  
 tayoḥ sparśājñānamadhaḥkāye ceṣṭānāśaśca |  
 śroṇīkarṇayoruparyāśayacchādanau pārśvāntarapratibaddhau nitambau |  
 tayoradhaḥkāye śopho daurbalyaṃ maraṇaṃ ca |  
 adhaḥ pārśvāntarapratibaddhau jaghanapārśvamadhye tiryagūrdhvaṃ ca
                        pārśvasandhī |  
 tayoḥ śoṇitapūrṇakoṣṭhatayā maraṇam || 
 AS.Śā.7.8  stanamūlayorārjavenobhayataḥ
                        pṛṣṭhavaṃśaṃ bṛhatyau |  
 tayoḥ śoṇitātipravṛttinimittairupadravairmaraṇam |  
 pṛṣṭhavaṃśamubhayato bāhumūlasambaddhe aṃsaphalake |  
 tayorbāhusvāpaśoṣau |  
 grīvābāhuśiromadhye 'sapīṭhaskandhabandhanāvaṃsau |  
 tayoḥ stabdhabāhutā || 
 AS.Śā.7.9  kaṇṭhanāḍīmubhayataścatasro
                        dhamanyaḥ |  
 tāsāṃ dve nīle dve manye |  
 tāsu mūkatā svaravaikṛtyaṃ rasāgrāhitā vā bhavati |  
 grīvāyāmubhayataḥ pṛthak catasraḥ sirāmātṛkāstāsu sadyomaraṇam |  
 śirogrīvayoḥ sandhāne kukāṭike |  
 tayoścalamūrdhatā |  
 karṇapṛṣṭhayoradhassaṃśrite vidhure |  
 tayorbādhiryam |  
 ghrāṇamārgamubhayataḥ śrotramārgapratibaddhāvabhyantarataḥ phaṇau |  
 tayorgandhājñānam |  
 bhruvoḥ pucchāntayoradhokṣṇorbāhyato 'pāṅgau tayorāndhyam |  
 bhruvoḥ pucchāntayoruparyanukarṇaṃ lalāṭe śaṅkhau |  
 tayoḥ sadyomaraṇam |  
 bhruvorupari nimnayorāvartau |  
 tayorāndhyam |  
 dṛṣṭyupaghāto vā || 
 AS.Śā.7.10  śaṅkhayorupari keśānte utkṣepau
                        |  
 tayoḥ saśalyaḥ pākāt patitaśalyo vā jīvennoddhṛtaśalyaḥ |  
 bhruvormadhye sthapanī |  
 tatrotkṣepavat |  
 pañca sandhayaḥ śirasi tiryagūrdhvaṃ ca sīmantā nāma |  
 teṣūnmādabhramacittanāśairmaraṇam |  
 jihvāghrāṇākṣiśrotratarpaṇīnāṃ sirāṇāṃ tāluni sannipātaḥ |  
 tāsāṃ mukhāni catvāri śṛṅgāṭakasaṃjñāni teṣu sadyomaraṇam |  
 mastakābhyantara upariṣṭātsirāsandhisannipāto romāvartaḥ so 'dhipatirnāma |  
 tatrāpi sadyomaraṇaṃ bhavatīti || 
 AS.Śā.7.11  sāmānyalakṣaṇaṃ punarmarmaṇāṃ
                        pīḍite rujotpattirviṣamaṃ ca spandanam |  
 sāmānyenaiva ca || 
 AS.Śā.7.12  dehaprasuptirgurutā sammohaḥ
                        śītakāmitāa |  
 svedo mūrchā vamiḥ śvāso marmaviddhasya lakṣaṇam || 
 AS.Śā.7.13  api ca maraṇakāritvānmarma |  
 tat punarmāṃsasirāsnāvāsthisandhisannipātaḥ |  
 tena tasmin pīḍyamāne viśeṣataḥ prāṇābādhaḥ |  
 bāhulyena tu nirdeśaḥ |  
 tasmānmāṃsādyāśrayato marmāṇi pañcadhā bhidyante || 
 AS.Śā.7.14  tadyathā |  
 talahṛdayendrabastigudastanarohitānyekādaśa māṃsamarmāṇi |  
 urvīlohitākhyanābhihṛdayastanamūlāpastambhāpālāpapārśvasandhibṛhatīnīlāmanyāmātṛkāphaṇāpāṅgasthapanīśṛṅgāṭakānyekacatvāriṃśat
                        sirāmarmāṇi |  
 kṣiprakūrcakūrcaśiroviṭapakakṣādharāṇi bastyaṃsavidhurotkṣepāḥ saptaviṃśatiḥ
                        snāvamarmāṇi |  
 kaṭīkataruṇanitambāṃsaphalakaśaṅkhāstvaṣṭāvasthimarmāṇi |  
 gulphamaṇibandhajānukūrparakukundarakṛkāṭikāvartasīmantādhipatayo viṃśatiḥ
                        sandhimarmāṇi || 
 AS.Śā.7.15  punaśca pañcadhā
                        gudabastinābhihṛdayamātṛkāśaṅkhaśṛṅgāṭakādhipataya ekonaviṃśatiḥ
                        sadyaḥprāṇaharāṇyāgneyatvātteṣāṃ saptarātrābhyantaraṃ kālaḥ || 
 AS.Śā.7.16  
                        talahṛdayakṣiprendrabastivakṣomarmakaṭīkataruṇanitambapārśvasandhibṛhatīsīmantāstrayastriṃśat
                        kālāntaraprāṇaharāṇi saumyāgneyatvātteṣāṃ pakṣābhyantaraṃ kālaḥ |  
 teṣvapi tu kṣiprāṇi kadācidāśu || 
 AS.Śā.7.17  utkṣepau sthapanī ca trīṇi
                        viśalyaghnāni vāyavyatvāt |  
 śalyamukhāvaruddho hi yāvadatra vāyustiṣṭhati tāvajjīvati || 
 AS.Śā.7.18  
                        kūrcajānukūrparāṇyurvīlohitākhyaviṭapakakṣādharakukundarāṃsaphalakanīlāmanyākṛkāṭikāvidhuraphaṇāpāṅgāvartāścatuścatvāriṃśadvaikalyakarāṇi
                        saumyatvāt |  
 somo hi sthairyaśaityābhyāṃ prāṇān dhārayati |  
 tānyapi ca kadācidabhihatāni mārayanti || 
 AS.Śā.7.19
                         kurcaśirogulphamaṇibandhāstvaṣṭau rujākarāṇyagnivāyusomaguṇabāhulyāt
                        |  
 agnivāyū hi viśeṣeṇa rujākarau |  
 somastu prāṇānavalambata ityuktam || 
 AS.Śā.7.20  anye tvāhuḥ |  
 māṃsādīnāṃ pañcānāmapi vivṛddhānāṃ samavāyāt sadyaḥ prāṇaharāṇi |  
 ekaikahīnānāmalpānāṃ ca kramāditarāṇi svabhāvata eva ca || 
 AS.Śā.7.21  anye vadanti |  
 pratiniyatakarmāṇi candrasūryāyaskāntopalānāmivāmbuvahnikālalohasaṃśleṣāḥ
                        tathā ca chinneṣu bahumarmasvapi pāṇipādeṣu svabhāvata eva na mṛtyuḥ || 
 AS.Śā.7.22  apare punaratrāpi hetumāhuḥ |  
 pāṇipādacchede hi sirāḥ saṅkocamāyānti |  
 tatolpāsṛkpravṛtterjīvitam |  
 marmavyadhe tvatiraktasrutito vāyuvaikṛtena ca maraṇam |  
 tasmānmarmābhihatasya tadaṅgamāśu sandhideśācchedanīyam |  
 atihatānāṃ tu marmāṇāṃ yathāsvaṃ pūrvaṃ pūrvaṃ ca karma īṣadante vā
                        hatānāmuttarottarameva || 
 AS.Śā.7.23  punaśca pañcadhā bhidyante |  
 tadyathā |  
 urvyaḥ kūrcaśirāṃsi viṭape kakṣādhare ca dvādaśa svāṅgulonmitāni |  
 gulphau maṇibandhau stanamūle ca ṣaṭ dvyaṅgulāni |  
 jānunī kūrpare ca catvāri tryaṅgulāni |  
 kūrcā gudo bastirnābhirhṛdayaṃ nīle manye mātṛkāḥ sīmantāḥ śṛṅgāṭakāni
                        caikonatriṃśat pāṇitalasammitāni |  
 śeṣāṇi ṣaṭ pañcāśadaṅguladalapramāṇāni |  
 anye punarāhuḥ |  
 brīhipramāṇāni kṣiprāṇi |  
 kalāyapramāṇāḥ stanarohitotkṣepāḥ |  
 tathānye tilapramāṇānyapi marmāṇīcchanti |  
 bhavanti cātra || 
 AS.Śā.7.24  marmavyāpte 'pi dehe
                        'sminnāyurmarmāṇi rakṣati |  
 āyuṣyāṇyeva seveta sadā tasmādvicakṣaṇaḥ || 
 AS.Śā.7.25  marmābhighātaḥ svalpo 'pi
                        prāyaśo bādhatetarām |  
 rogā marmāśrayāstadvat prakāntā yatnatopi ca || 
 AS.Śā.7.26  vikṣipyate bhṛśaṃ sīdan śūnyo
                        bhramati vepate |  
 ūrdhvaṃ śvasiti kṛcchreṇa srastagātro muhurmuhuḥ || 
 AS.Śā.7.27  hṛdayaṃ dadyate cāsya
                        naikasthāne 'vatiṣṭhate |  
 marmopaghātānmaraṇametairliṅgaiḥ samaśnute || 
 AS.Śā.7.28  amarmaviddho 'pi
                        naraśchedabhedādipīḍitaḥ |  
 atinissṛtaraktaśca sadyastyajati jīvitam || 
 AS.Śā.7.29  ato 'nyathā jīvati tu viddhaḥ
                        śaraśatairapi || 
 AS.Śā.7.30  puṇyavānniyatāyuśca na
                        kathañcinna jīvati |  
 tasmādā caramocchvāsāccikitsedeva yatnataḥ || 
 AS.Śā.7.31  tadbandhumitrānumataḥ
                        pratyākhyāyāturaṃ bhiṣak || 
 
 
                    athāṣṭamo 'dhyāyaḥ | 
                     AS.Śā.8.1  athātaḥ prakṛtibheddīyaṃ śārīraṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Śā.8.2  sapta prakṛtayo doṣaiḥ pṛthak
                        saṃsargeṇa sāmyena ca bhavanti |  
 tatra śukrārtavagarbhāśayakāleṣu mātuścāhāravihārayoreko 'neko vā yo doṣo
                        bhavatyādhikyena tenāmaraṇādviṣavalyāmivotpadyamānasya kṛmerviṣeṇa
                        saviṣakṛmeriva vṛścikāderāśīviṣasyeva vā svaviṣeṇa prakṛtirjāyate || 
 AS.Śā.8.3  tasmāttanmayatayā
                        śukrārtavayordehasya bhāvitatvāt prākṛtatvācca tāvatā tena doṣeṇa na
                        vihanyate |  
 tadguṇaireva cāsyaśarīramupaskriyate |  
 tataśca tadguṇapratipakṣaiḥ sahasā na bādhyate |  
 tasyāṃ tvavasthāyāṃ vikṛtimati doṣe ulbaṇenaiva garbhaḥ sambhavati |  
 sambhava eva vipadyate |  
 vikṛto vā bhavati || 
 AS.Śā.8.4  tathā ca kecidāhuḥ |  
 dvividhā vātādayaḥ prākṛtā vaikṛtāśca |  
 tatra prākṛtāḥ saptavidhāyāḥ prakṛterhetubhūtāḥ śarīraikajanmānaḥ |  
 te śarīradhāraṇāddhātusaṃjñāḥ |  
 doṣākhyānāṃ vikṛtānāṃ bījabhūtāḥ |  
 mumūrṣoḥ svarūpāccalanti |  
 sarveṣvapi ca dehe sannihiteṣu prakṛtāvulbaṇena vyapadeśaḥ || 
 AS.Śā.8.5  vaikṛtāstu
                        garbhādabhinissṛtasyāhārarasasya malāḥ sambhavanti |  
 prākṛteṣvavarohanti |  
 te kālādivaśena svapnamāṇavṛddhikṣayayogāddehamanugṛhṇanti dūṣayanti ca |  
 tadvadojo 'pi paraṃ hṛdayasthamaṣṭabindupramāṇamādhāraḥ prāsṛtikasya
                        rasātmakasyaujasaḥ kṣayavṛddhibhājaḥ || 
 AS.Śā.8.6  atha
                        svadoṣaguṇānurodhādvātaprakṛtistanurūkṣastabdhālpāṅgadantanakharomanetrasvaraḥ
                        śītadviḍudvaddhapiṇḍikaḥ saśabdasandhigāmī
                        śīghrārambhakṣobhagrahaṇavismaraṇaścaladhṛtimatigatidṛṣṭisvabhāvasauhārdasteno
                        'nāryo matsaryajitendriyaḥ
                        priyagāndharvetihāsahāsavilāsakalahamṛgayodyānayātraḥ
                        snigdhoṣṇamadhurāmlalavaṇānnapānakāṅkṣopaśayaśca bhavati || 
 AS.Śā.8.7  api ca |  
 alpavittabalajīvitanidraḥ kṣāmavāgdhamanisantatagātraḥ |  
 durbhago 'tibahubhugbahubhāṣī nāstikaḥ sphuṭitakeśakarāṅghriḥ || 
 AS.Śā.8.8
                         kiñcidunmiṣitadurmukhasuptastrasyati krathati khādati dantān |  
 śuṣkarūkṣaviṣamāsu saritsu vyomni śaulaśikhareṣu ca yāti || 
 AS.Śā.8.9  
                        pittaprakṛtiruṣṇagauragātrastāmranakhanayanajihvauṣṭhapāṇipādatalaḥ
                        śithilasandhibandhamāṃsaḥ karabhakapilaviralamṛdukeśaromā
                        madhyabalāyuralpaśukravyavāyāpatyaḥ śūro 'bhimānī
                        śīghravalīkhalatipalitapipluvyaṅgakṣutpipāso medhāvī durbhagaḥ
                        svādutiktakaṣāyaśītābhilāṣopaśayaśca bhavati || 
 AS.Śā.8.10  api ca |  
 dayitamālyavilepanamaṇḍanaḥ sucaritaḥ śucirāśritavatsalaḥ |  
 vibhavasāhasabuddhibalānvito bhavati bhīṣu gatirdviṣatāmapi || 
 AS.Śā.8.11  gharmadveṣī svedanaḥ
                        pūtigandhirbhūryuccārakrodhapānāśanerṣyaḥ |  
 suptaḥ paśyet karṇikārān palāśān digdāholkāvidyudarkānalāṃśca || 
 AS.Śā.8.12  kaphaprakṛtistu
                        dūrvendīvaraśarakāṇḍānyatamavarṇaḥ
                        samasuvibhaktasnigdhasthirasukumāraśliṣṭamāṃsasandhibandhaḥ
                        paripūrṇacārugātro
                        mahālalāṭorubāhurvyaktasitāsitaprasannāyataviśālapakṣmalākṣaḥ
                        siṃhamṛdaṅgaghanaghoṣaḥ
                        kṣutpipāsoṣṇasahiṣṇurbahvojobalaśukravyavāyāpatyaściraśoṣamālyānulepano
                        dṛḍhapracchannavairaḥ peśalaḥ satyavādī smṛtimān dhṛtimānalolupo bālye
                        'pyarodanaḥ kaṭutiktakaṣāyoṣṇarūkṣecchopaśayaśca bhavati || 
 AS.Śā.8.13  api ca |  
 alpavyāhārakrodhapānāśanehaḥ prājyāyurvitto dīrghadarśī vadānyaḥ |  
 śrāddho gambhīraḥ sthūlalakṣaḥ kṣamāvānāryo nidrālurdīrdhasūtraḥ kṛtajñaḥ
                        || 
 AS.Śā.8.14  ṛjurvipaścitsubhagaḥ salajjo
                        bhakto gurūṇāṃ dṛḍhasauhṛdayyaḥ |  
 svapne sapadmān savihaṅgamālāṃstoyāśayān paśyati toyadāṃśca || 
 AS.Śā.8.15  ubhayalakṣaṇasaṅkare tu
                        saṃsargaprakṛtiḥ |  
 sarvaguṇasamuditaḥ samadoṣaprakṛtiḥ |  
 tatrādyāstrayo nityāturāḥ doṣānuśayitaprakṛtitvāt |  
 viśeṣataśca dvandvaprakṛtayaḥ |  
 teṣu hi guṇamiśravikārakāriṣu kṣutpipāsādiṣvivārogyavyapadeśaḥ |  
 tasmādviparītaguṇena vidhinā doṣopakramaṇīyoktena tānupācaret |  
 samasarvarasena sātmyenāntyaṃ yathartuvihitena ca || 
 AS.Śā.8.16  doṣavacca guṇairapi
                        sattvādibhiḥ sapta prakṛtayo bhavanti |  
 tāstadabhinirvṛttaireva yathoktaiḥ śaucādibhirjānīyāt || 
 AS.Śā.8.17  tathā punaḥ sapta prakṛtayo
                        jātikuladeśakālavayobalapratyātmasaṃśrayāḥ |  
 dṛśyante hi puruṣāṇāṃ jātyādiniyatāste te bhāvaviśeṣāḥ || 
 AS.Śā.8.18  sattvādīnāṃ ca
                        taratamayogāccharīraviśeṣebhyaścānyonyānuvidhāyitvācca
                        bhedāśrayamasaṅkhyeyaṃ bhavati |  
 śarīramapi sattvādīnanurudhyate |  
 sattvādayo 'pi śarīram || 
 AS.Śā.8.19  sattvādyasaṅkhyabhedāveśācca
                        rūpasvaracaritānukaraṇamapyanūkaśabdavācyamasaṅkhyabhedaṃ bhavati |  
 tadāveśastvanantarajanmābhyāsavāsanayā janyate |  
 tasmāddevamānuṣatiryakpretanārakāṇāṃ tattadviśeṣāṇāṃ ca yathāyathamevānūkaṃ
                        puruṣasyānvavekṣeta || 
 AS.Śā.8.20  vayastrividhaṃ bālaṃ madhyaṃ
                        vṛddhaṃ ca |  
 tatrāṣoḍaśādvarṣādbālam |  
 ā ṣaṣṭermadhyam |  
 tato vṛddham |  
 teṣvapi stanyāhārobhayavṛttyā bālaṃ trividham |  
 tasmin dehapramāṇavṛddhiḥ śleṣmodrekaśca |  
 tena bālasya snehamārdavasaukumāryālpakrodhatvasaubhāgyāni bhavanti || 
 AS.Śā.8.21  madhyamapi trividhaṃ yauvanaṃ
                        sampūrṇatvamaparihāniśca |  
 tasmin pittodrekaḥ |  
 tena dīptāgnitā prajñādhikyaparipākau vyavasāyaśca |  
 tatrātriṃśato yauvanamācatvāriṃśataḥ
                        sarvadhātvindriyabalavīryapauruṣasmaraṇavacanavijñānapraśrayaguṇasampūrṇatvamataḥ
                        paramaparihāniḥ || 
 AS.Śā.8.22  vṛddhaṃ tu śaśvat
                        kṣīyamāṇadhātvindriyādiguṇaṃ valīkhalatikāsaścasāgnisādādibhirabhibhūyamānaṃ
                        jīrṇaṃ bhavanamivābhivṛṣṭamavasīdati |  
 tasminmārutodrekaḥ tena ślathasāramāṃsasandhyasthitā tvakpāruṣyamavanāmaḥ
                        kāyasya vepathuḥ kāsaḥ śvāsaḥ śleṣmasiṅghāṇakodīraṇaṃ dhātukṣayaśca || 
 AS.Śā.8.23  anye punarāhaḥ |  
 bālyaṃ vṛddhiḥ prabhā medhāṃ tvakśukrākṣiśnutīndriyam |  
 daśakeṣu kramādvyeti manassarvendriyāṇi ca || 
 AS.Śā.8.24  evaṃ varṣatamāyuṣaḥ
                        pramāṇamasmin kāle |  
 santi punaḥ karmaviśeṣādūnādhikavarṣaśatajīvino manuṣyāḥ |  
 teṣāṃ yathoktaiḥ prakṛtiviśeṣairāyuṣaḥ pramāṇamupalabhya vayastridhā vibhajet
                        || 
 AS.Śā.8.25  api ca |  
 varṣaṃ varṣaṃ kṣayaṃ yāti nṛṇāṃ yāte śate śate |  
 āyuṣo 'puṇyabāhulyādyadā yanmānamiṣyate || 
 AS.Śā.8.26  balamapi trividhaṃ bhavati |  
 sahajaṃ kālakṛtaṃ yuktikṛtaṃ ca |  
 tatra sahajaṃ dehasattvayoḥ prākṛtam |  
 kālakṛtamṛtuvibhāgajaṃ vayaḥkṛtaṃ ca |  
 yuktikṛtaṃ punarāhāravihārotthamūrjaskarayogajaṃ ca |  
 tadvṛddhikarāstvime ca bhāvā bhavanti |  
 tadyathā |  
 balavatpuruṣe deśe janma tadvidhe ca kāle sukhaśca kālayogo
                        bījakṣetraguṇaśarīrāhārasattvasampattayaḥ svamāvo yauvanaṃ vyāyāmo harṣaśca
                        || 
 AS.Śā.8.27  tathā sārāṇyaṣṭau
                        tvagraktamāṃsamedo 'sthimajjaśukrasatvātmakānyuttarottaravarāṇi
                        balamānajñānārthamupadiśyannte |  
 api ca |  
 na muhyeddehamātradarśanādeva bhiṣagayamupacayena māhāśarīratvādvā
                        balavānayaṃ kṛśatvādalpaśarīratvādvālpabala iti |  
 taccobhayamapyanyathā dṛṣṭaṃ gajasiṃhe || 
 AS.Śā.8.28  tatra sarvaiḥ sārairupeto
                        bhavatyatibalaḥ paramagauravayuktaḥ kleśakṣamaḥ sarvārambheṣvātmani
                        pratyāśāvān kalyāṇābhiniveśī sthiraśarīraḥ susamāhitagatiḥ
                        sānunādasnigdhagambhīramahāsvaraḥ sukhaiśvaryavittopabhoga
                        sammānabhāṅmandajarāmayaḥ prāyastulyaguṇavistīrṇāpatyo dīrghāyuśca |  
 tadviparītastvasāraḥ |  
 madhyo madhyaguṇaḥ || 
 AS.Śā.8.29  pramāṇaṃ punaḥ svāṅgulaiḥ
                        pādāṅguṣṭhapradeśinyau dvyaṅgulāyate tisro 'nyāḥ krameṇottarottaraṃ
                        pañcamabhāgahīnāstannakhahīnā vā |  
 caturaṅgulāyatāḥ pṛthak prapadapādatalapārṣṇayaḥ
                        ṣaṭpañcacaturaṅgulavistṛtāścaturdaśaivāyāmena pādaścaturdaśaiva pariṇāhena |  
 tathā gulphau jaṅghāmadhyaṃ ca |  
 caturaṅgulotsedhaḥ pādaḥ |  
 aṣṭādaśāyāmā jaṅghā ūruśca |  
 caturaṅgulaṃ jānu |  
 triṃśadaṅgulapariṇāha ūruḥ |  
 ṣaḍāyāmena || 
 AS.Śā.8.30  muṣkkameḍhrāvaṣṭapañcapariṇāhau
                        |  
 ṣoḍaśavistārā kaṭī pañcāśatpariṇāhā |  
 daśāṅgulaṃ bastiśiraḥ |  
 dvādaśāṅgulamudaram |  
 daśavistāre dvādaśāyāme pārśve |  
 dvādaśotsedhaṃ trikam |  
 aṣṭādaśotsedhaṃ pṛṣṭham |  
 dvādaśakaṃ stanāntaram |  
 dvyaṅgulaṃ stanaparyantam |  
 caturviṃśatyaṅgulaviśālaṃ dvādaśotsedhamuraḥ |  
 dvyaṅgulaṃ hṛdayam |  
 aṣṭakau skandhe kakṣe ca |  
 ṣaṭkāvaṃsau |  
 ṣoḍaśakau prabāhū |  
 pañcadaśakau prapāṇī |  
 dvādaśāṅgulau pāṇī |  
 tatrāpi pañcāṅgulā madhyamāṅguliḥ |  
 tato 'rdhāṅgulahīne pradeśinyanāmike |  
 sārdhatryaṅgulau kaniṣṭhikāṅguṣṭhau |  
 caturaṅgulotsedhā dvāviṃśatipariṇāhā śirodharā |  
 dvādaśotsedhaṃ caturviṃśatipariṇāhamānanam || 
 AS.Śā.8.31  pañcāṅgulamāsyam |  
 caturaṅgulaṃ pṛthak cibukauṣṭhanāsādṛṣṭyantarakarṇalalāṭam |  
 tribhāgāṅgulavistārā nāsāpuṭamaryādā |  
 dvyaṅgulāyatamaṅguṣṭhodaravistṛtaṃ netram |  
 tatra śuklāttṛtīyāṃśaṃ kṛṣṇam |  
 kṛṣṇānnavamāṃśā masūradalamātrā dṛṣṭiḥ |  
 ṣaḍaṅgulotsedhaṃ dvātriṃśatpariṇāhaṃ śira iti |  
 sarvaṃ punaḥ śarīramaṅgulāni caturaśītiḥ |  
 tadāyāmavistārasamaṃ samamucyate |  
 tatra yathoktaparimāṇamiṣṭamaniṣṭaṃ hīnamadhikaṃ vā |  
 tathā hrasvadīrghagaurakṛṣṇaromāromasthūlakṛśaṃ ceti || 
 AS.Śā.8.32  iṣṭaṃ
                        punarmahāśarīradarśanavadanahanustanāgrapṛṣṭhasvaramupacitorusthikkaṭīvakṣogrīvātālukamubhayaguṇapāṇipādacibukakarṇalalāṭam
                        |  
 sūkṣmāsthidantanakhāṅguliparvakeśam |  
 dīrghāṅgulisakthibāhūcchvāsekṣitanetrajihvam |  
 vistīrṇāsyādharauṣṭhajihvālalāṭakarṇapaṭhivakṣo 'lpameḍhragrīvākeśam |  
 snigdhatvakkacakarajanayanasvanam |  
 sthirendriyatvaṅnakhakeśapārśvam |  
 gambhīranābhisandhisvaram |  
 gūḍhajatrupṛṣṭhavaṃśadantamūlam |  
 raktatālvoṣṭhanakhanetrāntamātāmrajihvāhastapādatalam |  
 kṛṣṇakeśabhrūnetrapakṣmatārakam |  
 śuklaśuklamaṇḍaladaśanacaritamunnatacittarakandhalalāṭodaramukhanakhapādam |  
 nīcairbaddhakarṇastananāsāgracaṅkramaṇam |  
 ghanaskandhakandharādantāṅgulitvaksauhārdam |  
 tanunakhamadhyajihvam |  
 vṛttasphiggrīvānakham |  
 samapṛṣṭhadantalalāṭekṣitam |  
 tathānupūrvavṛttāvūrū |  
 dakṣiṇāvartanābhiḥ |  
 prakṛṣṭāntaraustanau bhruvau ca |  
 kūrmākṛtayo nakhāḥ pādau ca |  
 rjvāsyaṃ nāsāvaṃśaśca |  
 anulbaṇe hanū veṣaśca |  
 ślakṣṇaṃ tālu jihvā ca |  
 nātisthūlakṛśāvoṣṭhau dehabandhaśca |  
 saspandaṃ hṛdayaṃ śaṅkhau manye ca |  
 soṣmatālupādodaraṃ niśvāsaśca |  
 pṛṣṭhato 'vanatau romaśau ca karṇau |  
 īṣatpralambinyau bhruvau valinaṃ
                        suśliṣṭasandhyardhacandrākṛtilalāṭamātapatropamaṃ śiraḥ |  
 naikamūlā mṛdavaḥ keśāḥ dṛḍhaṃ gūḍhaṃ sirāsthisandhi |  
 prakṛtiyuktāni vātamūtrapurīṣaguhyāni |  
 hasitaruditāni ca ceṣṭitāni |  
 tathā snātānuliptamadhaḥprasṛtānupūrvyā śuṣyadiṣṭaṃ śarīramiti bhavati cātra
                        || 
 AS.Śā.8.33  uttarottarasukṣetraṃ
                        garbhīdbhavati nīrujam |  
 āyāmajñānavijñānervardhamānaṃ śanaiśśubham || 
 AS.Śā.8.34  iti sarvaguṇopete śarīre
                        śaradāṃ śatam |  
 āyuraiśvaryamiṣṭāśca sarve bhāvāḥ pratiṣṭhitāḥ || 
 AS.Śā.8.35  anutsekamadainyaṃ ca sukhaṃ
                        duḥkhaṃ ca sevate |  
 satvavāṃstabhyamānastu rājaso naiva tāmasaḥ || 
 AS.Śā.8.36
                         dānaśīladayāsatyabrahmacaryakṛtajñatāḥ |  
 rasāyanāni maitrī ca puṇyāyurvṛddhikṛdgaṇaḥ || 
 
 
                    atha navamo 'dhyāyaḥ | 
                     AS.Śā.9.1  athāto vikṛtivijñānīyamadhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Śā.9.2  svasthānāmāturāṇāṃ vā puruṣāṇāṃ
                        dehāntarābhilāṣiṇāmauṣadhaviṣayamatītāḥ sakalaśarīravyāpino doṣā ghanā ghanā
                        iva varṣamāyuṣaḥ kṣayaṃ sūcayanto 'kasmātsvabhāvaviparyāsaṃ janayanti |  
 tatsamāsato riṣṭamityāhuḥ || 
 AS.Śā.9.3  tatra gauraḥ śyāmaḥ kṛṣṇo
                        gauraśyāmaḥ kṛṣṇaśyāma iti dehaprakṛtivarṇāḥ | tadbhedāśca padmagaurādayaḥ |  
 nīlaśyāmatāmrahāridraśuklādayastu vikṛtayaḥ |  
 tatra prakṛtivikṛtivarṇau yugapadaṅge 'ṅgaikadeśe vā maraṇāya |  
 etena glānyupacayaśokaharṣaraukṣyasnehādayastathā prakṛtibhedīyoktānāṃ
                        mahadupacayasūkṣmadīrghāṇāṃ sarveṣāṃ ca doṣādibhāgena pratiniyatānāṃ
                        bhāvānāmnimittato 'nyathātvamuktaṃ bhavati || 
 AS.Śā.9.4  chāyāstu śarīre pañca |  
 tatra khādamalakhaṅgākāśanīlanirmalā sasnehā saprabheva |  
 vātāt pāṃsubhasmarūkṣā rajo 'ruṇā śyāvā niṣprabhā svedamalagandhiḥ |  
 tejaso hutahutāśanavidyuttaptatapanīyaraktā dṛṣṭisukhā |  
 ambhaso vaiḍūryendranīlavimalā ghanā susnigdhā |  
 bhuvo rucirābhā ghanā sthirā snigdhā śuddhā śyāmā śvetā ca |  
 tāsāṃ vāyavyā vināśāya kleśāya cātimahate |  
 śeṣāstu sukhodayāḥ || 
 AS.Śā.9.5  sapta prabhā raktā pītā pāṇḍurā
                        sitāsitā śyāvā haritā ca |  
 tāḥ snigdhā vikāsinyo 'malāḥ śubhāḥ |  
 viparītāstvaśubhāḥ || 
 AS.Śā.9.6  tayorviśeṣāḥ |  
 chāyāvarṇamākrāmatyāsannā ca lakṣyate pañcabhūtātmikā ca |  
 prabhā tu varṇaṃ prakāśayati viprakṛṣṭāllakṣyate tejaḥprabhavaiva ca || 
 AS.Śā.9.7  yasya dṛṣṭau praticchāyāmayī
                        kumārikā na dṛśyate sa parāsuḥ || 
 AS.Śā.9.8  yasyātapādarśādiṣvakasmāt
                        praticchāyā chinnā bhinnā hīnādhikākulā naṣṭā jihmā 'nyathā vā vikṛtā vā
                        dṛśyate |  
 yasya lalāṭaṃ na svidyati yasya keśaromāṇyanabhyaktānyabhyaktavad dṛśyante |  
 nayane cātipraviṣṭe nirgate vistṛte saṅkṣipte saṅkṣiptabhruṇī vinatabhruṇī
                        jihmo viṣame vibhrāntadarśane hīnadarśane nakulābhe kapotābhe alātavarṇe
                        nīlādivikṛtavarṇe aticale stabdhasraste prasrute atyunmiṣite atinimiṣite
                        lulitapakṣmaṇī vā |  
 nāsikā vātivivṛtātisaṃvṛtā kuṭilā sphuṭitā piṭakācitā śuṣkā vā sa gatāyuḥ
                        || 
 AS.Śā.9.9  yasyādhodharauṣṭho
                        yātyuttarauṣṭhaścordhvamubhau vā pakvajambūnīlau |  
 dantā vātirūkṣāstāmrāḥ śyāmāḥ paṅkitāḥ puṣpitāḥ saśarkarā vā sahasā vā
                        patanti |  
 jihvā vā jihmāstabdhā suptāvaliptā gurvī śyāvā śūnā śuṣkā visarpiṇī
                        kaṇṭakāciteva vā |  
 yasya gaṇḍalalāṭahanubandhāni sthānāccyutānīva srastāni |  
 yasya na dhatte śiraḥ śirodharāṃ pṛṣṭhaṃ vā svabhāram |  
 hanū vā vṛṣaṇāvato viparyayo vā |  
 yasya mūtramatyuṣṇam |  
 yasya viṣadoṣādvinā svebhyaḥ saromakūpebhyo raktaṃ pravartate |  
 yasyānimittamaṅgānyatilaghūnyatigurūṇi vā syuḥ samumūrṣuḥ || 
 AS.Śā.9.10  yasyaiko 'neko vā svaro gadgado
                        vyaktaḥ kṣāmo dīno vā sahasā lakṣyate |  
 yo vā vivakṣurmuhyati |  
 yasyā vā vadato bhṛśamūrdhvamuro rujati |  
 yasyocchvāso 'tidīrgho 'tihrasvaḥ pūtigandhiḥ sugandhirvā |  
 yasyāṅgulaya āyamyamānā na sphuṭeyuḥ |  
 yasyānyo 'nyo 'pi kṣutagatamūtraṇādiṣu svabhāvātītaḥ śabdaḥ |  
 yasyeṣṭo 'niṣṭo vā mālyaphalacandanakuṇapādigandho
                        dehamukhamalavraṇavastrādiṣu |  
 yasya śarīraṃ vairasyātsaurasyādvātyarthaṃ yūkāmakṣikādayastyajanti bhajanti
                        vā |  
 yasya satatoṣmasvaṅgāvayaveṣu śautyaṃ śīteṣu vā
                        kumudotpalānukāryatiśaityamatisvedo 'tistambho vigatamāṃsaśoṇiteṣviva ca
                        sraṃsaḥ |  
 yasya ca yogotiyogo vā śarīre yugapanmahābhūtānāṃ dṛśyate |  
 sarve te kālapakvā iti |  
 bhavati cātra || 
 AS.Śā.9.11  yasyāpūrvāssirālekhā
                        bālendvākṛtayo 'pi vā |  
 lalāṭe bastiśīrṣe vā ṣaṇmāsānna sa jīvati || 
 AS.Śā.9.12  padminīpatravattoyaṃ śarīre
                        yasya dehinaḥ |  
 plavate plavamānasya ṣaṇmāsaṃ tasya jīvitam || 
 AS.Śā.9.13  haritābhāḥ sirā yasya
                        romakūpāśca saṃvṛtāḥ |  
 so 'mlābhilāṣī puruṣaḥ pittānmaraṇamaśnute || 
 AS.Śā.9.14  yasya gomayacūrṇābhaṃ cūrṇaṃ
                        mūrdhni mukhe 'pi vā |  
 sasnehaṃ mūrdhni dhūmo vā māsāntaṃ tasya jīvitam || 
 AS.Śā.9.15  mūrdhni bhruvorvā kurvanti
                        sīmantāvartakā navāḥ |  
 mṛtyuṃ svasthasya ṣaḍrātrātrirātrādāturasya tu || 
 AS.Śā.9.16  yasya snātānuliptasya pūrvaṃ
                        śuṣyatyuro bhṛśam |  
 ārdreṣu sarvagātreṣu so 'rdhamāsaṃ na jīvati || 
 AS.Śā.9.17  urasyūṣmā bhavedyasya jaṭhare
                        cātiśītatā |  
 bhinnaṃ purīṣaṃ tṛṣṇā ca yathā pretastathaiva saḥ || 
 AS.Śā.9.18  mūtraṃ purīṣaṃ niṣṭhyūtaṃ
                        śukraṃ cāpsu nimajjati |  
 niṣṭhyūtaṃ bahurvarṇaṃ vā yasya māsātsa naśyati || 
 AS.Śā.9.19  svarasya durbalībhāvaṃ hāniṃ vā
                        balavarṇayoḥ |  
 rogavṛddhimayuktyā ca dṛṣṭvā maraṇamādiśet || 
 AS.Śā.9.20  apasvaraṃ bhāṣamāṇaṃ prāptaṃ
                        maraṇamātmanaḥ |  
 śrotāraṃ cāsya śabdasya dūrataḥ parivarjayet || 
 AS.Śā.9.21  ūrdhvaśvāsaṃ gatoṣmāṇaṃ
                        śūlopahatavaṅkṣaṇam |  
 śarma cānadhigacchantaṃ buddhimān parivarjayet || 
 AS.Śā.9.22  yo jātaśītapiṭakaḥ śītāṅgo vā
                        vidahyate |  
 uṣṇadveṣī ca śītārtaḥ sa pretādhipagocaraḥ || 
 AS.Śā.9.23  yasya rajjurivacchāyā kaṇṭhe
                        saktopalakṣyate |  
 avaśyaṃ kṛṣyate jantuḥ so 'cirādyamakiṅkaraiḥ || 
 
 
                    atha daśamo 'dhyāyaḥ | 
                     AS.Śā.10.1  athāto
                        vikṛtehāvijñānīyamadhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Śā.10.2  ghanībhūtamivākāśamākāśamiva yo
                        ghanam |  
 amūrtāmiva mūrtaṃ ca mūrtaṃ vāmūrtavat sthitam || 
 AS.Śā.10.3  tejasvyatejastadvacca śuklaṃ
                        kṛṣṇamasacca sat |  
 anetrarogaścandraṃ ca bahurūpamalāñchanam || 
 AS.Śā.10.4  jāgradrakṣāṃsi gandharvavan
                        pretānanyāṃśca tadvidhān |  
 rūpaṃ vyākṛti tadvacca yaḥ paśyati sa naśyati || 
 AS.Śā.10.5  saptarṣīṇāṃ samīpasthāṃ yo na
                        paśyatyarundhatīm |  
 dhruvamākāśagaṅgāṃ vā na sa paśyati tāṃ samām || 
 AS.Śā.10.6
                         meghatoyaughanirghoṣavīṇāpaṇavaveṇujān |  
 śṛṇotyanyāṃśca yaḥ śabdānasato na sato 'pi vā || 
 AS.Śā.10.7  niṣpīḍya karṇau śṛṇuyānna yo
                        dhukadhukāsvanam |  
 tadvadgandharasasparśānmanyate yo viparyayāt || 
 AS.Śā.10.8  sarvaśo vā na yo yaśca
                        dīpagandhaṃ na jighrati |  
 vidhinā yasya doṣāya svāsthyāyāvidhinā rasāḥ || 
 AS.Śā.10.9  yaḥ pāṃsuneva kīrṇāṅgo yo 'ṅge
                        ghātaṃ na vetti vā || 
 AS.Śā.10.10  antareṇa tapastīvraṃ yogaṃ vā
                        vidhipūrvakam |  
 jānātyatīndriyaṃ yaśca teṣāṃ maraṇamādiśet || 
 AS.Śā.10.11  jihvā śyāvā mukhaṃ pūti
                        savyamakṣi nimajjati |  
 svagā vā mūrdhni līyante yasya taṃ parivarjayet || 
 AS.Śā.10.12  nikaṣanniva yaḥ
                        pādaucyutāṃsaḥ parisarpati |  
 hīyate balataḥ śaśvadyo 'nnamaśnan hitaṃ bahu || 
 AS.Śā.10.13  yolpāśī bahuviṇmūtro bahvāśī
                        cālpamūtraviṭ |  
 yo vālpāśī kaphenārto dīrghaṃ śvasiti ceṣṭate || 
 AS.Śā.10.14  dīrghamucchvasya yo hrasvaṃ
                        niśvasya paritāmyati |  
 hrasvaṃ ca yaḥ praśvasiti vyāviddhaṃ spandate bhṛśam || 
 AS.Śā.10.15  śiro vikṣipate
                        kṛcchrādyoñcayitvā prapāṇikau |  
 yo lalāṭātssrutasvedaḥ ślathasandhānabandhanaḥ || 
 AS.Śā.10.16  utthāpyamānaḥ sammuhyedyo
                        balī durbalo 'pi vā |  
 utthāna eva svapiti yaḥ pādau vikaroti ca || 
 AS.Śā.10.17  śayanāsanakuḍyādeḥ yo 'sadeva
                        jighṛkṣati |  
 ahāsyahāsī sammudyan yo leḍhi daśanacchadau || 
 AS.Śā.10.18  uttaroṣṭhaṃ parilihan
                        phūtkārāṃśca karoti yaḥ |  
 yamabhidravati chāyā kṛṣṇā pītāruṇāpi vā || 
 AS.Śā.10.19
                         bhiṣagbheṣajapānānnagurumitrādviṣaśca ye |  
 vaśagāḥ sarva evaite vijñeyāḥ samavartinaḥ || 
 AS.Śā.10.20  grīvālalāṭahṛdayaṃ yasya
                        svidyati śītalam |  
 uṣṇo 'paraḥ pradeśaśca śaraṇaṃ tasya devatāḥ || 
 AS.Śā.10.21  yo 'ṇujyotiranekāgro duśchāyo
                        durmanāḥ sadā |  
 baliṃ balibhujo yasya praṇītaṃ nopabhuñjate || 
 AS.Śā.10.22  nirnimittaṃ ca yo medhāṃ
                        śobhāmupacayaṃ śriyam |  
 prāpnotyato vā vibhraṃśaṃ sa prāpnoti yamakṣayam || 
 AS.Śā.10.23  guṇadoṣamayī yasya svasthasya
                        vyādhitasya vā |  
 yātyanyathātvaṃ prakṛtiḥ ṣaṇmāsānn sa jīvati || 
 AS.Śā.10.24  bhaktiḥ śīlaṃ smṛtistyāgo
                        buddhirbalamahetukam |  
 ṣaḍetāni nivartante ṣaḍbhirmāsairmariṣyataḥ || 
 AS.Śā.10.25  mattavadgativākkampamohā
                        māsānmariṣyataḥ |  
 naśyatyajānan ṣaḍahāt keśaluñcanavedanām || 
 AS.Śā.10.26  na yāti yasya cāhāraḥ kaṇṭhaṃ
                        kaṇṭhāmayādṛte |  
 preṣyāḥ pratīpatāṃ yānti pretākṛtirudīryate || 
 AS.Śā.10.27  yasya nidrā bhavennityā naiva
                        vā na sa jīvati |  
 vaktramāpūryate 'śrūṇāṃ svidyataścaraṇau bhṛśam || 
 AS.Śā.10.28  cakṣuścākulatāṃ yāti
                        yamarājyaṃ gamiṣyataḥ |  
 yaiḥ purā ramate bhāvairaratistairna jīvati || 
 AS.Śā.10.29  kathayenna ca pṛṣṭo 'pi
                        duḥśravaṃ maraṇaṃ bhiṣak |  
 gatāsorbandhumitrāṇāṃ na cecchettaṃ cikitsitum || 
 AS.Śā.10.30  yamadūtapiśācādyairyat
                        parāsurupāsyate |  
 ghnadbhirauṣadhavīryāṇi tasmāttaṃ parivarjayet || 
 AS.Śā.10.31  ariṣṭaṃ nāsti maraṇaṃ
                        dṛṣṭariṣṭaṃ ca jīvitam |  
 ariṣṭe riṣṭavijñānaṃ na ca riṣṭe 'pyanaipuṇāt || 
 AS.Śā.10.32  carakasyeti vacanaṃ suśrutena
                        tu paṭhyate |  
 dhruvaṃ hi riṣṭe maraṇaṃ brāhmaṇaistat kilāmalaiḥ || 
 AS.Śā.10.33  rasāyanatapodānatatparaiśca
                        nivāryate |  
 kṛṣṇātreyo dvidhā riṣṭaṃ sthirāsthiravibhedataḥ || 
 AS.Śā.10.34  doṣāṇāmapi
                        bāhulyādriṣṭābhāsaḥ samudbhavet |  
 taddoṣāṇāṃ śame śāmyetsthāyyavaśyaṃ tu mṛtyave || 
 AS.Śā.10.35  āyurvedaphalaṃ kṛtsnaṃ
                        yadāyurjñe pratiṣṭitam |  
 riṣṭajñānādṛtastasmātsarvadaiva bhavedbhiṣak || 
 
 
                    athaikādaśo 'dhyāyaḥ | 
                     AS.Śā.11.1  athāto
                        vikṛtavyādhivijñānīyamadhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Śā.11.2  sarvairyathāsvaṃ
                        hetuprāgrūparūpairatimātrairyasya vyādhirutpadyate |  
 vyādhitasya vā yasyāśu mukhe pipluvyaṅgalekhātilakālakāḥ |  
 karajaradaneṣu vā puṣpāṇyudare vā nānāvarṇāḥ sirāḥ |  
 yasya śuṣyato netropadeho vartmanāsikānyataraśvayathurvartmasraṃso vā |  
 yasya kṣīṇasya kṣuttṛṣṇā vā hṛdyairbahubhirapyannapānairna śāmyati |  
 yasya saphenamasṛk prasicyate |  
 kukṣiśūlaṃ ca |  
 uraso vā |  
 yasya śleṣmā nīlapītalohito bahuśaśca |  
 yasya balavān grīvāvamardo jihvāśoṣaḥ kaṇṭhāsyagudapākaśca |  
 yasyāmāśayotthā parikartikātitṛṣṇā śakṛdbhedaśca |  
 yasya pakvāśayotthā parikartikātitṛṣṇātimātraśca gudagrahaḥ |  
 yasyāmapakvāśayānyataramāśritya saṃjñāṃ ca hatvā vāyuḥ kaṇṭhe ghurghurakaṃ
                        karoti |  
 yasya kṣīṇasya tṛṣṇābhivṛddhirhṛdi śūlaṃ ca |  
 tathā hidhmāraktātisārau vādhmānātīsārau vā bhṛśaṃ satṛṣṇau |  
 saparāsuriti bhavati cātra || 
 AS.Śā.11.3  jvaro nihanti balavān gambhīro
                        dairgharātrikaḥ |  
 sapralāpabhramaśvāsaḥ kṣīṇaṃ śūnaṃ hatānalam || 
 AS.Śā.11.4  akṣāmaṃ saktavacanaṃ raktākṣaṃ
                        hṛdi śūlinam |  
 saśuṣkakāsaḥpūrvāhṇe yo 'parāhṇe 'pi vā bhavet || 
 AS.Śā.11.5  balamāṃsavihīnasya
                        śleṣmakāsasamanvitaḥ |  
 raktapittaṃ bhṛśaṃ raktaṃ kṛṣṇamindradhanuṣprabham || 
 AS.Śā.11.6  tāmrahāridraharitaṃ rūpaṃ
                        raktaṃ pradarśayet |  
 romakūpapravisṛtaṃ kaṇṭhāsyahṛdaye sajat || 
 AS.Śā.11.7  vāsaso 'rañjanaṃ pūti
                        vegavaccātibhūri ca |  
 vṛddhaṃ pāṇḍujvaracchardikāsaśophātisāriṇam || 
 AS.Śā.11.8  kāsaśvāsau
                        jvaraccharditṛṣṇātīsāraśophinam |  
 yakṣmā pārśvarujānāharaktacchardyaṃ satāpitam || 
 AS.Śā.11.9  chardirvegavatī
                        mūtraśakṛdgandhiḥ sacandrikā |  
 sāsraviṭpūyarukkāsaśvāsavatyanuṣaṅgiṇī || 
 AS.Śā.11.10  tṛṣṇānyarogakṣapitaṃ
                        bahirjihvaṃ vicetanam |  
 madātyayo 'tiśītārtaṃ kṣīṇaṃ tailaprabhānanam || 
 AS.Śā.11.11  arśāṃsi
                        pāṇipannābhigudamuṣkāsyaśophinam |  
 hṛtpārśvāṅgarujācchardipāyupākajvarāturam || 
 AS.Śā.11.12  atīsāro
                        yakṛtpiṇḍamāṃsadhāvanamecakaiḥ |  
 tulyastailaghṛtakṣīradadhimajjavasāsavaiḥ || 
 AS.Śā.11.13
                         mastuluṅgamaṣīpūyaveśavārāmbumākṣikaiḥ |  
 atiraktāsitasnigdhapūtyacchaghanavedanaḥ || 
 AS.Śā.11.14  karburaṃ prasravan dhatūn
                        niṣpurīṣo 'thavātiviṭ |  
 tantumān makṣikākrānto rājīmāṃścandrakairyutaḥ || 
 AS.Śā.11.15  śīrṇapāyuvaliṃ muktanālaṃ
                        parvāsthiśūlinam |  
 srastapāyuṃ balakṣīṇamannamevopaveśayet || 
 AS.Śā.11.16
                         satṛṭkāsajvaracchardidāhānāhapravāhikaḥ |  
 aśmarī śūnavṛṣaṇaṃ baddhamūtraṃ rujārditam || 
 AS.Śā.11.17
                         mehastṛḍdāhapiṭakāmāṃsakothātisāriṇam |  
 piṭakā marmahṛtpṛṣṭhastanāṃsagudamūrddhagā || 
 AS.Śā.11.18  parvapādakarasthā vā
                        mandotsāhaṃ pramehiṇam |  
 sarvaṃ ca māṃsasaṅkothadāhatṛṣṇāmadajvaraiḥ || 
 AS.Śā.11.19
                         visarpamarmasaṃrodhahidhmāśvāsabhramaklamaiḥ |  
 gulmaḥ pṛthuparīṇāho ghanaḥ kūrma ivonnataḥ || 
 AS.Śā.11.20  sirānaddho
                        jvaracchardihidhmādhmānarujānvitaḥ |  
 kāsapīnasahṛllāsaśvāsātīsāraśophavān || 
 AS.Śā.11.21
                         viṇmūtrasaṅgrahaśvāsaśophahidhmājvarabhramaiḥ |  
 mūrcchāchardyatisāraiśca jaṭharaṃ hanti durbalam || 
 AS.Śā.11.22  śūnākṣaṃ
                        kuṭilopasthamupaklinnatanutvacam |  
 virecanahṛtānāhamānahyantaṃ punaḥpunaḥ || 
 AS.Śā.11.23  pāṇḍurogaḥ śvayathumān
                        pītākṣinakhadarśanam |  
 tandrādāhārucicchardimūrcchādhmānātisāravān || 
 AS.Śā.11.24  anekopadravayutaḥ pādābhyāṃ
                        prasṛto naram |  
 nārīṃ śopho mukhāddhanti kukṣiguhyādubhāvapi || 
 AS.Śā.11.25  rājīcitaḥ
                        sravaṃśchardijvaraśvāsātisāriṇam || 
 AS.Śā.11.26  jvarātisārau śophānte
                        śvayathurvā tayoḥ kṣaye |  
 durbalasya viśeṣeṇa jāyante 'ntāya dehinaḥ || 
 AS.Śā.11.27  śvayathuryasya pādasthaḥ
                        parisraste ca piṇḍike |  
 sīdataḥ sakthinī caiva taṃ bhiṣak parivarjayet || 
 AS.Śā.11.28  ānanaṃ hastapādaṃ ca
                        viśeṣādyasya śuṣyataḥ |  
 śūyete vā vinā dehātsa māsādyāti pañcatām || 
 AS.Śā.11.29  udarī yaśca śophī vā svaṃ na
                        paśyati mehanam |  
 yasya vā jaṭharonnāmāt paridhānaṃ na tiṣṭhati || 
 AS.Śā.11.30  visarpaḥ
                        kāsavaivarṇyajvaramūrchāṅgabhaṅgavān |  
 bhramāsyaśophahṛllāsadehasādātisāravān || 
 AS.Śā.11.31  kuṣṭhaṃ viśīryamāṇāṅgaṃ
                        raktanetraṃ hatasvaram |  
 mandāgniṃ jantubhirjuṣṭaṃ hanti tṛṣṇātisāriṇam || 
 AS.Śā.11.32  vāyuḥ suptatvacaṃ bhugnaṃ
                        kampaśopharujāturam || 
 AS.Śā.11.33  vātāsraṃ
                        mohamūrchāyamadāsvapnajvarānvitam |  
 śirograhāruciśvāsasaṅkocasphoṭakothavat || 
 AS.Śā.11.34
                         śirorogāruciśvāsamohaviḍbhedatṛḍbhramaiḥ |  
 ghnanti sarvāmayāḥ kṣīṇasvaradhātubalānalam || 
 AS.Śā.11.35  vātavyādhirapasmārī kuṣṭhī
                        raktyudarī kṣayī |  
 gulmī mehī ca tān kṣīṇān vikāre 'lpe 'pi varjayet || 
 AS.Śā.11.36  balamāṃsakṣayastīvro
                        rogavṛddhirarocakaḥ |  
 yasyāturasya lakṣyante trīn pakṣānna sa jīvati || 
 AS.Śā.11.37  vātāṣṭhīlātisaṃvṛddhā
                        tiṣṭhantī dāruṇā hṛdi |  
 tṛṣṇayānuparītasya sadyo muṣṇāti jīvitam || 
 AS.Śā.11.38  śaithilyaṃ piṇḍike vāyurnītvā
                        nāsāṃ ca jihmatām |  
 kṣīṇasyāyamya manye vā sadyo muṣṇāti jīvitam || 
 AS.Śā.11.39  nābhīgudāntaraṃ gatvā
                        vaṅkṣaṇau vā samāśrayan |  
 gṛhītvā pāyuhṛdaye kṣīṇadehasya vā balī || 
 AS.Śā.11.40  malān vastiśironābhiṃ
                        vibadhya janayan rujam |  
 kurvan vaṅkṣaṇayoḥ śūlaṃ tṛṣṇāṃ bhinnapurīṣatām || 
 AS.Śā.11.41  śvāsaṃ vā janayan
                        vāyurgṛhītvā gudavaṅkṣaṇau |  
 vitatya parśukāgrāṇi gṛhītvoraśca mārutaḥ || 
 AS.Śā.11.42  stimitasyātatākṣasya sadyo
                        muṣṇāti jīvitam || 
 AS.Śā.11.43  sahasā
                        jvarasantāpastṛṣṇāmūrchābalakṣayaḥ |  
 viśleṣaṇaṃ ca sandhīnāṃ mumūrṣorupajāyate || 
 AS.Śā.11.44  gosarge vadanādyasya svedaḥ
                        pracyavate bhṛśam |  
 lepajvaropataptasya durlabhaṃ tasya jīvitam || 
 AS.Śā.11.45  pravālagulikābhāsā yasya
                        gātre masūrikāḥ |  
 utpadyāśu vinaśyanti na cirātsa vinaśyati || 
 AS.Śā.11.46  masūravidalaprakhyāstathā
                        vidumasannibhāḥ |  
 antarvakrāḥ kiṇābhāśca visphoṭā dehanāśanāḥ || 
 AS.Śā.11.47  kāmalākṣṇormukhaṃ pūrṇaṃ
                        śaṅkhayormuktamāṃsatā |  
 santrāsaścoṣṇatāṅge ca yasya taṃ parivarjayet || 
 AS.Śā.11.48  akasmādanudhāvacca vighṛṣṭaṃ
                        tvaksamāśrayam |  
 candanośīramadirākuṇapadhvāṅkṣagandhayaḥ || 
 AS.Śā.11.49
                         śaivālakukkuṭaśikhākuṅkumālamaṣīprabhāḥ |  
 antardāhā nirūṣmāṇaḥ prāṇanāśakarā vraṇāḥ || 
 AS.Śā.11.50  yo vātajo na śūlāya syānna
                        dāhāya pittajaḥ |  
 kaphajo na ca pūyāya marmajaśca ruje na yaḥ || 
 AS.Śā.11.51  acūrṇaścūrṇakīrṇābho
                        yatrākasmācca dṛśyate |  
 rūpaṃ śaktidhvajādīnāṃ sarvāṃstān varjayed vraṇān || 
 AS.Śā.11.52  viṇmūtramārutavahaṃ kṛmiṇaṃ
                        ca bhagandaram || 
 AS.Śā.11.53  ghaṭṭayan jānunā jānu
                        pādāvuyamya pātayan |  
 yo 'pāsyati muhurvaktramāturo na sa jīvati || 
 AS.Śā.11.54  dantaiśchindan nakhāgrāṇi
                        taiśca keśāṃstṛṇāni vā |  
 bhūmiṃ kāṣṭhena vilikhan loṣṭaṃ loṣṭena tāḍayan || 
 AS.Śā.11.55  hṛṣṭaromā sāndramūtraḥ
                        śuṣkakāsī jvarī ca yaḥ |  
 muhurhasan muhuḥ kṣaveḍan śayyāṃ pādena hanti yaḥ || 
 AS.Śā.11.56  muhuśchidrāṇi vimṛśannāturo
                        na sa jīvati || 
 AS.Śā.11.57  ūrdhvaśvāsaṃ gatoṣmāṇaṃ
                        śūlopahatavaṅkṣaṇam |  
 śarma cānadhigacchantaṃ buddhimān parivarjayet || 
 AS.Śā.11.58  vikārā yasya varddhante
                        prakṛtiḥ parihīyate |  
 sahasā sahasā tasya mṛtyurharati jīvitam || 
 AS.Śā.11.59  yamuddiśyāturaṃ vaidyaḥ
                        sampādayitumauṣadham |  
 yatamāno na śaknoti durlabhaṃ tasya jīvitam || 
 AS.Śā.11.60  vijñātaṃ bahuśaḥ siddhaṃ
                        vidhivaccāvacāritam |  
 na sidhyatyauṣadhaṃ yasya nāsti tasya cikitsitam || 
 AS.Śā.11.61  bhavedyasyauṣadhe 'nne vā
                        kalpyamāne viparyayaḥ |  
 akasmādvarṇagandhādeḥ svastho 'pi na sa jīvati || 
 AS.Śā.11.62  nivāte sendhanaṃ yasya
                        jyotiścāpyupaśāmyati || 
 AS.Śā.11.63  āturasya gṛhe yasya bhidyante
                        vā patanti vā |  
 atimātramamatrāṇi durlabhaṃ tasya jīvitam || 
 AS.Śā.11.64  yaṃ naraṃ sahasā rogo
                        durbalaṃ parimuñcati |  
 saṃśayaprāptamātreyo jīvitaṃ tasya manyate || 
 
 
                    atha dvādaśo 'dhyāyaḥ | 
                     AS.Śā.12.1  athāto dūtādivijñānīyamadhyāyaṃ
                        vyākhyāsyāmaḥ || 
 AS.Śā.12.2  nirdiṣṭaṃ riṣṭamāturāśrayam |  
 dūtasyāpi tu jātiveṣabhāṣāceṣṭitadeśakālā vaidyasya ca
                        tatsaṅgamasaṅkalpaprasthānaprayāṇapraveśā grahacāro 'pūrvasambhavaḥ
                        svapnadarśanāni ca rogiṇaḥ śubhāśubhaṃ sūcayanti || 
 AS.Śā.12.3  tatrāturādvarṇottamo 'nyāśramaḥ
                        pāṣaṇḍaḥ ṣaṇḍo muṇḍī jaṭilaḥ strī vyādhito 'neko
                        'jīrṇavivarṇamalinacchinnārdraikavasanaḥ paṅkatailadigdho raktamālyānulepano
                        vikṛtāṅgarūpakarmā kharoṣṭramahiṣavāhano viklabaḥ śvasan rudan
                        niṣṭurāmaṅgalābhidhāyī
                        dūrādāhvayamānastṛṇaloṣṭatuṣāṅgārabhasmatuṣasīsāsthikeśaśirolalāṭanāsikāsyadantajihvāgrīvānakhānāmikāṅgulistanajaṭharanābhipṛṣṭhakaṭīmehanajaṅghākapālapalalopalamusalaśūrpopānanmārjanīśastravastrāntadaśākārpāsabhagnacyutaspṛkkāṣṭhayaṣṭītulārajjupāśacarmaveṇuriktabhājanasnehabhājanadharaḥ
                        pādābhyāṃ bhuvaṃ muñcan vilikhan gṛhītvā pakvaṃ phalaprasāraṃ vā
                        tadvidhamanyadvā vikāratulyaguṇe ca deśe kāle vā dūto
                        vaidyamupasarpannaśubhaḥ || 
 AS.Śā.12.4  tadyathā |  
 ghṛtodakādidravasamapi sthamātiśītastabdhaḥ pratyuṣasi śleṣmāmaye 'śubhaḥ |  
 pittāmaye tu śubhaḥ |  
 tathā setubhaṅge chardimehātisārādiṣvaśubhaḥ setubandhe tu śubhaḥ |  
 tathā madhyāhnobhayasandhyārddharātricaturthīṣaṣṭhīnavamīparvadineṣu
                        grahoparāgotpātadarśanabhraṇīkṛttikārdrāśleṣāmaghāmūlapūrvāsu cāśubho yaśca
                        vaidyaṃ suptaṃ nagnaṃ ca bhūmau śayānamabhyaktaṃ muktakeśaṃ dakṣiṇābhimukhaṃ
                        viklavaṃ chindantaṃ bhindantamagnipitṛkāryapravaṇamaśastaṃ cintayantaṃ
                        kathayantaṃ vopatiṣṭhati |  
 yo vā diśaṃ yāmyāṃ pratikṛtāñjalirviṣamaikapādasthaḥ |  
 yasmin vyādhitāśrayaṃ kathayati dūte bhiṣagaśubhamindriyārthamupalakṣayet
                        saṅkalpayedvā taṃ ca nānuyāyāt |  
 ato 'nyathā punaḥ karuṇāpeśalena manasā saumanasyavatā
                        mātāpitṛsamenāturasyātyantamārogyamāśasamānena prayātavyam || 
 AS.Śā.12.5  prasthānagamanapraveśeṣu
                        dadhimadhughṛtalājapuṣpākṣatodumbarāśvatthamuktāmaṇichatradūrvāṅkurādarśakanyādhvajasyandanāṣṭāpadākṣā
                        nṛpaśrītarurbhadrapīṭhāni sasyāni matsyā hayā haṃsacāṣau vṛṣaḥ kesarī
                        dakṣiṇāvartaśaṅkhābjasiddhārthakārocanāḥ svastikastoraṇaṃ kīcakāveṇavo
                        varavadhūrmadasiktagaṇḍo gajastoyalambo 'mbudaḥ pūrṇakumbho
                        haridrātririndraḥ phalānyārdramāṃsaṃ sitaṃ cāmaraṃ gauḥ savatsāṅganā putriṇī
                        mānuṣaṃ vardhamānaṃ sahasraṃ bhūmirabhyudvṛtā siddhamannaṃ varāhaśca
                        toyotthitāstriṇayanamadhusūdanaskandapadmāsanāḥ lokapālāḥ surāḥ khaṃ diśo
                        'gniḥ sarāṃsi sravantyaḥ samudrā makhā māruto jyotiṣaṃ dharmaśāstrāṇi
                        tīrthāni kāvyaṃ dharmārthakāmāmṛtaṃ vālakhilyādayo vedavākyaṃ nidhiḥ
                        kaustubhaḥ kāñcanaṃ maṇibhadraḥ sumeruḥ priyaṅguḥ pradīpo vacāmodakau
                        ditiraditirarundhatī rddhiḥ sāvitryumākāśagaṅgā śacī devasenā svadhā
                        śāntirlakṣmīḥ sarasvatyapatyaṃ kṣamā svastiśabdo vaṣaṭkāra
                        auṃkārapuṇyāhadharmakriyāścaitadaṣṭottaraṃ maṅgalānāṃ śataṃ darśanāt
                        sparśanāt kīrtanāccāśubhāni vyapohyārthasiddhiṃ diśantyuttamām |  
 api ca || 
 AS.Śā.12.6  punnāmānaḥ pakṣiṇo vāmāḥ śivāḥ
                        |  
 śivā śyāmā piṅgalā kokilāralā cucchundarī sūkarī gṛhagodhikaikaśaphāśca
                        strīnāmāno dakṣiṇāḥ |  
 śikhī caṇakaśyenagajājakapayaśca |  
 praveśe tu viparītāḥ |  
 sarvatra ca dakṣiṇādvāmagamanamiṣṭaṃ śvasṛgālayoḥ |  
 viparītaṃ mṛgavihaṅgayoḥ |  
 sarvathāpi darśanaṃ bharadvājacāṣabhāsanakulānām || 
 AS.Śā.12.7
                         śaśasarpājāvigodhājāvikasūkarāṇāṃ tu kīrtanamiṣṭam |  
 na darśanaṃ virutaṃ vā |  
 viparītamṛkṣavānarayoḥ |  
 sarpamapi tvaniṣṭaṃ saraṭakukkuṭabiḍālolūkānām |  
 tathā granthyarbudādiṣu chedaśabda iṣṭo gulmodarādiṣu bhedaśabdo
                        'tīsāraraktapittādiṣu ruddhaśabdo 'śmaryudarādiṣu pravartanaśabda iti |  
 evamanye 'pi dhvanayo yojyāḥ |  
 sarvatraiva ca sthirasthāvaravarddhamānatrātācaladhruvakṣemaśivādayaḥ śabdā
                        dhanyavāditrasvarāśca śreṣṭhāḥ || 
 AS.Śā.12.8  
                        kṣatahatapatitākrośaprahāracchedabhedadāhahāhāpratiṣedhādiśabdāḥ
                        cikitsāpratiṣedhāya || 
 AS.Śā.12.9  dīptāyāṃ ca diśi krūrāḥ
                        pakṣimṛgadhvanayo vṛkṣe vā rūkṣaśuṣke savallīkaṇṭake |  
 tadvidhe vā deśe || 
 AS.Śā.12.10  darśanaṃ ca
                        tṛṇapalalakāṣṭhabhārakarparakaloṣṭādīnāṃ
                        kaṇṭakordhvapādayānaśayanāsanādibhagnopaskarariktakumbhamadyavasātailatilagarbhiṇīścapākavyasanimṛtānāṃ
                        ca |  
 praveśe cāturagṛhāt pūrvoktamāṅgalyanirgamaḥ |  
 praviṣṭasya tu bhiṣajaḥ na satkāro lābhatuṣṭistutayaścāśubhāḥ || 
 AS.Śā.12.11  āturasya vakrānuvaktā grahā
                        garhitasthānasthāḥ |  
 ketuśanirāhubhirjanmarkṣābhibhavo gṛhadāraśayanāsanavāhanamaṇiratnopakaraṇeṣu
                        vā garhitalakṣaṇaprādurbhāvaścikitsāpratiṣedhāya || 
 AS.Śā.12.12  svapnastu svayamanyena vā
                        dṛṣṭaḥ śubhāśubhahetuḥ saptavidho dṛṣṭaḥ śruto 'nubhūtaḥ prārthitaḥ
                        saṅkalpito bhāviko doṣajaśca |  
 tatrādyaḥ pañcavidho 'phalaḥ |  
 tathā yathāsvaprakṛtirvismṛto divātihrasvo 'tidorgho nātiśuptadṛṣṭaśca || 
 AS.Śā.12.13  pūrvarātre 'lpaṃ cirācca
                        phalaṃ karoti |  
 gosarge mahatsadyaśca |  
 nidrayā ca punaranupahataḥ pratīpairvā vacobhirdānayamaniyamādibhirvā || 
 AS.Śā.12.14  tatra yaḥ pretaiḥ saha madyaṃ
                        piban śunākṛṣyate |  
 sa hanyate jvareṇa |  
 yo lākṣāraktābhamambaraṃ paśyati yo vā raktadehamālyavastro hasannāryā
                        hriyate sa raktapittena |  
 yo yāmyāṃ diśaṃ kharoṣṭramahiṣavarāhānyatamena sa yakṣmaṇā |  
 yasya kaṇṭakinī latā vaṃśastālo vā hṛdi jāyate sa gulmena |  
 yasya śirasi sa śirorogeṇa vā śiracchedanena |  
 yasya nagnasyājyāvasiktasyāgnimanarciṣaṃ juhvato jāyante padmānyurasi sa
                        kuṣṭhena |  
 yaścaṇḍālaiḥ saha snehaṃ pibati sa prameheṇa |  
 yo mattaḥ so 'pasmāreṇa |  
 yaścandrasūryayoruparāgaṃ paśyati tasya netraroga upajāyate |  
 yastayoḥ patanaṃ tasya netravināśaḥ || 
 AS.Śā.12.15  yaḥ
                        śaṣkulīrapūrānvābhyavahṛtya pratibuddhaśchardayati yasya śirasi latādayo
                        jāyante vayāṃsi ca nilīyante mauḍyaṃ vā bhavati yo gṛdhrotlūkakākādyaiḥ
                        pretapiśācarakṣodraviḍāndhrastrīcaṇḍālādyairvā parivāryate dakṣiṇābhimukhaṃ
                        vā striyā nṛtyannākṛṣyate antāvasāyibhirvā svayaṃ vā digvāsā yāti śūnyāṭavīṃ
                        vā kapirathena pretaiḥ pravrajitairvā pariṣvajyate nagno vā raktāṃ srajaṃ
                        dhārayati paṅkadigdho hasati nṛtyati vā vetravaṃśakaṇṭakatṛṇagahane
                        saṃsṛjyate patati vā pāṃsūpadhānāyāṃ bhuvi
                        valmīkabhasmaśmaśānaśvabhrāyataneṣu paṅkakūpakaluṣodakeṣu vā majjati srotasā
                        vā hriyate raktakusumavanāṃ bhūmiṃ guhāmandhakārācitāṃ pāpakarmālayaṃ
                        saṃbādhaṃ jananīṃ vā praviśati matsyena vā grasyate |  
 śmaśrukarma ca yo gātravṛddhiṃ vivāhaṃ cānubhavati
                        śailaprāsādāgrātpatatyārohati vā
                        yūpapuṣpāḍyaśālmalīkovidārakiṃśukapāribhadrakānyo vā parājīyate badhyate
                        chardayati viricyate hṛṣyati labhate vā
                        hiraṇyalohalavaṇatailapiṇyākakārpāsānaśnāti pakvānnaṃ pibati madyaṃ snehaṃ
                        vābhyajyati nirbhartsyate vā kupitaiḥ pitṛbhiḥ
                        candrārkatārādīpadevatānetradarśanānyanupatato naśyato vā paśyati vakraṃ vā
                        bāhumaṅgaṃ vā vibhidyamānaṃ puruṣān vā nagnān kaṣāyavāsaso 'saumyān
                        daṇḍapāśahastān kṛṣṇānraktākṣān striyaṃ vā kṛṣṇaśukladarśanāṃ
                        dīrghakeśastanīṃ kālarātrirūpāṃ te vyādhitāḥ pañcatāmāpnuvanti svasthāstu
                        jīvitasandehamiti |  
 bhavanti cātra || 
 AS.Śā.12.16  manovahānāṃ pūrṇatvāt
                        srotasāṃ prabalairmalaiḥ |  
 dṛśyante dāruṇāḥ svapnā vināśābhimukhātmabhiḥ || 
 AS.Śā.12.17  akalyāṇamapi svapnaṃ dṛṣṭvā
                        tatraiva yaḥ punaḥ |  
 paśyet saumyaṃ śubhaṃ tasya śubhameva phalaṃ bhavet || 
 AS.Śā.12.18  devān dvijān govṛṣabhān
                        jīvataḥ suhṛdo nṛpān |  
 sādhūnyaśasvino vahnimiddhaṃ svacchān jalāśayān || 
 AS.Śā.12.19  kanyāḥ kumārakān gaurān
                        śuklavastrān sutejasaḥ |  
 narāśanaṃ dīptatanuṃ samantādrudhirokṣitam || 
 AS.Śā.12.20  yaḥ paśyellabhate yo vā
                        chatrādarśaviṣāmiṣam |  
 śuklāḥ sumanaso vastramamedhyālepanaṃ phalam || 
 AS.Śā.12.21
                         śailaprāsādasaphalavṛkṣasiṃhanaradvipān |  
 ārohet go 'śvayānaṃ ca tarennadahradodadhīn || 
 AS.Śā.12.22  pūrvottareṇa
                        gamanamagamyāgamanaṃ mṛtiḥ |  
 sambādhānnissṛtiḥ sparśāstārakācalabhāsvatām || 
 AS.Śā.12.23  rodanaṃ patitotthānaṃ
                        dviṣatāṃ cāvamardanam |  
 yasya syādāyurārogyaṃ vittaṃ sa bahuśo 'śnute || 
 AS.Śā.12.24  pitṛdevadvijātīnāṃ
                        kruddhabhītakṛśātmanām |  
 malināmbarapuṣpāṇāṃ darśanaṃ na praśasyate || 
 AS.Śā.12.25  teṣāmeva tu tuṣṭānāṃ
                        śuddhapuṣpāmbarātmanām |  
 darśanaṃ śasyate svapne taiśca sambhāṣaṇaṃ śubham || 
 AS.Śā.12.26  dṛṣṭvā svapnān dāruṇān
                        śobhanān vā |  
 prātaḥ snātaḥ sarṣapānagnivarṇān |  
 hutvā sāvitryā sarpiṣāktāṃstilānvā |  
 pūtaḥ pāpairmucyate vyādhibhiśca || 
 AS.Śā.12.27
                         maṅgalācārasampannaparivārastathāturaḥ |  
 śraddadhāno 'nukūlaśca prabhūtadravyasaṅgrahaḥ || 
 AS.Śā.12.28  sattvalakṣaṇasaṃyogo
                        bhaktirvaidyadvijātiṣu |  
 cikitsāyāmanirvedastadārogyasya lakṣaṇam || 
 AS.Śā.12.29  ityatra janmamaraṇaṃ yataḥ
                        samyagudāhṛtam |  
 śarīrasya tataḥ sthānaṃ śārīramidamucyate || 
 iti dvādaśo 'dhyāyaḥ || 
 
 
 
                nidānasthānam
                 
 AS.ni.1.1  athātaḥ sarvaroganidānaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.1.2  iha kṛtayuge
                        vigatarāgadveṣādidvandvā jitalobhakrodhaśramaklamālasyabhayā niṣparigrahāḥ
                        puruṣā babhūvuḥ |  
 teṣāṃ puṇyabalena pṛthivyādīnāṃ sarvaguṇasamudāyādacintyarasa
                        vīryādisamuditāni sasyānyoṣadhayaścāsan |  
 te tāni jitendriyatvāt kāle mātrayā copayuñjānāḥ
                        satyārjavānṛśaṃsyādiguṇayogācca surasadṛśatejaso
                        rūpākṛtipramāṇaprasādopacayasaṃhananasattvasārasampannā dīrghāyuṣo nīrujaśca
                        babhūvuḥ || 
 AS.ni.1.3  bhraśyanti tu kṛtayuge
                        yugasvabhāvāt krameṇa parihīyamāṇasarvaguṇeṣu pṛthivyādiṣu śarīreṣu ca
                        dharmātikramāt puruṣeṣvavaśyambhāvino nirapekṣarūkṣābhirupekṣitā
                        devatābhirjvarādayaḥ prādurabhūvanniti sarvarogāṇāṃ sāmānyataḥ sambhavaḥ
                        || 
 AS.ni.1.4  jvarastu sthāṇuśāpāt
                        prācetasatvamupāgatasya prajāpateḥ kratau
                        bhāgamaparikalpayatastadvināśārthaṃ pūrvajanmāvamānitayā rudrāṇyā preritasya
                        paśupaterdivyamabdasahasraṃ parirakṣitavataḥ krodhamaticirakālasambhṛto
                        vratānte roṣāgniḥ kiṅkararūpeṇa kila piṇḍitamūrtirvīrabhadranāmā
                        bhasmapraharaṇastriśirokṣibāhupādaḥ piṅgalalocano darṣṭrī śaṅkukarṇaḥ
                        kṛṣṇatanuruttamāṅgānniścacāra |  
 sa devīvinirmitayā saha bhadrakālyā
                        pratiromakūpamabhiniḥsṛtairvividhavikṛtākṛtibhiranantairbhayānakavākyakriyāvapurbhiranucaraiḥ
                        parivṛtaścaturyugāntakarakālāmbhodasahasraninado 'nunādayan rodasī
                        jvālāgarbheṇa parītaḥ kalakalārāveṇa mahābhūtasamplavakāriṇā vidhāya
                        dānavavadhamaśvamedhādhvaravidhvaṃsanaṃ ca prāñjalirvijñāpayāmāsa śivam |  
 śivībhūto 'si devadeva 
 devaiḥ pitāmahaprabhṛtibhirjagataḥ pitrā ca dhātrābhiṣṭūyamānaḥ |  
 sampratyahaṃ kiṃ karavāṇīti |  
 taṃ śūlī krodhamādideśa |  
 yasmāt tridaśairapyajayya matkrodha vratavighnaṃ cikīrṣudatyasainyaṃ dakṣo
                        dakṣahavyaṃ ca tvayā jīrṇamato jagato 'sya sasthāvarasya jvarayitā jvaro
                        bhavān bhavatu |  
 tvaṃ hi sargharogāṇāṃ prathamaḥ pravaro janmamaraṇeṣu tamomayatayā mahāmohaḥ
                        prāgjanmano vismārayitāpacārāntareṣu coṣmāyamāṇatvāt santāpātmā dvayeṣvapi
                        dhruvo jvaro bhaveti |  
 so 'yamevamumāpatinānugṛhīto nānānāmabhiḥ sarvato 'nubhuvi vicarati |  
 tadyathā |  
 pākalo gajeṣvabhitāpo vājiṣvalarkaḥ kakkureṣvindramado jalajeṣu
                        jyotiroṣadhīṣu cūrṇako dhānyeṣvapsu nīlikā bhūmāvūṣaro manuṣyeṣu jvara iti
                        || 
 AS.ni.1.5  
                        tatsahajāścārocakāṅgamardaśirovyathābhramaklamaglānitṛṣṇāsantāpādayaḥ |  
 tatsantāpācca raktapittam |  
 tatraiva ca yajñe krodhabhayābhibhūtānāṃ parito vidravatāṃ
                        laṅghanaplavanādyairdehavikṣobhaṇairgulmavidradhivṛddhijaṭharādayo 
 haviḥprāśānmehakuṣṭhārśaḥśophātīsārādayo 
 bhayottrāsaśokāśucisaṃsparśairunmādāpasmāragrahādayo 
 rohiṇyatiprasaṅgāccheṣaduhitrasambhogakṛtācca prajāpatikrodhānnakṣatrarājasya
                        rājayakṣmā tatsahodbhavāśca kāsaśvāsādayaḥ |  
 so 'pi hi na vinā jvareṇānubadhnātīti sakalo 'pi rogagrāmo jvarapūrvako
                        jvaraśabdavācyo vā || 
 AS.ni.1.6  jvarastamo vikāra ātaṅkaḥ pāpmā
                        gado vyādhirābādho duḥkhamāmayo yakṣmā roga ityanarthāntaram |  
 tatra rujatīti rogaḥ |  
 tasyopalabdhirnidānapūrvarūparūpopaśayasamprāptibhiḥ || 
 AS.ni.1.7  tatra nidānaṃ vāyvādiprakopaḥ |  
 tasya punarahitāhāravihārasevā |  
 nidānaparyāyāstu heturnimittamāyatanaṃ kārakaḥ kartā kāraṇaṃ pratyayaḥ
                        samutthānaṃ mūlaṃ yoniriti || 
 AS.ni.1.8  pūrvarūpaṃ nāma yena
                        bhāvivyādhiviśeṣo vijñāyate na tu doṣaviśeṣaḥ |  
 taddhyutpatsyamānasya vyādheralpatvādavyaktaṃ rūpam || 
 AS.ni.1.9  spaṣṭaṃ punā rūpam |  
 tasya śabdāntarāṇi liṅgamākṛtirlakṣaṇaṃ cihnaṃ saṃsthānaṃ vyañjanamiti || 
 AS.ni.1.10  upaśayo
                        hetuvyādhiviparītairviparītārthakāribhiścacauṣadhāhāravihāraiḥ
                        sukhānubandhaḥ |  
 sa hi vyādhisātmyasaṃjñaḥ |  
 tadviparīto 'nupaśayaḥ |  
 etena deśakālau vyākhyātau || 
 AS.ni.1.11  samprāptiḥ punarevaṃduṣṭo
                        doṣastena caivamārabdho vyādhistatparyāyā jātirāgatirnirvṛttirniṣpattiriti
                        || 
 AS.ni.1.12  sā
                        saṅkhyāvikalpaprādhānyabalakālaviśeṣairbhidyate |  
 tatra saṅkhyā tāvadaṣṭau jvarāstrividhaṃ raktapittaṃ pañca kāsā iti |  
 vikalpaḥ samavetānāṃ doṣāṇāmaṃśāṃśakalpanā |  
 prādhānyaṃ vyādhināmanubandhyānubandhakabhedāttaratamayogādvā doṣāṇām |  
 balābalaviśeṣo hetvādikārtsnyāvayavavibhāvanayā |  
 kālaviśeṣaḥ punardoṣāṇāmṛtvahorātryāhārasamayaniyataḥ prakopa iti |  
 etāvataiva samāsataḥ kathito nidānārthaḥ |  
 vistareṇa tu yathāsvaṃ pratirogamupadekṣyate || 
 AS.ni.1.13  atha
                        tiktakaṭukaṣāyarūkṣalaghuśītaviṣṭambhivirūḍhakatṛṇadhānyakalāyacaṇakakarīratumbakāliṅgacirbhiṭabisaśālūkajāmbavatindukahīnaśuṣkapramitatṛṣitāśanakṣudhitāmbupānāsṛkkṣayavirecanādikarmātiyogavegavidhāraṇodīraṇarātrijāgaraṇapravātavyavāyajyāyāmabalavadyuddhanigrahātikharacāpakarṣaṇātyuccaviṣamalaṅghanādhvādhyayanadhāvanasalilataraṇābhighātadamyagovājigajanigrahāśmaśilālohakāṣṭhotkṣepavikṣepabhramaṇacālanagāḍhocchādanaparāghātanādisāhasabhayaśokotkaṇṭhādibhiratisevitairgrīṣmavarṣāparāhṇāpararātrāhārapariṇāmānteṣu
                        ca vāyuḥ prakopamāpadyate || 
 AS.ni.1.14  
                        kaṭvamlalavaṇakṣāroṣṇatīkṣṇavidāhiśuktaśāṇḍākīmadyamūtramastudadhidhānyāmlatailakulatthamāṣaniṣpāvatilānnakaṭvarakuṭherakādivargāmāmrātakāmlīkāpīlubhallātakāsthilāṅgalikāmaricātapāgnirajodhūmakrodherṣyājīrṇamaithunopagamanādibhirvarṣāśaranmadhyandinārdharātrāhāravidāhakāleṣu
                        ca pittam || 
 AS.ni.1.15
                         madhurāmlalavaṇasnigdhaguruśītapicchilābhiṣyandi
                        navānnapiṣṭapṛthukasthūlabhakṣyaśaṣkulyāmakṣīrakīlāṭamoraṭakūcīkātakrapiṇḍakapīyuṣekṣurasaphāṇitaguḍānūpapiśitamocakharjūrabhavyanārikelaniśāmbupānātyambupānātisantarpaṇabhuktamātradivāsvapnakālātisvapnakāyavāṅmano
                        vyāpārānārambhānupadhānaśayanāvaśyāyaharṣacchīrdavighātavirecanādyayogādibhiḥ
                        śiśiravasantapūrvāhṇapradoṣabhuktamātreṣu ca śleṣmā || 
 AS.ni.1.16  dvayasaṃsargāt saṃsargaḥ |  
 sarveṣāṃ tu
                        miśrībhāvāttathādhyaśanasamaśanaviṣamāśanaviruddhāśanasaṅkīrṇāśanavyāpannāmbumadyamandakadadhiyāvakayavasurāpiṇyākāmamūlakasarṣapaśuṣkaśākavallūrakṛśapiśitalakucāmaphalamṛttikābhyavahārānnaparivartartuvyāpadasātmyauṣadhigandhāghrāṇaviṣapiṭAkāviṣagarābhyavahārānārtavadurdinagrahapīḍāgrahāveśapurovātaparvatopaśleṣarasāyanasnehasvedavirecanādimithyāyogebhyaḥ
                        pāpānāṃ ca karmaṇāmabhyāsāt pūrvakṛtānāṃ ca pariṇāmāt strīṇāṃ viṣamaprasavāt
                        prasūtānāṃ ca mithyopacārāt sannipātaḥ || 
 AS.ni.1.17  iti sāmānyataḥ sarveṣu rogeṣu
                        doṣaprakopaheturukta iti |  
 bhavanti cātra || 
 AS.ni.1.18  pratirogamiti kruddhā
                        rogādhiṣṭhānagāminīḥ |  
 rasāyanīḥ prapadyāśu doṣā dehe vikurvate || 
 AS.ni.1.19
                         ādhānajanmanidhanapratyarākhyavipatkare |  
 nakṣatre vyādhirutpannaḥ kleśāya maraṇāya vā || 
 AS.ni.1.20  jvarastu jātaḥ
                        ṣaḍrātrādaśvinīṣu nivartate |  
 bharaṇīṣu tu pañcāhāt saptāhāt kṛttikāsu tu || 
 AS.ni.1.21  triḥ saptarātrādathavā
                        rohiṇyāmaṣṭarātrataḥ |  
 ekādaśādvā divasānmṛge ṣaṇṇavarātrayoḥ || 
 AS.ni.1.22  pañcāhānmṛtyurārdrāyāṃ tripakṣe
                        saṃśayo 'thavā |  
 punarvasau pravṛttastu jvaro 'paiti trayodaśāt || 
 AS.ni.1.23  divasāt saptaviṃśādvā dvyahāt
                        saptāhato 'thavā |  
 puṣye śleṣāsu maraṇaṃ cireṇāpi maghāsu tu || 
 AS.ni.1.24  avaśyaṃ svāsthyamāpnoti
                        dvādaśāhānmṛto na cet |  
 phālgunyoḥ pūrvayormṛtyuranyathośca dine 'ṣṭame || 
 AS.ni.1.25  navme 'gnyekaviṃśe vā jvaraḥ
                        saumyatvamṛcchati |  
 hastena saptame śāntiścitrāyāmaṣṭame 'thavā || 
 AS.ni.1.26  punaścitrāgame svātau
                        daśāhādatha vā tribhiḥ |  
 pakṣairmṛtyuṃ viśākhāsu dvāviṃśe 'hani nirdiśet || 
 AS.ni.1.27  navame 'hni na cecchāntirmaitre
                        mṛtyustataḥ param |  
 jyeṣṭhāyāṃ pañcame mṛtyurūrdhvaṃ vā dvādaśāt sukham || 
 AS.ni.1.28  svāsthyaṃ daśāhānmūle tu
                        trisaptāhe 'tha vā gate |  
 pūrvāṣāḍhāsu navame tato 'nyāsu tu māsataḥ || 
 AS.ni.1.29  aṣṭābhirathavā māsairnavbhirvā
                        bhavecchivam |  
 ājyeṣṭhāhāddhaniṣṭhāsu dvādaśādvāruṇeṣu tu || 
 AS.ni.1.30  ṣaḍahe dvādaśāhe vā
                        mṛtyurbhādrapadāsu tu |  
 uttarāsu trisaptāhāt praśamo revatīṣu ca || 
 AS.ni.1.31  catūrātre 'ṣṭarātre vā
                        kṣemamityāha gautamaḥ || 
 iti prathamo 'dhyāyaḥ || 
 
 
                    atha dvitīyo 'dhyāyaḥ | 
                     AS.ni.2.1  athāto jvaranidānaṃ vyākhyāsyāmāḥ
                        |  
 iti ha smāhurātreyādayo maharṣayaḥ || 
 AS.ni.2.2  aṣṭābhiḥ kāraṇairjvaraḥ sañjāyate
                        manuṣyāṇāṃ pṛthagdoṣaiḥ saṃsṛṣṭaiḥ sannipatitairāgantunā ca || 
 AS.ni.2.3  tatra yathoktaiḥ
                        prakopaṇaviśeṣaiḥ prakupitā doṣāḥ praviśyāmāśayamūṣmaṇā
                        miśrībhūyāmamanugamya rasasvedavāhīni srotāṃsi pidhāya pittaṃ tu
                        dravatvāttaptamiva jalamanalamupahatya sarve 'pi ca doṣāḥ paktāraṃ
                        svasthānādbahirnirasya saha tena sakalamapi śarīramabhisarpantaḥ
                        tatsamparkāllabdhabalena svenoṣmaṇā nitarāṃ dehoṣmāṇamedhayanto
                        'ntassrotomukhapidhānāt stambhamādadhānā bahirapi svedamapaharantaḥ
                        sarvendriyāṇi copatāpayanto jvaramabhinirvartayanti || 
 AS.ni.2.4  tasyemāni pūrvarūpāṇi
                        mukhavairasyamannānabhilāṣo gurugātratvamālasyamalpaprāṇatā gatiskhalanaṃ
                        nidrādhikyamaratirasūyā hitopadeśeṣu pradveṣo bāleṣu madhureṣu ca
                        bhakṣyeṣvamlalavaṇakaṭukābhinandanamavipāke 'ṅgamardaścakṣuṣorākulatvaṃ
                        sāśrutā jṛmbhā vināmaḥ klamo romaharṣaḥ
                        śabdānalāmbuśītavātacchāyātapeṣvakasmādicchādveṣau ca |  
 tadanantaraṃ vyaktībhāvo jvarasyeti |  
 bhavati cātra || 
 AS.ni.2.5  āgamāpagamakṣobhamṛdutā
                        vedanoṣmaṇām |  
 vaiṣamyaṃ tatra tatrāṅge tāstāḥ syurvedanāścalāḥ || 
 AS.ni.2.6  pādayoḥ suptatā stambhaḥ
                        piṇḍikodveṣṭanaṃ klamaḥ |  
 viśleṣa iva sandhīnāṃ sāda ūrvoḥ kaṭīgrahaḥ || 
 AS.ni.2.7  pṛṣṭhaṃ kṣodamivāpnoti niṣpīḍyata
                        ivodaram |  
 bhidyanta iva cāsthīni pārśvagāni viśeṣataḥ || 
 AS.ni.2.8  hṛdayasya grahastodaḥ prājaneneva
                        vakṣasaḥ |  
 skandhayormathanaṃ bāhvorbhedaḥ pīḍanamaṃsayoḥ || 
 AS.ni.2.9  aśaktirbhakṣaṇe hanvorjṛmbhaṇaṃ
                        karṇayoḥ svanaḥ |  
 nistodaḥśaṅkhayormūrdhni vedanā virasāsyatā || 
 AS.ni.2.10  kaṣāyāsyatvamathavā
                        malānāmapravartanam |  
 rūkṣāruṇatvagāsyākṣinakhamūtrapurīṣatā || 
 AS.ni.2.11
                         prasekārocakāśraddhāvipākāsvedajāgarāḥ |  
 kaṇṭhauṣṭhaśoṣastṛṭśuṣkau chardikāsau viṣāditā || 
 AS.ni.2.12  harṣo romāṅgadanteṣu vepathuḥ
                        kṣavathorgrahaḥ |  
 bhramaḥ pralāpo gharmecchā vināmaścānilajvare || 
 AS.ni.2.13  yugapadvyāptiraṅgānāṃ pralāpaḥ
                        kaṭuvaktratā |  
 nāsāsyapākaḥ śītecchā bhramo mūrchā mado 'ratiḥ || 
 AS.ni.2.14  viṭsraṃsaḥ pittavamanaṃ
                        raktaṣṭhīvanamamlakaḥ |  
 raktakoṭhodgamaḥ pītaharitatvaṃ tvagādiṣu || 
 AS.ni.2.15  svedo
                        niśvāsavaigandhyamatitṛṣṇā ca pittaje || 
 AS.ni.2.16  viśeṣādarucirjāḍyaṃ srotorodho
                        'lpavegatā |  
 praseko mukhamādhuryaṃ hṛllepaśvāsapīnasāḥ || 
 AS.ni.2.17  hṛllāsaśchardanaṃ kāsaḥ
                        stambhaḥ śvaityaṃ tvagādiṣu || 
 AS.ni.2.18  aṅgeṣu śītapiṭakāstandrodardaḥ
                        kaphodbhave || 
 AS.ni.2.19  kāle yathāsvaṃ sarveṣāṃ
                        pravṛttirvṛddhireva vā |  
 nidānoktānupaśayo viparītopaśāyitā || 
 AS.ni.2.20  yathāsvaṃ liṅgasaṃsarge jvaraḥ
                        saṃsargajo 'pi ca || 
 AS.ni.2.21  śiro
                        'rtimūrchāvamidāhamohakaṇṭhāsyaśoṣāratiparvabhedāḥ |  
 unnidratātṛḍbhramaromaharṣā jṛmbhātivāktvaṃ ca calāt sapittāt || 
 AS.ni.2.22
                         tāpahānyaruciparvaśirorukpīnasaśvasanakāsavibandhāḥ |  
 śītajāḍyatimirabhramatandrāḥ śleṣmavātajanitajvaraliṅgam || 
 AS.ni.2.23  śītastambhasvedadāhāvyavasthā
                        tṛṣṇā kāsaḥ śleṣmapittapravṛttiḥ |  
 mohastandrā liptatiktāsyatā ca jñeyaṃ rūpaṃ śleṣmapittajvarasya || 
 AS.ni.2.24  sarvajo lakṣaṇaiḥ sarvairvāho
                        'tra ca muhurmuhuḥ |  
 tadvacchītaṃ mahānidrā divā jāgaraṇaṃ niśi || 
 AS.ni.2.25  sadā vā naiva vā nidrā muhuḥ
                        svedo 'ti naiva vā |  
 gītanartanahāsyādivikṛtehāpravartanam || 
 AS.ni.2.26  sasrutī kaluṣe rakte bhugne
                        lulitapakṣmaṇī |  
 akṣiṇī piṇḍikāpārśvamūrdhaparvāsthirugbhramaḥ || 
 AS.ni.2.27  satvanau sarujau karṇau kaṇṭhaḥ
                        śūkairivāvṛtaḥ |  
 paridagdhā kharā jihvā gurusrastāṅgasandhitā || 
 AS.ni.2.28  raktapittakaphaṣṭhīvo lolanaṃ
                        śiraso 'titṛṭ |  
 koṭhānāṃ śyāvaraktānāṃ maṇḍalānāṃ ca darśanam || 
 AS.ni.2.29  hṛdvyathā malasaṃsarṅgaḥ
                        pravṛttirvālpaśo 'ti vā |  
 snigdhāsyatā balabhraṃśaḥ svarasādaḥ pralāpitā || 
 AS.ni.2.30  doṣapākaścirāttandrā pratataṃ
                        kaṇṭhakūjanam |  
 sannipātamabhinyāsaṃ taṃ brūyācca hṛtaujasam || 
 AS.ni.2.31  vāyunā kapharuddhena
                        pittamantaḥ prapīḍitam |  
 vyavāyitvācca saukṣmyācca bahirmargaṃ pravartate || 
 AS.ni.2.32  tena hāridranetratvaṃ
                        sannipātodbhave jvare |  
 doṣe vibaddhe naṣṭe 'gnau sarvasampūrṇalakṣaṇaḥ || 
 AS.ni.2.33  asādhyaḥ so 'nyathā kṛcchro
                        bhavedvaikalyado 'pi vā || 
 AS.ni.2.34  anyacca sannipātottho yatra
                        pittaṃ pṛthaksthitam |  
 tvaci koṣṭhe 'thavā dāhaṃ vidadhāti puro 'nu vā || 
 AS.ni.2.35  tadvadvātakaphau śītaṃ
                        dāhādirdustarastayoḥ || 
 AS.ni.2.36  śītādau tatra pittena kaphe
                        syanditaśoṣite |  
 śīte śānte 'mlako mūrcchā madastṛṣṇā ca jāyate || 
 AS.ni.2.37  dāhādau punarante
                        syustandrāṣṭhīvavamiklamāḥ || 
 AS.ni.2.38
                         āganturabhighātābhiṣaṅgaśāpābhicārataḥ |  
 caturdhātra kṣatacchedadāhādyairabhighātajaḥ || 
 AS.ni.2.39  śramācca tasmin pavanaḥ prāyo
                        raktaṃ pradūṣayan |  
 savyathāśophavaivarṇyaṃ sarujaṃ kurute jvaram || 
 AS.ni.2.40
                         grahāveśauṣadhiviṣakrodhabhīśokakāmajaḥ |  
 abhiṣaṅgād graheṇāsminnakasmāddhāsarodane || 
 AS.ni.2.41  auṣadhīgandhaje mūrchā śiroruk
                        śvayathuḥ kṣavaḥ |  
 viṣānmūrchātisārāsyaśyāvatādāhahṛdgadāḥ |  
 AS.ni.2.42  krodhāt kampaḥ śiroruk ca
                        pralāpo bhayaśokaje |  
 kāmānmoho 'rucirdāhodrīnidrādhadhṛtikṣayaḥ || 
 AS.ni.2.43  grahādau sannipātasya bhayādau
                        marutastraye |  
 kopaḥ krodhe tu pittasya yau tu śāpābhicārajau |  
 sannipātajvarau ghorau tāvasahyatamau matau || 
 AS.ni.2.44
                         tatrābhicārikairmantrairhūyamānasya tapyate |  
 pūrvaṃ cetastato dehastato visphoṭatṛḍbhramaiḥ || 
 AS.ni.2.45  sadāhamūrchargrastasya
                        pratyahaṃ vardhate jvaraḥ |  
 iti jvaro 'ṣṭadhā dṛṣṭaḥ samāsāddvividhastu saḥ || 
 AS.ni.2.46  śārīro mānasaḥsaumyastīkṣṇo
                        'ntarbahirāśrayaḥ |  
 prākṛto vaikṛtaḥsādhyo 'sādhyaḥsāmo nirāmakaḥ || 
 AS.ni.2.47  pūrvaṃ śarīre śārīre tāpo
                        manasi mānase |  
 pavane yogavāhitvācchītaṃ śleṣmayute bhavet || 
 AS.ni.2.48  dāhaḥ pittayute miśraṃ miśre
                        antaḥ saṃśraye punaḥ |  
 jvaredhikaṃ vikārāḥ syurantaḥkṣobho malagrahaḥ || 
 AS.ni.2.49  bahireva bahirvege tāpo 'pi ca
                        susādhyatā || 
 AS.ni.2.50  varṣāśaradvasanteṣu vātādyaiḥ
                        prākṛtaḥ kramāt |  
 vaikṛto 'nyaḥsaduḥ sādhyaḥ prāyaśca prākṛto 'nilāt || 
 AS.ni.2.51
                         ekamārgakriyārambhavyativṛttermahātyayāt || 
 AS.ni.2.52  varṣāsu māruto duṣṭaḥ
                        pittaśleṣmānvito jvaram |  
 kuryāt pittaṃ ca śaradi tasya cānubalaḥ kaphaḥ || 
 AS.ni.2.53  tatprakṛtyā visargācca tatra
                        nānaśanādbhayam |  
 kapho vasante tamapi bātapittaṃ bhavedanu || 
 AS.ni.2.54  balavatsvalpadoṣeṣu jvaraḥ
                        sādhyo 'nupadravaḥ |  
 sarvathā vikṛtijñāne prāgasādhya udāhṛtaḥ || 
 AS.ni.2.55
                         jvaropadravatīkṣṇatvamaglānirbahumūtratā |  
 na pravṛttirna viḍjīrṇā na kṣutsāmajvarākṛtiḥ || 
 AS.ni.2.56  jvarego 'dhikaṃ tṛṣṇā pralāpaḥ
                        śvasanaṃ bhramaḥ |  
 malapravṛttirutkleśaḥ pacyamānasya lakṣaṇam || 
 AS.ni.2.57  jīrṇatāmaviparyāsāt saptarātraṃ
                        ca laṅghanāt || 
 AS.ni.2.58  jvaraḥ pañcavidhaḥ prokto
                        malakālabalābalāt |  
 prāyaḥ sa sannipātena bhūyasā tvapadiśyate || 
 AS.ni.2.59  santataḥ satato
                        'nyedyustṛtīyakacaturthakau || 
 AS.ni.2.60  dhātumūtraśakṛdvāhisrotasāṃ
                        vyāpino malāḥ |  
 tāpayantastanuṃ sarvāṃ tulyadūṣyādivardhitāḥ || 
 AS.ni.2.61  balino guravaḥ stabdhā viśeṣeṇa
                        rasāśritāḥ |  
 santataṃ niṣpratidvandā jvaraṃ kuryuḥ sudussaham || 
 AS.ni.2.62  malāñjvaroṣmā dhātūn vā sa
                        śīghraṃ kṣapayastataḥ |  
 sarvākāraṃ rasādīnāṃ śudhyāśudhyāpi vā kramāt || 
 AS.ni.2.63  vātapittakapheḥ sapta daśa
                        dvādaśavāsarān |  
 prāyo 'nuyāti maryādāṃ mokṣāya ca vadhāya ca || 
 AS.ni.2.64  ityagniveśasya mataṃ hārītasya
                        punaḥ smṛtiḥ || 
 AS.ni.2.65  dviguṇā saptamī
                        yāvannavamyekādaśī tathā |  
 eṣā tridoṣamaryādā mokṣāya ca vadhāya ca || 
 AS.ni.2.66  śudhyaśuddhau jvaraḥ kālaṃ
                        dīrghamapyanuvartate || 
 AS.ni.2.67  kṛśānāṃ vyādhimuktānāṃ
                        mithyāhārādisevinām |  
 alpo 'pi doṣo dūṣyāderlabdhvānyatamato balam || 
 AS.ni.2.68  sapratyanīko viṣamaṃ
                        kuryādvṛddhikṣayānvitaḥ || 
 AS.ni.2.69  sūkṣmasūkṣmatarāsyeṣu
                        dūradūratareṣu ca |  
 doṣo raktādimārgeṣu śanairalpaścireṇa yat || 
 AS.ni.2.70  yāti dehaṃ ca nāśeṣaṃ
                        bhūyiṣṭhaṃ bheṣaje 'pi ca |  
 kramo 'yaṃ tena vicchinnasantāpo lakṣyate jvaraḥ || 
 AS.ni.2.71  viṣamo viṣamārambhakriyākālo
                        'nuṣaṅgavān || 
 AS.ni.2.72  yathottaraṃ
                        mandagatirmandaśaktiryathā yathā |  
 kālenāpnoti sadṛśān sa rasādīṃstathā tathā || 
 AS.ni.2.73  doṣo jvarayati
                        kruddhaścirācciratareṇa ca || 
 AS.ni.2.74  bhūmau sthitaṃ jalaiḥ siktaṃ
                        kālameva pratīkṣate |  
 aṅkurāya yathā bījaṃ doṣabījaṃ ruje tathā || 
 AS.ni.2.75  vegaṃ kṛtvā viṣaṃ yadvadāśaye
                        līyate 'balam |  
 kupyatyāptabalaṃ bhūyaḥ kāle doṣaviṣaṃ tathā || 
 AS.ni.2.76  evaṃ jvarāḥ pravartante viṣamāḥ
                        satatādayaḥ || 
 AS.ni.2.77  doṣaḥ pravartate teṣāṃ sve kāle
                        jvarayan balī |  
 nivartate punaścaiṣa pratyanīkabalābalaḥ || 
 AS.ni.2.78  kṣīṇe doṣe jvaraḥ sūkṣmo
                        rasādiṣveva līyate |  
 līnatvāt kārśyavaivarṇyajāḍyādīnādadhāti saḥ || 
 AS.ni.2.79  atilīno 'timandatvāt
                        bhavatyahni na pañcame || 
 AS.ni.2.80  doṣo raktāśrayaḥ prāyaḥ karoti
                        satataṃ jvaram || 
 AS.ni.2.81  ahorātrasya sa dviḥ
                        syātsakṛdanyedyurāśritaḥ || 
 AS.ni.2.82  tasminmāṃsavahā
                        nāḍīrmedonāḍīstṛtīyake |  
 grāhī pittānilānmūrdhnastrikasya kaphapittataḥ || 
 AS.ni.2.83  sa pṛṣṭhasyānilakaphāt sa
                        caikāhāntaraḥ smṛtaḥ || 
 AS.ni.2.84  caturthako male
                        medomajjāsthyanyatamasthite |  
 majjastha evetyapare prabhāvaṃ sa tu darśayet || 
 AS.ni.2.85  dvidhā kaphena jaṅghābhyāṃ
                        prathamaṃ śiraso 'nilāt |  
 gambhīradhātucāritvāt sanipātena sambhavāt || 
 AS.ni.2.86  tulyocchrāyācca doṣāṇāṃ
                        duścikitsyaścaturthakaḥ || 
 AS.ni.2.87  asthimajjomayagate
                        caturthakaviparyayaḥ |  
 tridhā dvyahaṃ jvarayati dinamekaṃ tu muñcati || 
 AS.ni.2.88  balābalena
                        doṣāṇāmannaceṣṭādijanmanā |  
 jvaraḥ syānmanasastadvatkarmaṇaśca tadā tadā || 
 AS.ni.2.89  utkleśo gauravaṃ dainyaṃ bhaṅgo
                        'ṅgānāṃ vijṛmbhaṇam |  
 arocako vamiḥ sādaḥ sarvasmin rasage jvare || 
 AS.ni.2.90  raktaniṣṭhīvanaṃ tṛṣṇā
                        raktoṣṇapiṭakodgamaḥ |  
 dāharāgabhramamadapralāpā raktasaṃśrite || 
 AS.ni.2.91  tṛḍ glāniḥ
                        sṛṣṭavarcastvamantardāho bhramastamaḥ |  
 daurgandhyaṃ gātravikṣepo māṃsasthe medasi sthite || 
 AS.ni.2.92  svedo 'titṛṣṇā vamanaṃ
                        svagandhasyāsahiṣṇutā |  
 pralāpo glānirarucirasthisthe tvasthibhedanam || 
 AS.ni.2.93  doṣapravṛttirūrdhvādhaḥ
                        śvāsāṅgakṣepakūjanam |  
 antardāho bahiḥśaityaṃ śvāso hidhmā ca majjage || 
 AS.ni.2.94  tamaso darśanaṃ marmacchedanaṃ
                        stabdhameḍhratā |  
 śukrapravṛttirmṛtyuśca jāyate śukrasaṃśraye || 
 AS.ni.2.95  uttarottaradussādhyāḥ
                        pañcātrāntyau tu varjayet |  
 pralimpanniva gātrāṇi śleṣmaṇā gauraveṇa ca || 
 AS.ni.2.96  mandajvaraḥ pralepastu saśītaḥ
                        syātpralepakaḥ |  
 nityaṃ mandajvaro rūkṣaḥ śītaḥ kṛcchreṇa sidhyati || 
 AS.ni.2.97  stabdhāṅgaḥ śleṣmabhūyiṣṭho
                        bhavedvātabalāsakaḥ |  
 haridrābhekavarṇābhastadvarṇaṃ yaḥ pramehati || 
 AS.ni.2.98  sa vai hāridrako nāma
                        jvarabhedo 'ntakaḥ smṛtaḥ |  
 kaphavātau samau yasya hīnapittasya dehinaḥ || 
 AS.ni.2.99  tīkṣṇo vā yadi vā mando jāyate
                        rātrikojvaraḥ |  
 divākarāpītabale vyāyāmācca viśoṣite || 
 AS.ni.2.100  śarīre niyataṃ vātājjvaraḥ
                        syāt pūrvarātrikaḥ |  
 āmāśaye yadā duṣṭe śleṣmapitte vyavasthite || 
 AS.ni.2.101  tadārdhaṃ śītalaṃ dehe
                        svardhajcoṣṇaṃ prajāyate |  
 kāye pittaṃ yadā duṣṭaṃ śleṣmā cānte vyavasthitaḥ || 
 AS.ni.2.102  uṣṇatvaṃ tena dehasya
                        śītatvaṃ karapādayoḥ || 
 AS.ni.2.103  dhātūn prakṣobhayan doṣo
                        mokṣakāle vilīyate |  
 tato naraḥ śvasan svidyan kūjan vamati ceṣṭate || 
 AS.ni.2.104  vepate pralapatyuṣṇaiḥ
                        śītaiścāṅgairhataprabhaḥ |  
 visaṃjño jvaravegārtaḥ sakrodha iva vīkṣate || 
 AS.ni.2.105  sadoṣaśabdañca śakṛd dravaṃ
                        sṛjati vegavat || 
 AS.ni.2.106  deho
                        laghurvyapagataklamamamohatāpaḥ pāko mukhe karaṇasauṣṭhavamavyathatvam |  
 svedaḥ kṣavaḥ prakṛtiyogi mano 'nnalipsā kaṇḍūśca mūrdhni
                        vigatajvaralakṣaṇāni || 
 iti dvitīyo 'dhyāyaḥ || 
 
 
                    atha tṛtīyo 'dhyāyaḥ | 
                     AS.ni.3.1  athāto raktapittakāsanidānaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.3.2
                         bhṛśoṣṇatīkṣṇakaṭvamlalavaṇātividāhibhiḥ |  
 kodravoddālakaiścānnaistadyuktairatisevitaiḥ || 
 AS.ni.3.3  kupitaṃ pittalaiḥ pittaṃ dravaṃ
                        raktaṃ ca mūrchite |  
 te mithastulyarūpatvamāgamya vyāpnutastanum || 
 AS.ni.3.4  pittaṃ raktasya vikṛteḥ saṃsargād
                        dūṣaṇādapi |  
 gandhavarṇānuvṛtteśca raktena vyapadiśyate || 
 AS.ni.3.5  prabhavatyasṛjaḥ sthānāt plīhato
                        yakṛtaśca tat || 
 AS.ni.3.6  śirogurutvamaruciḥ śītecchā
                        dhūmako 'mlakaḥ |  
 chardiścharditabaibhatsyaṃ kāsaśvāsau bhramaḥ klamaḥ || 
 AS.ni.3.7  lohalohitamatsyāmagandhāsyatvaṃ
                        svarakṣayaḥ |  
 raktahāridraharitavarṇatā nayanādiṣu || 
 AS.ni.3.8  nīlalohitapītānāṃ
                        varṇānāmavivecanam |  
 svapne tadvarṇadarśitvaṃ bhavatyasmin bhaviṣyati || 
 AS.ni.3.9  ūrdhvaṃ
                        nāsākṣikarṇāsyairmeḍhrayonigudairadhaḥ |  
 kupitaṃ romakūpaiśca samastaistat pravartate || 
 AS.ni.3.10  ūrdhvaṃ sādhyaṃ
                        kaphādyasmāttadvirecanasādhanam |  
 bahvauṣadhaṃ ca pittasya vireko hi varauṣadham || 
 AS.ni.3.11  anubandhī kapho yaśca tatra
                        tasyāpi śuddhikṛt |  
 kaṣāyāḥ svādavo 'pyasya viśuddhaśleṣmaṇo hitāḥ || 
 AS.ni.3.12  kimu tiktāḥ kaṣāyā vā ye
                        nisargāt kaphāpahāḥ || 
 AS.ni.3.13  adho yāpyaṃ calādyasmāttat
                        pracchardanasādhanam |  
 svalpauṣadhaṃ ca pittasya vamanaṃ na varauṣadham || 
 AS.ni.3.14  anubandhī calo yaśca śāntayepi
                        na tasya tat |  
 kaṣāyāśca hitāstasya madhurā eva kevalam || 
 AS.ni.3.15
                         kaphamārutasaṃsṛṣṭamasādhyamubhayāyanam |  
 aśakyaprātilomyatvādabhāvādauṣadhasya ca || 
 AS.ni.3.16  na hi saṃśodhanaṃ
                        kiñcidastyasya pratilomanam |  
 śodhanaṃ pratilomaṃ ca raktapitte bhiṣagjitam || 
 AS.ni.3.17  evamevopaśamanaṃ sarvaśo nāsya
                        vidyate |  
 saṃsṛṣṭeṣu hi doṣeṣu sarvajicchamanaṃ hitam || 
 AS.ni.3.18  tatra doṣānugamanaṃ sirāsra eva
                        lakṣayet |  
 upadravāṃśca vikṛtijñānataḥ teṣu cādhikam || 
 AS.ni.3.19  āśukārī yataḥ kāsastamevātaḥ
                        pravakṣyate || 
 AS.ni.3.20  pañca kāsāḥ
                        vātapittaśleṣmakṣatakṣayaiḥ |  
 kṣayāyopekṣitāḥ sarve balinaścottarottaram || 
 AS.ni.3.21  teṣāṃ bhaviṣyatāṃ rūpaṃ kaṇṭhe
                        kaṇḍūrarocakaḥ |  
 śūkapūrṇābhakaṇṭhatvamasvāsthyaṃ hṛdayasya ca || 
 AS.ni.3.22
                         kaṣāyavijjalāsātmyakaṭvamlalavaṇoṣaṇaiḥ |  
 rūkṣaśītagurusnigdhotklediparyuṣitāśanaiḥ || 
 AS.ni.3.23
                         dhāraṇodīraṇāyāsarātryahaḥsvapnajāgaraiḥ |  
 anyaiśca tadvidhairdhātukṣayāvaraṇakāribhiḥ || 
 AS.ni.3.24  kruddhaḥ pratihato 'pāne
                        yadāpānaḥ prapadyate |  
 ūrdhvaṃ rasasya sa sthāne tiṣṭhannurasi pīḍyate || 
 AS.ni.3.25  udānena saṃjastatra kaṇṭhe
                        cānuprapūrya ca |  
 vāhinīrgalamūrdhasthāstato 'ṅgānyutkṣipanniva || 
 AS.ni.3.26  kṣipannivākṣiṇī
                        pṛṣṭhamuraḥpārśve ca pīḍayan |  
 vivṛtatvānmukhenaiti bhinnakāṃsyopamadhvaniḥ || 
 AS.ni.3.27  yasmāttasmātsa
                        varṇaijobalamāṃsakṣayāvahaḥ || 
 AS.ni.3.28  hetubhedāt pratīghātabhedo
                        vāyoḥ saṃrahasaḥ |  
 yadrujāśabdavaiṣamyaṃ kāsānāṃ jāyate tataḥ || 
 AS.ni.3.29  kupito vātalairvāyuḥ
                        śuṣkoraḥkaṇṭhavaktratām |  
 hṛtpārśvoraḥśiraḥśūlaṃ mohakṣobhasvarakṣayān || 
 AS.ni.3.30  karoti śuṣkakāsaṃ ca
                        mahāvegarujāsvanam |  
 so 'ṅgaharṣī kaphaṃ śuṣkaṃ kṛcchrānmuktvālpatāṃ vrajet || 
 AS.ni.3.31  pittāt pītākṣikaphatā
                        tiktāsyatvaṃ jvaro bhramaḥ |  
 pittāsṛgvamanaṃ tṛṣṇā vaisvaryaṃ dhūmako madaḥ || 
 AS.ni.3.32  pratataṃ kāsavegena jyotiṣāmiva
                        darśanam |  
 kaphāduro 'lparuṅmūrdhahṛdayaṃ stimitaṃ guru || 
 AS.ni.3.33  kaṇṭhopalepaḥ sadanaṃ
                        pīnasacchardyarocakāḥ |  
 romaharṣo ghanasnigdhaśvetaśleṣmapravartanam || 
 AS.ni.3.34  yuddhādyaiḥ sāhasaistaistaiḥ
                        sevitairayathābalam |  
 urasyantaḥkṣate vāyuḥ pittenānugato balī || 
 AS.ni.3.35  kupitaḥ kurute kāsaṃ kaphaṃ
                        tena saśoṇitam |  
 pītaṃ śyāvaṃ ca śuṣkaṃ ca grathitaṃ kuthitaṃ bahu || 
 AS.ni.3.36  ṣṭhīvet kaṇṭhena rujatā
                        vibhīnneneva corasā |  
 sūcībhiriva tīkṣṇābhistudyamānena śūlinā || 
 AS.ni.3.37
                         parvabhedajvaraśvāsatṛṣṇāvaisvaryakampavān |  
 pārāvata ivākūjan pārśvaśūlī tato 'sya ca || 
 AS.ni.3.38  kramādvīryaṃ ruciḥ paktirbalaṃ
                        varṇaśca hīyate |  
 pakṣīṇasya sāsṛṅmūtratvaṃ syācca pṛṣṭhakaṭīgrahaḥ || 
 AS.ni.3.39  vāyupradhānāḥ kupitā dhātavo
                        rājayakṣmiṇaḥ |  
 kurvanti yakṣmāyatanaiḥ kāsaṃ ṣṭhīvet kaphaṃ tataḥ || 
 AS.ni.3.40  pūtipūtopamaṃ pītaṃ visraṃ
                        haritalohitam |  
 lupyeta iva pārśve ca hṛdayaṃ patatīva ca || 
 AS.ni.3.41  akasmāduṣṇaśītecchā bahvāśitvaṃ
                        balakṣayaḥ |  
 snigdhaprasanavaktratvaṃ śrīmaddaśananetratā || 
 AS.ni.3.42  tato 'syakṣayarūpāṇi
                        sarvāṇyāvirbhavanti ca || 
 AS.ni.3.43  ityeṣa kṣayajaḥ kāsaḥ kṣīṇānāṃ
                        dehanāśanaḥ |  
 yāpyo vā balināṃ tadvat kṣatajo 'bhinavau tu tau || 
 AS.ni.3.44  sidhyetāmapi sānāthyāt sādhyā
                        doṣaiḥ pṛthak trayaḥ |  
 miśrā yāpyā dvayātsarve jarasā sthavirasya ca || 
 AS.ni.3.45
                         kāsācchvāsakṣayachardisvarasādādayo gadāḥ |  
 bhavantyupekṣayā yasmāttasmāttaṃ tvarayā jayet || 
 iti tṛtīyo 'dhyāyaḥ || 
 
 
                    atha caturtho 'dhyāyaḥ | 
                     AS.ni.4.1  athātaḥ śvāsahidhmānidānaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.4.2  kāsavṛdhyā bhavecchrūvāsaḥ
                        pūrvairvā doṣakopanaiḥ |  
 āmātisāravamathuviṣapāṇḍujvarairapi || 
 AS.ni.4.3
                         rajodhūmānilairmarmaghātādatihimāmbunā |  
 kṣudrakastamakaśchinno mahānūrdhvaśca pañcamaḥ || 
 AS.ni.4.4  kaphoparuddhagamanaḥ pavano
                        viṣvagāsthitaḥ |  
 prāṇodakānnavāhīni duṣṭaḥ srotāṃsi dūṣayan || 
 AS.ni.4.5  urasthaḥ kurute
                        śvāsamāmāśayasamudbhavam || 
 AS.ni.4.6  prāgrūpaṃ tasya hṛtpārśvaśūlaṃ
                        prāṇavilomatā |  
 ānāhaḥ śaṅkhabhedaśca tatrāyāsātibhojanaiḥ || 
 AS.ni.4.7  preritaḥ prerayet kṣudraṃ
                        svayaṃsaṃśamanaṃ marut || 
 AS.ni.4.8  pratilomaṃ sirā gacchannudīrya
                        pavanaḥ kapham |  
 parigṛhya śirogrīvamuraḥpārśve ca pīḍayan || 
 AS.ni.4.9  kāsaṃ ghurghurakaṃ mohamaruciṃ
                        pīnasaṃ tṛṣam |  
 karoti tīvravegaṃ ca śvāsaṃ prāṇopatāpinam || 
 AS.ni.4.10  pratāmyettasya vegena
                        niṣṭhyūtānte kṣaṇaṃ sukhī |  
 kṛcchrācchayānaḥ śvasiti niṣṇṇaḥ svāsthyamṛcchati || 
 AS.ni.4.11  ucchritākṣo lalāṭena svidyatā
                        bhṛśamartimān |  
 viśuṣkāsyo muhuḥ śvāsī kāṅkṣatyuṣṇaṃ savepathuḥ || 
 AS.ni.4.12  meghāmbuśītaprāgvātaiḥ
                        śleṣmalaiśca vivardhate |  
 sa yāpyastamakaḥ sādhyo navo vā balino bhavet || 
 AS.ni.4.13  jvaramūrchāyutaḥ śītaiḥ śāmyet
                        pratamakastu saḥ || 
 AS.ni.4.14  chinnācchvasiti vicchinnaṃ
                        marmacchedarujārditaḥ |  
 sasvedamūrchaḥ sānāho bastidāhanirodhavān || 
 AS.ni.4.15  adhodṛgviplutākṣaśca muhyan
                        raktaikalocanaḥ |  
 śuṣkāsyaḥ pralapandīno naṣṭacchāyo vicetanaḥ || 
 AS.ni.4.16  mahatā mahatā dīno nādena
                        śvasiti krathan |  
 uddhūyamānaḥ saṃrabdho mattarṣabha ivāniśam || 
 AS.ni.4.17  praṇaṣṭajñānavijñāno
                        vibhrāntanayanānanaḥ |  
 vakṣaḥ samākṣipan baddhamūtravarcā viśīrṇavāk || 
 AS.ni.4.18  śuṣkakaṇṭho muhurmuhyan
                        karṇaśaṅkhaśiro 'tiruk || 
 AS.ni.4.19  dīrghamūrdhvaṃ śvasityūrdhvānna
                        ca pratyāharatyadhaḥ |  
 śleṣmāvṛtamukhasrotāḥ kruddhagandhavahārditaḥ || 
 AS.ni.4.20  marmasu chidyamāneṣu paridevī
                        niruddhavāk || 
 AS.ni.4.21  ete sidhyeyuravyaktā vyaktāḥ
                        prāṇaharā dhruvam || 
 AS.ni.4.22
                         śvāsaikahetuprāgrūpasaṅkhyāgrakṛtisaṃśrayāḥ |  
 hidhmā bhaktodbhavā kṣudrā yamalā mahatīti ca || 
 AS.ni.4.23  gambhīrā ca maruttatra
                        tvarayāyuktisevitaiḥ |  
 rūkṣatīkṣṇakharāsātmyairannapānaiḥ prapīḍitaḥ || 
 AS.ni.4.24  karoti hidhmāmarujāṃ
                        mandaśabdāṃ kṣavānugām |  
 śamaṃ sātmyānnapānena yā prayāti ca sānnajā || 
 AS.ni.4.25  āyāsāt pavanaḥ kruddhaḥ kṣudrāṃ
                        hidhmāṃ pravartayet |  
 jatrumūlapravisṛtāmalpavegāṃ mṛduṃ ca sā || 
 AS.ni.4.26  vṛddhimāyāsyato yāti
                        bhuktamātre ca mārdavam || 
 AS.ni.4.27  cireṇa yamalairvegairāhāre yā
                        pravartate |  
 pariṇāmonmukhe vṛddhiṃ pariṇāme ca gacchati || 
 AS.ni.4.28  kampayantī
                        śirogrīvāmādhmātasyātitṛṣyataḥ |  
 pralāpacchardyatīsāranetraviplutijṛmbhiṇaḥ || 
 AS.ni.4.29  yamalā veginī hidhmā
                        pariṇāmavatī ca sā || 
 AS.ni.4.30  dhvastabhrūśaṅkhayugmasya
                        sāsraviplutacakṣuṣaḥ |  
 stambhayantī tanuṃ vācaṃ smṛtiṃ saṃjñāṃ ca muṣṇatī || 
 AS.ni.4.31  rundhatī mārgamannasya kurvatī
                        marmaghaṭṭanam |  
 pṛṣṭhato namanaṃ śoṣaṃ mahāhidhmā pravartate || 
 AS.ni.4.32  mahāmūlā mahāśabdā mahāvegā
                        mahābalā |  
 ṣakvāśayādvā nābhervā pūrvavadyā pravartate || 
 AS.ni.4.33  tadrūpā sā muhuḥ kuryāt
                        jṛmbhāmaṅgaprasāraṇam |  
 gambhīreṇānunādane gambhīrā tāsu sādhayet |  
 ādye dve varjayedantye sarvaliṅgāṃ ca veginīm || 
 AS.ni.4.34  sarvāśca sañcitāmasya
                        sthavirasya vyavāyinaḥ |  
 vyādhibhiḥ kṣīṇadehasya bhaktacchedakṣatasya vā || 
 AS.ni.4.35  sarve 'pi rogā nāśāya natvevaṃ
                        śīghrakāriṇaḥ |  
 hidhmāśvāsau yathā tau hi mṛtyukāle kṛtālayau || 
 iti caturtho 'dhyāyaḥ |  
 
 
                    atha pañcamo 'dhyāyaḥ | 
                     AS.ni.5.1  athāto rājayakṣmādinidānaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.5.2  anekarogānugato bahurogapurogamaḥ
                        |  
 rājayakṣmā kṣayaḥ śoṣo rogarāḍiti ca smṛtaḥ || 
 AS.ni.5.3  nakṣatrāṇāṃ dvijānāṃ ca rājño
                        'bhūdyadayaṃ purā |  
 yacca rājā ca yakṣmā ca rājayakṣmā tato mataḥ || 
 AS.ni.5.4  dehauṣadhakṣayakṛteḥ
                        kṣayastatsambhavācca saḥ |  
 rasādiśoṣaṇācchoṣo rogarāṭ teṣu rājanāt || 
 AS.ni.5.5  sāhasaṃ vegasaṃrodhaḥ
                        śukraujaḥsnehasaṅkṣayaḥ |  
 annapānavidhityāgaścatvārastasya hetavaḥ || 
 AS.ni.5.6  tairudīrṇo 'nilaḥ pittaṃ kaphaṃ
                        codīrya sarvataḥ |  
 śarīrasandhīnāviśya tān sirāśca prapīḍayan || 
 AS.ni.5.7  mukhāni srotasāṃ rudhvā
                        tathaivātivivṛtya vā |  
 sarpannūrdhvamadhastiryagyathāsvaṃ janayet gadān || 
 AS.ni.5.8  rūpaṃ bhaviṣyatastasya pratiśyāyo
                        bhṛśaṃ kṣavaḥ |  
 praseko mukhamādhuryṃa sadanaṃ vahnidehayoḥ || 
 AS.ni.5.9  sthālyamatrānnapānādau
                        śucāvapyaśucīkṣaṇam |  
 makṣikātṛṇakeśādipātaḥ prāyo 'nnapānayoḥ || 
 AS.ni.5.10  hṛllāsaśchardiraruciraśnato 'pi
                        balakṣayaḥ |  
 pāṇyoravekṣā pādasya śopho 'kṣṇoratiśuklatā || 
 AS.ni.5.11  bāhvoḥ pramāṇajijñāsā kāye
                        baibhatsyadarśanam |  
 strīmadyamāṃsapriyatā ghṛṇitvaṃ mūrdhaguṇṭhanam || 
 AS.ni.5.12  nakhakeśātivṛddhiśca svapne
                        cābhibhavo bhavet |  
 pataṅgakṛkalāsāhikapiśvāpadapakṣibhiḥ || 
 AS.ni.5.13  keśāsthituṣabhasmādirāśau
                        samadhirohaṇam |  
 śūnyānāṃ grāmadeśānāṃ darśanaṃ śuṣyato 'mbhasaḥ || 
 AS.ni.5.14  jyotirgirīṇāṃ patatāṃ jvalatāṃ
                        ca mahīruhām || 
 AS.ni.5.15
                         pīnasaśvāsakāsāṃsamūrdhasvararujo 'ruciḥ |  
 ūrdhvaṃ viṭsraṃsasaṃśoṣāvadhaścharidistu koṣṭhage || 
 AS.ni.5.16  tiryaksthe pārśvarukdoṣe
                        sandhige bhavati jvaraḥ |  
 rūpāṇyekādaśaitāni jāyante rājayakṣmiṇaḥ || 
 AS.ni.5.17  teṣāmupadravān vidyāt
                        kaṇṭhoddhvaṃsamurorujam |  
 jṛmbhāṅgamardaniṣṭhīvavahnisādāsyapūtitāḥ || 
 AS.ni.5.18  tatra
                        vātācchiraḥpārśvaśūlamaṃsāṅgamardanam |  
 kaṇṭhoddhvaṃsaḥ svarabhraṃśaḥ pittāt pādāsyapāṇiṣu || 
 AS.ni.5.19  dāhotisāro
                        'sṛkchardirmukhagandho jvaro madaḥ |  
 kaphādarocakaśchardiḥ kāso mūrdhāṅgagauravam || 
 AS.ni.5.20  prasekaḥ pīnasaḥ śvāsaḥ
                        svarasādo 'lpavahnitā || 
 AS.ni.5.21  doṣairmandānalatvena sopalepaiḥ
                        kapholbaṇaiḥ |  
 srotomukheṣu ruddheṣu dhātūṣmasvalpakeṣu ca || 
 AS.ni.5.22  vidahyamānaḥ svasthāne
                        rasastāṃstānupadravān |  
 kuryādagacchan māṃsādīnasṛk cordhvaṃ pradhāvati || 
 AS.ni.5.23  pacyate koṣṭha
                        evānnamannapaktraiva cāsya yat |  
 prāyo 'smānmalatāṃ yātaṃ naivālaṃ dhātupuṣṭaye || 
 AS.ni.5.24  raso 'pyasya na raktāya māṃsāya
                        kuta eva tu |  
 avaṣṭabdhaḥ sa śakṛtā kevalaṃ vartate kṣayī || 
 AS.ni.5.25  liṅgeṣvalpeṣvapi kṣīṇaṃ
                        vyādhyauṣadhabalākṣamam |  
 varjayet sādhayedeva sarveṣvapi tato 'nyathā || 
 AS.ni.5.26  doṣairvyastaiḥ samastaiśca
                        kṣayāt ṣaṣṭhaśca medasā |  
 svarasādo bhavettatra kṣāmo rūkṣaścalaḥ svaraḥ || 
 AS.ni.5.27  śūkapūrṇābhakaṇṭhatvaṃ
                        snigdhoṣṇopaśayo 'nilāt |  
 pittāttālugale dāhaḥ śoṣa uktāvasūyanam || 
 AS.ni.5.28  limpanniva kaphāt kaṇṭhaṃ
                        mandaḥ khurakhurāyate |  
 svaro vibaddhaḥ sarvaistu sarvaliṅgaḥ kṣayāt kaṣet || 
 AS.ni.5.29  dhūmāyatīva cātyarthaṃ medasā
                        śleṣmalakṣaṇaḥ |  
 kṛcchralakṣyākṣaraścātra sarvairantyaṃ ca varjayet || 
 AS.ni.5.30  arocako
                        bhaveddoṣairjihvāhṛdayasaṃśrayaiḥ |  
 sannipātena manasaḥ santāpena ca pañcamaḥ || 
 AS.ni.5.31  kaṣāyatiktamadhuraṃ vātādiṣu
                        mukhaṃ kramāt |  
 sarvotthe virasaṃ śokakrodhādiṣu yathāmalam || 
 AS.ni.5.32  chardirdoṣaiḥ pṛthak
                        sarvairdviṣṭairarthaiśca pañcamī |  
 udāno vikṛto doṣān yūsarvāsvarpdhvamasyati || 
 AS.ni.5.33
                         tāsūtkleśāsyalāvaṇyaprasekārucayo 'gragāḥ |  
 nābhiṃ pṛṣṭhaṃ rujan vāyuḥ pārśvecāhāramutkṣipet || 
 AS.ni.5.34  tato vicchinnamalpālpaṃ kaṣāyaṃ
                        phenilaṃ vamet |  
 śabdodgārayutaṃ kṛṣṇamacchaṃ kṛcchreṇa vegavat || 
 AS.ni.5.35
                         kāsāsyaśoṣahṛnmūrdhasvarapīḍāklamānvitaḥ |  
 pittāt kṣārodakanibhaṃ dhūmraṃ haritapītakam || 
 AS.ni.5.36  sāsṛgamlaṃ kaṭūṣṇaṃ ca
                        tṛṇmūrchādāhatāpavān |  
 kaphāt snigdhaṃ ghanaṃ śvetaṃ śleṣmatantugavākṣitam || 
 AS.ni.5.37  madhuraṃ lavaṇaṃ bhūriprasaktaṃ
                        lomaharṣaṇam |  
 mukhaśvayathumādhuryatandrāhṛllāsakāsavān || 
 AS.ni.5.38  sarvaliṅgā malaiḥ sarvai
                        riṣṭoktā yāca tāṃ tyajet |  
 pūtyamedhyāśucidviṣṭadarśanaśravaṇādibhiḥ || 
 AS.ni.5.39  tapte citte hṛdi kliṣṭe
                        chardirdviṣṭārthayogajā || 
 AS.ni.5.40  vātādīneva vimṛśet
                        kṛmitṛṣṇāmadauhṛde |  
 śūlavepathuhṛllāsairviśeṣāt kṛmijāṃ vadet || 
 AS.ni.5.41  kṛmihṛdrogaliggaiśca smṛtāḥ
                        pañca tu hṛdgadāḥ |  
 teṣāṃ gulmanidānoktaiḥ samutthānaiśca sambhavaḥ || 
 AS.ni.5.42  vātena śūlyate 'tyarthaṃ
                        tudyete sphuṭatīva ca |  
 bhidyate śuṣyati stabdhaṃ hṛdayaṃ śūnyatā dravaḥ || 
 AS.ni.5.43  akasmāddīnatā śoko bhayaṃ
                        śabdāsahiṣṇutā |  
 vepathurveṣṭanaṃ mohaḥ śvāsarodho 'lpanidratā || 
 AS.ni.5.44  pittāttṛṣṇā bhramo mūrcchā
                        svedo 'mlakaḥklamaḥ |  
 chardanaṃ cāmlapittasya dhūmakaḥ pītatā jvaraḥ || 
 AS.ni.5.45  śleṣmaṇā hṛdayaṃ stabdhaṃ bhāri
                        kaṃsāśmagarbhavat |  
 kāsāgnisādaniṣṭhīvanidrālasyārucijvarāḥ || 
 AS.ni.5.46  sarvaliṅgastribhirdoṣaiḥ
                        kṛmibhiḥ śyāvanetratā |  
 tamaḥpraveśo hṛllāsaḥ śoṣaḥ kaṇḍūḥ kaphasrutiḥ || 
 AS.ni.5.47  hṛdayaṃ pratatañcātra
                        krakaceneva dāryate |  
 cikitsedāmayaṃ ghoraṃ taṃ śīghraṃ śīghrakāriṇam || 
 AS.ni.5.48  vātāt pittāt kaphāt tṛṣṇā
                        sannipātādrasakṣayāt |  
 ṣaṣṭhī syādupasargācca vātapitte tu kāraṇam || 
 AS.ni.5.49  sarvāsu tatprakopo hi
                        saumyadhātupraśoṣaṇāt |  
 sarvadehabhramotkampatāpatṛṭdāhamohakṛt || 
 AS.ni.5.50  jihvāmūlagalaklomatālutoyavahāḥ
                        sirāḥ |  
 saṃśoṣya tṛṣṇā jāyante tāsāṃ sāmānyalakṣaṇam || 
 AS.ni.5.51  mukhaśoṣo jalātṛptirannadveṣaḥ
                        svarakṣayaḥ |  
 kaṇṭhauṣṭhajihvākārkaśyaṃ jihvāniṣkramaṇaṃ klamaḥ || 
 AS.ni.5.52
                         pralāpaścittavibhraṃśastṛḍgrahoktāstathāmayāḥ || 
 AS.ni.5.53  mārutāt kṣāmatā dainyaṃ
                        śaṅkhatodaḥ śirobhramaḥ |  
 gandhājñānāsyavairasyaśrutinidrābalakṣayāḥ || 
 AS.ni.5.54  śītāmbupānādvṛddhiśca
                        pittānmūrchāsyatiktatā |  
 raktekṣaṇatvaṃ pratataṃ śoṣo dāho 'tidhūmakaḥ || 
 AS.ni.5.55  kapho ruṇaddhi
                        kupitastoyavāhiṣu mārutam |  
 srotassu sakaphastena paṅkavacchoṣyate tataḥ || 
 AS.ni.5.56  śūkairivācitaḥ kaṇṭho nidrā
                        madhuravaktratā |  
 ādhmānaṃ śiraso jāḍyaṃ staimityacchardyarocakāḥ |  
 ālasyamavipākaśca sarvaiḥ syāt sarvalakṣaṇā || 
 AS.ni.5.57  āmodbhavā ca bhaktasya
                        saṃrodhādvātapittajā |  
 uṣṇaklāntasya sahasā śītāmbho bhajatastṛṣam || 
 AS.ni.5.58  ūṣmā ruddho gataḥ koṣṭhaṃ yāṃ
                        kuryāt pittajaiva sā |  
 yā ca pānātipānotthā tīkṣṇāgreḥsnehajā ca yā || 
 AS.ni.5.59  snigdhagurvamlalavaṇabhojanena
                        kaphodbhavā |  
 tṛṣṇā rasakṣayoktena lakṣaṇena kṣayātmikā || 
 AS.ni.5.60
                         śoṣamehajvarādyanyadīrgharogopasargataḥ |  
 yā tṛṣṇā jāyate tīvrā sopasargātmikā smṛtā || 
 iti pañcamo 'dhyāyaḥ || 
 
 
                    atha ṣaṣṭho 'dhyāyaḥ | 
                     AS.ni.6.1  athāto madātyayanidānaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.6.2  tīkṣṇokṣṇarūkṣasūkṣmāmlaṃ
                        vyavāyyāśukaraṃ laghu |  
 vikāśi viśadaṃ madyamojaso 'smādviparyayaḥ || 
 AS.ni.6.3  tīkṣṇādayo viṣe
                        'pyuktāścittopaplāvino guṇāḥ |  
 jīvitāntāya jāyante viṣe tūtkarṣavṛttitaḥ || 
 AS.ni.6.4  tīkṣṇādibhirguṇairmadyaṃ
                        mandādīnojaso guṇān |  
 daśabhirdaśa saṅkṣobhya ceto nayati vikriyām || 
 AS.ni.6.5  ādye made dvitīye tu
                        pramādāyatane sthitaḥ |  
 durvikalpahato mūḍhaḥ sukhamityavabudhyate || 
 AS.ni.6.6  madhyamottamayoḥ sandhiṃ prāpya
                        rājasatāmasaḥ |  
 niraṅkuśa iva vyālo na kiñcinnācarejjaḍaḥ || 
 AS.ni.6.7  iyaṃ bhūmiravadyānāṃ
                        dauśśīlyasyedamāspadam |  
 eko 'yaṃ bahumārgāyā durgaterdeśikaḥ param || 
 AS.ni.6.8  niśceṣṭaḥ śavavacchete tṛtīye tu
                        made sthitaḥ |  
 maraṇādapi pāpātmā gataḥ pāpatarāṃ daśām || 
 AS.ni.6.9  dharmādharmaṃ sukhaṃ
                        duḥkhamarthānartha hitāhitam |  
 yadāsakto na jānāti kathaṃ tacchīlayedbudhaḥ || 
 AS.ni.6.10  madye moho bhayaṃ śokaḥ krodho
                        mṛtyuśca saṃśritāḥ |  
 sonmādamadamūrcchāyāḥ sāpasmārāpatānakāḥ || 
 AS.ni.6.11  yatraikaḥ smṛtivibhraṃśastatra
                        sarvamasādhu yat |  
 ayuktiyuktamannaṃ hi vyādhaye maraṇāya vā |  
 madyaṃ trivargadhīdhairyalajjāderapi nāśanam || 
 AS.ni.6.12  nātimādyanti balinaḥ kṛtāhārā
                        mahāśanāḥ |  
 snigdhāḥ satvavayoyuktā madyanityāstadanvayāḥ |  
 medaḥkaphādhikā mandavātapittā dṛḍhāgnayaḥ || 
 AS.ni.6.13  viparyaye 'timādyanti
                        visrabdhāḥ kupitāśca ye |  
 madyena cāmlarūkṣeṇa sājīrṇe bahunāti ca || 
 AS.ni.6.14  vātāt pittāt kaphāt
                        sarvaiścatvāraḥ syurmadātyayāḥ |  
 sarve 'pi sarvairjāyante vyapadeśastu bhūyasā || 
 AS.ni.6.15  sāmānyaṃ lakṣaṇaṃ teṣāṃ pramoho
                        hṛdayavyathā |  
 viḍbhedaḥ satataṃ tṛṣṇā saumyāgneyo jvaro 'ruciḥ || 
 AS.ni.6.16  śiraḥpārśvāsthirukkampo
                        marmabhedastrikagrahaḥ |  
 urovibandhastimiraṃ kāsaśvāsaprajāgarāḥ || 
 AS.ni.6.17  svedo 'timātraṃ viṣṭambhaḥ
                        śvayathuścittavibhramaḥ |  
 pralāpaśchardirutkleśo bhramo duḥsvapnadarśanam || 
 AS.ni.6.18
                         viśeṣājjāgaraśvāsakampamūrdharujo 'nilāt |  
 svapne bhramatyutpatati pretaiśca saha bhāṣate || 
 AS.ni.6.19
                         pittāddāhajvarasvedamohātīsāratṛḍbhramāḥ |  
 deho haritahāridro raktanetrakapolatā |  
 śleṣmaṇā chardihṛllāsanidrodardāṅgagauravam || 
 AS.ni.6.20  sarvaje sarvaliṅgatvam muktvā
                        madyaṃ pibettu yaḥ |  
 sahasānucitaṃ cānyattasya dhvaṃsakavikṣayau || 
 AS.ni.6.21  bhavetāṃ mārutāt kaṣṭau
                        durbalasya viśeṣataḥ |  
 dhvaṃsake śleṣmaniṣṭhīvaḥ kaṇṭhaśoṣo 'tinidratā || 
 AS.ni.6.22  śabdāsahatvaṃ tandrā ca vikṣaye
                        'ṅgaśiro 'tiruk |  
 hṛtkaṇṭharodhaḥ sammohaḥ kāsastṛṣṇā vamirjvaraḥ || 
 AS.ni.6.23  nivṛtto yastu madyebhyo jitātmā
                        buddhipūrvakṛt |  
 vikāraiḥ spūśyate jātu na sa śārīramānasaiḥ || 
 AS.ni.6.24  rajomohāhitāhāraparasya
                        syustrayo gadāḥ |  
 rasāsṛkcetanāvāhisrotorodhasamudbhavāḥ |  
 madamūrcchāyasanyāsā yathottarabalottarāḥ || 
 AS.ni.6.25  mado 'tra doṣaiḥ sarvaiśca
                        raktamadyaviṣairapi |  
 saktānalpadrutābhāṣaścalaskhalitaceṣṭitaḥ || 
 AS.ni.6.26  rūkṣaśyāvāruṇatanurmade
                        vātodbhave bhavet |  
 pittena krodhano raktapītābhaḥ kalahapriyaḥ || 
 AS.ni.6.27  svalpasambaddhavāk pāṇḍuḥ
                        kaphād dhyānaparo 'lasaḥ |  
 sarvātmā sannipātena raktāt stabdhāṅgadṛṣṭitā || 
 AS.ni.6.28  pittaliṅgaṃ ca madyena
                        vikṛtehāsvarāṅgatā |  
 viṣātkampo 'tinidrā ca sarvebhyo 'bhyadhikaśca saḥ |  
 lakṣayellakṣaṇotkarṣādvātādīn śoṇitādiṣu || 
 AS.ni.6.29  aruṇaṃ nīlakṛṣṇaṃ vā khaṃ
                        paśyan praviśettamaḥ |  
 śīghraṃ ca pratibudhyeta hṛtpīḍā vepathurbhramaḥ || 
 AS.ni.6.30  kārśyaṃ śyāvāruṇā chāyā
                        mūrcchāye mārutātmake |  
 pittena raktaṃ pītaṃ vā nabhaḥ paśyan viśettamaḥ || 
 AS.ni.6.31  vibudhyeta ca sasvedo
                        dāhatṛṭtāpapīḍitaḥ |  
 bhinnaviṇnīlapītābho raktapītākulekṣaṇaḥ || 
 AS.ni.6.32  kaphena meghasaṅkśāśaṃ
                        paśyannākāśamāviśet |  
 tamaścirācca budhyeta sahṛllāsaprasekavān || 
 AS.ni.6.33  gurubhiḥ
                        stamitairaṅgairārdracarmāvanaddhavat |  
 sarvākṛtistribhirdoṣairapasmāra ivāparaḥ || 
 pātayatyāśu niśceṣṭaṃ vinā bībhatsaceṣṭitaiḥ || 
 AS.ni.6.34  doṣeṣu madamūrcchāyāḥ
                        kṛtavegeṣu dehinām |  
 svayamevopaśāmyanti sannyāso nauṣadhairvinā || 
 AS.ni.6.35  vāgdehamanasāṃ
                        ceṣṭāmākṣipyātibalā malāḥ |  
 sannyāsaṃ sannipatitāḥ prāṇāyatanasaṃśrayāḥ || 
 AS.ni.6.36  kurvanti tena puruṣaḥ
                        kāṣṭhabhūto mṛtopamaḥ |  
 mriyeta śīghraṃ śīghraṃ ceccikitsā na prayujyate || 
 AS.ni.6.37  agādhe grāhabahule salilaugha
                        ivātaṭe |  
 sannyāse vinimajjantaṃ naramāśu nivartayet || 
 AS.ni.6.38
                         madamānaroṣatoṣaprabhṛtibhiraribhirnijaiḥ pariṣvaṅgaḥ |  
 yuktāyuktaṃ ca samaṃ yuktiviyuktena madyena || 
 AS.ni.6.39
                         balakāladeśasātmyaprakṛtisahāyāmayavayāṃsi |  
 pravibhajya tadanurūpaṃ yadi pibati tataḥ pibatyamṛtam || 
 iti ṣaṣṭho 'dhyāyaḥ || 
 
 
                    atha saptamo 'dhyāyaḥ | 
                     AS.ni.7.1  athāto 'rśasāṃ nidānaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.7.2  arivadviśasantītyarśāṃsi tāni
                        punarbahuprakārāṇi subahūpadravāṇi ca pāyumeḍhrādisaṃśrayā māṃsakīlāḥ |  
 samāsatastu dvividhānyarśāṃsi sahajāni janmottarakālajāni ca |  
 punaśca dvividhāni śuṣkāṇyārdrāṇi ca |  
 sarveṣāṃ punaradhiṣṭānaṃ medo māṃsaṃ tvak ca |  
 sthūlāntrapratibaddho 'rdhapañcāṅgulo hi gudaḥ |  
 tasmin pūrva muktā valīsaṃjñāstisraḥ peśyo 'dhyardhāṅgulāḥ |  
 tāḥ pravāhiṇī visarjanī saṃvaraṇī ca |  
 romāntādadhyardhayavaṃ gudauṣṭhamāhuḥ |  
 prathamā tu gudauṣṭhādaṅgulamātro || 
 AS.ni.7.3  tatra sahajānāṃ
                        gudavalībījopataptirāyatanam |  
 tasyā dvividho hetuḥ mātāpitrorapacāro daivaṃ ca |  
 tābhyāṃ sannipātaprakopaḥ |  
 tasmāttānyasādhyāni |  
 etena kulajāḥ sarve vikārā vyākhyātāḥ || 
 AS.ni.7.4  viśeṣatastu sahajāni
                        durdarśanaparuṣapāṇḍūpacitadāruṇānyantarmukhāni bahūpadravopadrutāni bhavati
                        || 
 AS.ni.7.5  athetarāṇi ṣaḍvidhāni
                        pṛthagdoṣaiḥ saṃsṛṣṭaiḥ sannipatitaiḥ śoṇitena ca |  
 tatra vātaśleṣmottarāṇi śuṣkāṇi raktapittottarāṇyārdrāṇi || 
 AS.ni.7.6  doṣaprakopahetustu prāguktaḥ |  
 sa yadā malopacayamādadhāti
                        punaścotkaṭakaviṣamakaṭhināsanasevanādudbhrāntayānoṣṭrādiprayāṇādativyavāyadbāstinetrāsamyakpraṇidhānādinā
                        gudakṣaṇanādabhīkṣṇaṃ śītāmbusaṃsparśāccailaloṣṭatṛṇādisaṅgharṣāt
                        pratatātipravāhaṇādvātamūtrapurīṣavegodīraṇadhāraṇāt strīṇāṃ
                        camagarbhabhraṃśādgarbhotpīḍanādviṣamaprasūterevaṃvidhaścāparaḥ kupito
                        vāyurapānastaṃ malamupacitamadhogatamāsādya gudavalīṣvādhatte |  
 tatastāsvabhiṣyaṇṇāsvarśāṃsi sambhavanti || 
 AS.ni.7.7  teṣāṃ pūrvarūpāṇi kṛcchrāt
                        paktirāntrakūjanamudgārabāhulyamamlako
                        'nnāśraddhāviṣṭambhośmagarbhābhanābhitvamāṭopo 'dhastāt kṛcchreṇa saśabdasya
                        ca vāyoḥ pravṛttirbahumūtratvamalpapurīṣatā gudaparikartanaṃ
                        sakthiradanamakṣṇoḥ śvayathuravimalendriyatvamālasyaṃ tandrā kārśyaṃ
                        daurbalyamāśaṅkā grahaṇīdoṣaśophodarapāṇḍurogagulmeṣu |  
 jāteṣu caitāni liṅgāni pravyaktatarāṇi bhavanti || 
 AS.ni.7.8  taiḥ
                        khalvadhomārgoparodhādvāyurapāno nivartamānaḥ samānavyānodānaprāṇān
                        pittaśleṣmāṇau ca prakopayannana lamupamṛdnāti || 
 AS.ni.7.9  atha sarva evārśaso
                        bhavatyatikṛśo vivarṇaḥ kṣāmo dīnaḥ pracuravibaddhavātamūtrapurīṣo
                        'śmarīśarkarāvānaniyatavibaddhamuktāmapakvabhinnaśuṣkavarcāstathāntarāśvetapāṇḍuharitapītaraktāruṇatanusāndrīpacchilopaveśī
                        nābhivaṅkṣaṇoddeśapracuraparikartikānvitaḥ
                        sagudaśūlapravāhikāpraharṣapramoho 'lpaśukraprajo 'lpabhuk sirāsantatagātraḥ
                        krodhano durupacāraḥ krodhano durupacāraḥ
                        kāsaśvāsapīnasatṛṣṇārocakapāṇipādavadanākṣikūṭaścayathukṣavathuvepathuvamathuparītastaimirikaḥ
                        śiraḥśūlī kṣāmabhinnasvaraḥ karṇarogī sajvaraḥ sāṅgamardaḥ
                        sarvaparvāsthiśūlo 'ntarāntarā
                        hṛdayakukṣipārśvapṛṣṭhabastitrikagrahopataptaḥ pradhyānaparaḥ paramalasaśca
                        || 
 AS.ni.7.10  tatra vātolbaṇāni
                        śuṣkamlānakaṭhinaparuṣarūkṣaśyāvāruṇāni tīkṣṇasphuṭitamukhāni viṣamamadhyāni
                        kadamba puṣpatuṇḍikerīkarkandhusiddhārthavimbīkharjūraphalapramāṇāni vakrāṇi
                        mitho visadṛśāni kaṭīpārśvādiṣvadhikavedanāni saśūlodāvartakarāṇi
                        gulmāṣṭhīlāplīhodarāṇi cāsya tannimittānyeva |  
 kṛṣṇatvaṅnakhanayanavadanamalāśca bhavanti || 
 AS.ni.7.11  pittolbaṇāni nīlāgrāṇi
                        raktapītakṛṣṇāni mṛduśithilāni sparśāsahāni visragandhīni tanūni
                        tanuraktasrāvīṇi dāhapākavanti jvaramohārucikarāṇi yakṛtprakāśāni
                        śukajihvājalaukāvaktrasadṛśāni yavamadhyāni praklinnāni bhinnapītavarcāṃsi
                        hāridratvaṅnakhādikarāṇi ca || 
 AS.ni.7.12  śleṣmolbaṇāni mahāmūlāni
                        sthirasnigdhapāṇḍuvṛttopacitāni gurustabdhaślakṣṇapicchilāni suptasuptāni
                        sparśakṣamāṇi
                        karīrapanasāsthigostanākārāṇyatimātrotthānapravāhikāvaṅkṣaṇānāhanābhiparikartikāhṛllāsaprasake
                        kāsaśvāsapīnasārucicchardikṛchramūtrapramehaśītajvaraśophaśirogauravendriyopalepāgnimārdavaklaibyāmavikāraprabalāni
                        na bhidyante na sravanti kaṇḍūbahulāni saśleṣmavasāprakāśātimalopaveśīni
                        śuklatvaṅnakhādi karāṇica |  
 lakṣaṇasaṅkarāt saṃsargasannipātajāni vibhajet || 
 AS.ni.7.13  raktolbaṇāni tu
                        vaṭaprarohavidrumakākanandikāphalābhāni pittalakṣaṇāni ca tathā
                        gāḍhapurīṣapratipīḍitānyatyarthaṃ duṣṭamuṣṇamasṛk sahasā visṛjanti |  
 tasyātipravṛttau raktakṣayopadravā bhavantīti |  
 bhavati cātra ślokaḥ || 
 AS.ni.7.14
                         mudgakodravajūrṇāhvakarīracaṇakādibhiḥ |  
 rūkṣaiḥ saṅgrāhibhirvāyuḥ sve sthāne kupito balī || 
 AS.ni.7.15  adhovahāni srotāṃsi
                        saṃsrudhyādhaḥ praśoṣayan |  
 purīṣaṃ vātaviṇmūtrasaṅgaṃ kurvīta dāruṇam || 
 AS.ni.7.16  tena tīvrarujā
                        koṣṭhapṛṣṭhahṛtpārśvagā bhavet |  
 ādhmānamudarāveṣṭo hṛllāsaḥ parikartanam || 
 AS.ni.7.17  bastau ca sutarāṃ śūlaṃ gaṇḍe
                        śvayathusambhavaḥ |  
 pavanasyordhvagāmitvaṃ tataśchardyarucijvarāḥ || 
 AS.ni.7.18
                         hṛdrogagrahaṇīdoṣamūtrasaṅgapravāhikāḥ |  
 bādhiryatimiraśvāsaśirorukkāsapīnasāḥ || 
 AS.ni.7.19
                         manovikārastṛṣṇāsrapittagulmodarādayaḥ |  
 te te ca vātajā rogā jāyante bhṛśadāruṇāḥ || 
 AS.ni.7.20  durnāmnāmityudāvartaḥ paramo
                        'yamupadravaḥ |  
 vātābhibhūtakoṣṭhānāṃ tairvināpi sa jāyate || 
 AS.ni.7.21  sahajāni tridoṣāṇi yāni
                        cābhyantare balau |  
 sthitāni tānyasādhyani yāpyantegnibalādibhiḥ || 
 AS.ni.7.22  dvandvajāni dvitīyāyāṃ balau
                        yānyāśritāni ca |  
 kṛcchrasādhyāni tānyāhuḥ parisaṃvatsarāṇi ca || 
 AS.ni.7.23  bāhyāyāṃ tu balau
                        jātānyekadoṣolbaṇāni ca |  
 arśāṃsi sukhasādhyāni nacirotpatitāni ca || 
 AS.ni.7.24  meḍhrādiṣvapi vakṣyante
                        yathāsvaṃ nābhijāni tu |  
 gaṇḍūpadāsyarūpāṇi picchilāni mṛdūni ca || 
 AS.ni.7.25  vyāno gṛhītvā śleṣmāṇaṃ
                        karotyarśastvaco bahiḥ |  
 kīlopamaṃ sthirakharaṃ carmakīlaṃ tu taṃ viduḥ || 
 AS.ni.7.26  vātena todapāruṣyaṃ
                        pittādasitaraktatā |  
 śleṣmaṇā snigdhatā tasya grathitatvaṃ savarṇatā || 
 AS.ni.7.27  arśasāṃ praśame yatnamāśu
                        kurvīta buddhimān |  
 tānyāśu hi gudaṃ badhvā kuryurbaddhagudodaram || 
 iti saptamo 'dhyāyaḥ || 
 
 
                    athāṣṭamo 'dhyāyaḥ | 
                     AS.ni.8.1  athāto 'tīsāragrahaṇīdoṣanidānaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.8.2  atīsāraḥ sa sutarāṃ jāyate
                        'tyambupānataḥ || 
 AS.ni.8.3
                         kṛśaśuṣkāmiṣāsātmyatilapiṣṭavirūḍhakaḥ |  
 madyarūkṣātimātrānnairarśobhiḥ snehavibhramāt || 
 AS.ni.8.4  kṛmibhyo vegarodhācca tadvidhaiḥ
                        kupito 'nilaḥ |  
 visraṃsayatyadhobdhātuṃ hatvā tenaiva cānalam || 
 AS.ni.8.5  vyāpadyānuśakṛt koṣṭhaṃ purīṣaṃ
                        dravatāṃ nayan |  
 prakalpate 'tisārāya lakṣaṇaṃ tasya bhāvinaḥ || 
 AS.ni.8.6  todo hṛdgudakoṣṭheṣu gātrasādo
                        malagrahaḥ |  
 ādhyānamavipākaśca tatra vātena vijjalam || 
 AS.ni.8.7  alpālpaṃ śabdaśūlāḍhyaṃ
                        vibaddhamupaveśyate |  
 rūkṣaṃ saphenamacchaṃ ca grathitaṃ vā muhurmuhuḥ || 
 AS.ni.8.8  tathā dagdhaguḍābhāsaṃ
                        sapicchāparikartikam |  
 śuṣkāsyo bhraṣṭapāyuśca hṛṣṭaromā viniṣṭanan || 
 AS.ni.8.9  pittena pītamasitaṃ hāridraṃ
                        śādvalaprabham |  
 saraktamatidurgandhaṃ tṛṇmūrcchāsvedadāhavān || 
 AS.ni.8.10  saśūlaḥ pāyusantāpapākavān
                        śleṣmaṇā ghanam |  
 picchilaṃ tantumacchvetaṃ snigdhamāmaṃ kaphānvitam || 
 AS.ni.8.11  abhīkṣṇaṃ guru durgandhaṃ
                        vibaddhamanubaddharuk |  
 nidrāluralaso 'nnadviḍalpālpaṃ sapravāhikam || 
 AS.ni.8.12  saromaharṣaḥ sotkleśo
                        gurubastigudodaraḥ |  
 kṛte 'pyakṛtasaṃjñaśca sarvātmā sarvalakṣaṇaḥ || 
 AS.ni.8.13  bhayena kṣobhite citte sapitto
                        drāvayecchakṛt |  
 vāyustato 'tisāryeta kṣipramuṣṇaṃ dravaṃ plavam || 
 AS.ni.8.14  vātapittasamaṃ
                        liṅgairāhustadvacca śokataḥ |  
 atīsāraḥ samāsena dvedhā sāmo nirāmakaḥ || 
 AS.ni.8.15  sāsṛṅnirasrastatrādye
                        gauravādapsu majjati |  
 śakṛddurgandhamāṭopaviṣṭambhārtiprasekinaḥ || 
 AS.ni.8.16  viparīto nirāmastu kaphāt pakvo
                        'pi majjati || 
 AS.ni.8.17  atīsāreṣu yo nātiyatnavān
                        grahaṇīgadaḥ |  
 tasya syādagnividhvaṃsakarairanyasya sevitaiḥ || 
 AS.ni.8.18  sāmaṃ śakṛnirāmaṃ vā jīrṇe
                        yenātisāryate |  
 so 'tisāro 'tisaraṇādāśukārī svabhāvataḥ || 
 AS.ni.8.19  sāmaṃ sānnamajīrṇe 'nne jīrṇe
                        pakvaṃ tu naiva vā |  
 akasmādvā muhurbaddhamakasmācchithilaṃ muhuḥ || 
 AS.ni.8.20  cirakṛdgrahaṇīdoṣaḥ
                        sañcayāccopaveśayet || 
 AS.ni.8.21  sa caturdhā pṛthagdoṣaiḥ
                        sannipātācca jāyate |  
 prāgrūpaṃ tasya sadanaṃ cirāt pacanamamlakaḥ || 
 AS.ni.8.22  praseko
                        vaktravairasyamarucistṛṭ klamo bhramaḥ |  
 ānaddhodaratā chardiḥkarṇakṣveḍāntrakūjanam || 
 AS.ni.8.23  sāmānyalakṣaṇaṃ kārśyaṃ
                        dhūmakastamako jvaraḥ |  
 mūrchā śirorugviṣṭambhaḥ śvayathuḥ karapādayoḥ || 
 AS.ni.8.24  tatrānilāttāluśoṣastimiraṃ
                        karṇayoḥ svanaḥ |  
 pārśvoruvaṅkṣaṇagrīvārujābhīkṣṇaṃ viṣūcikā || 
 AS.ni.8.25  raseṣu gṛddhiḥ sarveṣu
                        kṣuttṛṣṇā parikartikā |  
 jīrṇe jīryati cādhmānaṃ bhukte svāsthyaṃ samaśnute || 
 AS.ni.8.26  vātahṛdrogagulmārśaḥ
                        plīhapāṇḍutvaśāṅkitaḥ |  
 cirādduḥkhaṃ dravaṃ śuṣkaḥ tanvāmaṃ śabdaphenavat || 
 AS.ni.8.27  punaḥpunaḥ sṛjedvarcaḥ
                        pāyurukśvāsakāsavān |  
 pittena nīlaṃ pītābhaṃ pītābhaḥ sṛjati dravam || 
 AS.ni.8.28
                         pūtyamlodgārahṛtkaṇṭhadāhārucitṛḍarditaḥ |  
 śleṣmaṇā pacyate duḥkhamannaṃ chardirarocakaḥ || 
 AS.ni.8.29
                         āsyopadehaniṣṭhīvakāsahṛllāsapīnasāḥ |  
 hṛdayaṃ manyate styānamudaraṃ stimitaṃ guru || 
 AS.ni.8.30  udgāro duṣṭamadhuraḥ sadanaṃ
                        strīṣvaharṣaṇam |  
 bhinnāmaśleṣmasaṃsṛṣṭaguruvarcaḥpravartanam || 
 AS.ni.8.31  akṛśasyāpi daurbalyaṃ sarvaje
                        sarvasaṅkaraḥ || 
 AS.ni.8.32  sirāvibhāge ye coktā
                        viṣamādyāstrayo 'gnayaḥ |  
 te 'pi syurgrahaṇīdoṣāḥ samastu svāsthyakāraṇam || 
 AS.ni.8.33
                         vātavyādhyaśmarīkuṣṭhamehodarabhagandarāḥ |  
 arśāsi grahaṇītyaṣṭau mahārogāḥ sudustarāḥ || 
 iti aṣṭamo 'dhyāyaḥ || 
 
 
                    atha navamo 'dhyāyaḥ | 
                     AS.ni.9.1  athāto mūtraghātanidānaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.9.2  viṃśatirmūtrāghātā bhavanti |  
 tadyathā |  
 vātapittakaphasannipātakṛcchrāṇi |  
 vātapittaśleṣmaśukrāśmaryaḥ |  
 vātabastyaṣṭhīlākuṇḍalikāmūtrātītajaṭharotsaṅgagranthiśukraviḍvighātoṣṇavātamūtrakṣayāvasādāśceti
                        || 
 AS.ni.9.3  tatra vātabastyādayo nava
                        vātolbaṇāḥ |  
 tato dvau vātapittolbaṇau |  
 antyaḥ kaphapittolbaṇaḥ || 
 AS.ni.9.4  sarveṣāṃ
                        punarmūtrarogāṇāmadhiṣṭhānaṃ bastiḥ |  
 sa marmasvabhihitaḥ prāk |  
 sa cādhomukho 'pi mūtravahāsu nāḍiṣu sūkṣmamukhasahasraniṣyandena
                        mūtrākhyenāvirataṃ navo ghaṭa ivāpsu nimagnamukhopi pārśvebhyo
                        'mbhasāpūryate taireva ca srotobhirvātādayo 'pi duṣṭāḥ praviśya bastiṃ
                        yathāsvamāghātān pramehāṃśca janayanti || 
 AS.ni.9.5  tatrālpaśo
                        muhurmuhurbastimeḍhravaṅkṣaṇeṣu tīvraśūlaḥ kṛcchrānmūtrayati vātakṛcchre |  
 sadāhaṃ sarujaṃ raktaṃ pītaṃ kṛṣṇaṃ vā pittakṛcchre |  
 bastimeḍhrayorgauravaṃ śopho mūtraṃ ca sapicchaṃ mehati kaphakṛcchre |  
 sarvalakṣaṇasannipātena sannipātakṛcchre |  
 sa ca kṛcchratamaḥ || 
 AS.ni.9.6  yadā tu vāyurbastimukhamāvṛtya
                        sapittaṃ sakaphaṃ saśukraṃ vā mūtraṃ pariśoṣayati tadā krameṇa goriva
                        pittādrocanā maṇikasyeva svacchādapi jalāt paṅkastadvadaśmaryabhinirvartate
                        |  
 sarvā ca sā śleṣmāśrayā |  
 athāsyāḥ pūrvarūpāṇi jvaro bastyādhmānamarucirmūtrakṛcchraṃ
                        bastiśiromuṣkaśephasāṃ devanā bastagandhitvaṃ mūtrasyeti || 
 AS.ni.9.7  sāmānyaliṅgāni tu
                        nābhibastimevanīṣu mehatastayā mārganirodhane vedanā
                        mūtradhārāsaṅgastadvyapāye ca gomedakaprakāśamanāvilamasitaṃ susukhaṃ mūtraṃ
                        visṛjati |  
 tatsaṅkṣobhaṇācca sarudhiram |  
 dhāvanalaṅghanādibhiścāsya vividhā vedanā bhavanti |  
 yathaiva ca pakvāśayāt srastena śakṛtādhiṣṭhite bastau mūtraṃ na pravartate
                        tahāśmaryāpi || 
 AS.ni.9.8  tatra vāyunā bastisevanīmehaneṣu
                        tīvravedanārdito dantān khādati nābhiṃ prapīḍayati meḍhraṃ mṛdnāti |  
 muhurmuhurvepathumān kṛcchrātsavātaṃ śakṛdvimuñcati |  
 viśīrṇadhāraṃ ca mūtrayatyaśmarī cāsya śyāvā paruṣā viṣamā kadambapuṣpavat
                        kaṇṭakācitā bhavati |  
 pittena pacyamāna iva dahyate bastiḥ |  
 aśmarī ca raktā pītāvabhāsā kṛṣṇā bhallātakāsthisaṃsthānā |  
 śleṣmaṇā bhidyate nistudyata iva guruḥ śītaśca bastiraśmarī ca śvetā mahatī
                        kukkuṭāṇḍapratimā madhuvarṇā vā bhavati |  
 prāyeṇaitāstisro 'śmaryo bālānāṃ jāyante |  
 teṣāmeva cālpabastitvādalpamāṃsopacayatvācca sukhagrahaṇāharaṇā bhavanti
                        || 
 AS.ni.9.9  mahatāṃ tu śukrāśmarī
                        śukranimittā bhavati |  
 maithunavighātācchukramupasthitamanirasyamānaṃ vimārgagamanilo vigṛhya
                        vṛṣaṇayorantare saṃharati saṃhṛtyopaśoṣayati tataḥ śuṣkamaśmarī bhavati |  
 sā śukramārgamāvṛṇoti mūtrakṛcchraṃ bastivedanāṃ vṛṣaṇayośca
                        śvayathumāpādayati |  
 utpannamātrāyāṃ ca śukraṃ nireti |  
 prapīḍitamātre ca tasminnevāvakāśe vilīyata iti || 
 AS.ni.9.10  aśmaryeva tu vāyunāaṇuśo
                        vibhinnā śarkaretyucyate |  
 anulome ca mārute sā sikateva mūtreṇa saha cyavate || 
 AS.ni.9.11  vāyustu
                        mūtravegarodhādbastimukhamāvṛṇoti |  
 tato mūtrasaṅgaṃ vedanāṃ kaṇḍūṃ ca karoti |  
 kadācicca bastiṃ svasthānāt pracyāvya garbhamivodvṛttaṃ sthūlaṃ pariplutaṃ ca
                        kurute |  
 tatra śūlaspandanadāhodveṣṭanāni binduśaśca mūtrasravaṇam |  
 pīḍite ca bastau dhārayā pravṛttirayaṃ dvividho 'pi vātabastiḥ kṛcchrasādhyaḥ
                        tayorapi dvitīyo 'nilaprabalaḥ kṛcchrasādhyataraḥ || 
 AS.ni.9.12  bastiviṇmārgāntare
                        vāyurghanonnataṃ tīvrarujamacalamaṣṭhīlābhaṃ granthiṃ karoti |  
 tenānilaviṇmūtrasaṅgo bhavatyādhmānaṃ ca |  
 sā vātāṣṭhīlā |  
 viguṇo vāyuḥ bastau kuṇḍalībhūtastīvraśūlastambhagauravānvito
                        mūtramāvidhyālpaśo vā pravartayan bhramati sā vātakuṇḍalikā |  
 mūtramativelaṃ vidhārya vimucyamānaṃ na pravartate vāhamānasya tu
                        kṛcchrādalpaṃ pravartate tanmūtrātītam || 
 AS.ni.9.13  mūtrarodhādapāno
                        vāyurnābheradhastāttīvrarujamādhmānaṃ malasaṅgaṃ ca kurvannudaramabhipūrayet
                        tanmūtrajaṭharam |  
 mārutenākṣiptaṃ chidravaiguṇyena vā mūtrayato mūtramalpaṃ bastau nāle maṇau
                        vā sthitvā taccheṣagurumeḍhrasya sarujamarujaṃ vā śanaiḥ sravet sa
                        mūtrotsaṅgaḥ |  
 bastidvāre 'lpo vṛttaḥ śīghrasambhavo 'śmarītulyaliṅgo mūtragranthiḥ || 
 AS.ni.9.14  mūtritasya
                        vyavāyagamanādvātoddhataṃ svasthānāccyutaṃ śukraṃ mehato mūtrasya prāk
                        paścādvā bhasmodakasaṅkāśaṃ pravartate tanmūtraśukram |  
 vāyunā pīḍitaṃ śakṛnmūtrasrotaḥ prapadyate tato viṭgandhi viṭsaṃsṛṣṭaṃ ca
                        kṛcchānmūtrayati sa viḍvighātaḥ |  
 atyadhvātapoṣṇabhojanādibhiḥ pittaṃ pravṛddhamanileritaṃ bastimeḍhragudadāhaṃ
                        kurvaddharitahāridraktaṃ saraktaṃ vā mūtraṃ kṛchrāt pravartayet sa
                        tūṣṇavātaḥ |  
 vātapittaṃ bastimāśritya mūtraṃ saśūladāhaṃ kṣapayati sa mūtrakṣayaḥ |  
 pittaṃ śleṣmobhayamapi vā vātena bastau saṃhanyate tato mūtraṃ sadāhaṃ
                        saraktaṃ pītaṃ śvetaṃ sāndraṃ kṛcchrapravṛtti śuṣkaṃ ca
                        śaṅkharocanānyataracūrṇavarṇaṃ sarvavarṇayuktaṃ vā bhavati |  
 sa mūtrāvasādaḥ || 
 AS.ni.9.15  iti vistarataḥ proktā rogā
                        mūtrāpravṛttijāḥ |  
 nidānalakṣaṇairūrdhvaṃ vakṣyante 'tipravṛttijāḥ || 
 iti navamo 'dhyāyaḥ || 
 
 
                    atha daśamo 'dhyāyaḥ | 
                     AS.ni.10.1  athātaḥ pramehanidānaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.10.2  viṃśatiḥ pramehā bhavanti |  
 tadyathā |  
 kaphādudakekṣusāndrasurāpiṣṭaśukrasikatāśītaśanairlālāpramehāḥ daśa |  
 pittāt kṣārakālanīlahāridramāñjiṣṭhaśoṇitamehāḥ ṣaṭ |  
 vātādvasāmajjahastimadhumehāścatvāra iti || 
 AS.ni.10.3  teṣāṃ yatkiñcidāhāravihārajātaṃ
                        śleṣmamedomūtrajananaṃ sa hetuḥ |  
 tatra vātapittamedaḥkledamāṃsaśukrarasairanvito bastigataḥ śleṣmā pramehān
                        janayati |  
 taiḥ kaphaśoṇitābhyāṃ ca yuktaṃ pittam |  
 tairvasālasīkāmajjaujobhiśca vāyuḥ || 
 AS.ni.10.4  trayāṇāmapi doṣāṇāṃ śleṣmā
                        prameheṣu prāk prakopamāpadyate śleṣmādhiṣṭhānatvānmūtrasya |  
 tadvṛddhermeda eva ca tena prathamaṃ dūṣyate 'tyantasabhāgatvāt |  
 tadanantaraṃ dehakledādayaḥ |  
 tataḥ śleṣmādikṣaye pittaṃ prabalībhavacchoṇitamapi dūṣayati |  
 tatkṣaye 'pi vāyurvasādīn dhātūn śarīrasya paramasārabhūtān bastimākṛṣya
                        mūtreṇa saha visṛjati || 
 AS.ni.10.5  tasmāt kaphapittavātajāḥ
                        krameṇa sādhyayāpyāsādhyāḥ |  
 tathā pittajāḥ saṃsṛṣṭadoṣamedaḥsthānatvādviruddhopakramatvācca |  
 vātajaḥ punaḥ kṣīṇeṣu dhātuṣu mahātyayatayā viruddhopakramatvācca |  
 medasi tu nātiduṣṭe pittajā api sādhyatāṃ gaccheyuḥ || 
 AS.ni.10.6  dhātusamparkāt punaḥ
                        sarvameheṣu mūtramāvilaṃ bhūri ca bhavati |  
 doṣāṇāṃ dūṣyāṇāṃ cotkṛṣṭāpakṛṣṭasaṃyogena
                        mūtravarṇarasasparśagandhaviśeṣādvarṇānāmiva śuklakṛṣṇādīnāṃ
                        śabalakalmāṣādayaḥ pramehāṇāṃ prabhedā bhavanti || 
 AS.ni.10.7  teṣāṃ
                        pūrvarūpāṇyativṛddhirnakhādīnāṃ jaṭilībhāvaśca keśānāṃ mādhuryamāsyasya
                        tālukaṇṭhaśoṣaḥ |  
 pipāsā malādhikyaṃ bahiḥkāye kāyachidreṣu ca śītecchā snehaḥ svedaḥ suptatā
                        cāṅgeṣu pāṇipādadāhotimādhuryāt pipīlikopasarpaṇaṃ visragandhatā ca
                        mūtraśarīrayoḥ śuklatā ca mūtre śvāsanidrātandrālasyaprakarṣaśca || 
 AS.ni.10.8  tatra śītaṃ
                        śvetamagandhamacchamudakamivodakamehī mehati |  
 ikṣurasamivātimadhuraṃ śītamīṣatpicchilāvilāmikṣumehī |  
 paryuṣitaṃ sāndrībhavat sāndramehī |  
 surātulyamupari prasannamadhaḥsāndraṃ surāmehī |  
 hṛṣṭaromā piṣṭamiva sāndraṃ sitaṃ ca piṣṭamehī |  
 śukrābhaṃ śukramiśraṃ vā śukramehī |  
 sarujaṃ sasikataṃ sikatāmehī |  
 prāyo madhuramatiśītaṃ śītamehī |  
 mandaṃmandaṃ śanaiḥśanaiḥ śanairmehī |  
 picchilaṃ tantubaddhamiva lālāmehī |  
 varṇagandharasasparśaiḥ srutakṣāropamaṃ kṣāramehī |  
 uṣṇaṃ maṣīkālaṃ kālamehī |  
 saphenamacchamamlaṃ cāṣapatranīlaṃ nīlamehī |  
 kaṭukaṃ sadāhaṃ haridrāyuktamiva hāridramehī |  
 visraṃ mañjiṣṭhodakavarṇamiva mañjiṣṭhāmehī |  
 visramuṣṇaṃ salavaṇaṃ śoṇitasaṅkāśaṃ śoṇitamehī |  
 vasāmiśraṃ vasāṃ vā vasāmehī |  
 majjamiśraṃ majjānaṃ vā majjamehī |  
 salasīkaṃ madhuramavegaṃ lasīkayaiva ca vibaddhamanubaddhamajasraṃ matta iva
                        hastī sravati hastimehī || 
 AS.ni.10.9  aujaḥ snigdhamadhuraṃ
                        tadraukṣyādvāyuḥ kaṣāyatvenopasṛjati tena kaṣāyamadhurānuyātaṃ madhviva
                        mehati madhumehī |  
 sa tu dvidhā kaiścidiṣyate |  
 dhātukṣayeṇānilakopāddoṣāvaraṇena vā |  
 tadāvṛto hi vāyurāhāraprasādamādāya muhurmuhuranimittaṃ doṣaliṅgāni
                        vṛddhikṣayau cāvirbhāvayan kṛcchrasādhyaṃ madhumehaṃ pravartayati |  
 sarva eva copekṣyamāṇā madhumehatvamāyānti |  
 tasmātsarve 'pi madhumehaśabdenocyante |  
 yataḥ sarveṣvapi prāṅmadhiviva madhuraṃ mehati madhurarasaścāsya deho
                        bhavatīti || 
 AS.ni.10.10  tatra pratiśyāyaḥ
                        śarīraśaithilyamarocakāvipākau prasekacchardirnidrā kāsaśca
                        śleṣmajānāmupadravā bhavanti |  
 vṛṣaṇāvadaraṇaṃ bastirmeḍhratodo 'mlakaḥ pipāsā jvaro dāho mūrcchātīsāraḥ
                        pāṇḍurogaśca pittajānām |  
 hṛdgraho laulyamanidratā kampaḥ śūlaṃ baddhapurīṣatvaṃ śoṣaḥ kāsaḥ śvāsaśca
                        vātajānām || 
 AS.ni.10.11  athaivamasya
                        medaḥkledādibhirabhiṣyaṇṇadahesya doṣairanugatadhātoḥ pramehābhivṛddhau
                        māṃsaleṣvavakāśeṣu sandhimarmasu ca pradeśaviśeṣāśrayatvāt prāṇāpahāriṇyo
                        bhūyaḥ kaṣṭatamopadravā daśa piṭakā jāyante |  
 sutarāṃ cādhaḥkāye |  
 tadabhimukhā hi pramehiṇāṃ doṣāḥ |  
 tadyathā |  
 śarāvikā kacchapikā jālinī putriṇī vidārikā sarṣapikā masūrikālajī vinatā
                        vidradhiśca || 
 AS.ni.10.12  tatra śyāvā kledavedanāyuktā
                        nimnamadhyonnatauṣṭhā śarāvasaṃsthānapramāṇā śarāvikā |  
 mahāmūlāvagāḍhārtitodā ślakṣṇā kacchapapṛṣṭhanibhā kacchapikā |  
 mahāśayārtitodā stabdhā snigdhasrāviṇī sūkṣmacchidrā māṃsasirājālāvṛtā jālinī
                        |  
 mahatī piṭakābhiralpābhirācitā putriṇī |  
 kaṃṭhinā vidārīkandavadvṛttā vidārikā |  
 śīghrapākā mahāvedanā sarṣapākṛtipramāṇā tadvidhābhiśca piṭakābhiścitā
                        sarṣapikā |  
 masūrākāra pramāṇā masūrikā |  
 tvacamutthāna eva dahantī sphoṭairāvṛtā visarpantī raktā
                        kṛṣṇātitṛṇmohajvarakarī dāhabhūyiṣṭhātikaṣṭā cālajī |  
 mahatī nīlāvagāḍharujākledā pṛṣṭhodarānyatarādhiṣṭhānā vinatā vinatā |  
 vidradhistu vakṣyate pṛthageva || 
 AS.ni.10.13  tāsāmādyāḥ
                        pañcātibalaśleṣmamedaḥsambhavena mūlavyādhyekarūpatvāttadvṛddhikāritayā
                        duḥsahāḥ |  
 na tvitarāḥ pittolbaṇatayālpakaphamedobhāvāt |  
 pramehavaśācca piṭakāsu yathāsvaṃ doṣodreko bhavatīti |  
 bhavati cātra ślokaḥ || 
 AS.ni.10.14  prameheṇa vināpyetā jāyante
                        duṣṭamedasaḥ |  
 tāvacca nopalakṣyante yāvadvastuparigrahaḥ || 
 AS.ni.10.15  hāridravarṇaṃ raktaṃ vā
                        mehaprāgrūpavarjitam |  
 yo mūtrayenna taṃ mehaṃ raktapittaṃ tu taṃ viduḥ || 
 AS.ni.10.16  dṛṣṭvā pramehaṃ madhuraṃ
                        sapicchaṃ madhūpamaṃ syāt dvividho vicāraḥ |  
 sampūraṇācchraleṣmasamudbhavaḥ syāt kṣīṇeṣu doṣoṣvanilātmako vā || 
 AS.ni.10.17  sapūrvarūpāḥ kaphapittamehāḥ
                        krameṇa ye vātakṛtāśca mehāḥ |  
 sādhyā na te pittakṛtāstu yāpyāḥ sādhyāstu medo yadi nātiduṣṭam || 
 iti daśamo 'dhyāyaḥ || 
 
 
                    athaikādaśo 'dhyāyaḥ | 
                     AS.ni.11.1  athāto
                        vidradhivṛddhigulmanidānaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.11.2  bhuktaiḥ
                        ṣaryuṣitāsyuṣṇarūkṣaśuṣkavidāhibhiḥ |  
 jihmaśayyāviceṣṭābhistaistaiścāsṛkpradūṣaṇaiḥ || 
 AS.ni.11.3
                         duṣṭatvaṅmāṃsamedosthisnāvāsṛkkaṇḍarāśrayaḥ |  
 yaḥ śopho bahirantarvā mahāmūlo mahārujaḥ || 
 AS.ni.11.4  vṛttaḥ syādāyato yo vā smṛtaḥ
                        ṣoḍhā sa vidradhiḥ |  
 doṣaiḥ pṛthak samuditaiḥ śoṇitena kṣatena ca || 
 AS.ni.11.5  bāhyo 'tra tatra tatrāṅge
                        dāruṇo grathitonnataḥ |  
 āntaro dāruṇataro gambhīro gulmavadghanaḥ || 
 AS.ni.11.6  valmīkavat samucchrāyī
                        śīghraghātyagniśastravat |  
 nābhibastiyakṛtplīhaklomahṛtkukṣivaṅkṣaṇe || 
 AS.ni.11.7  syādvṛkkayorapāne vā
                        vātāttatrātitīvraruk |  
 śyāvāruṇaścirotthānapāko viṣamasaṃsthitiḥ || 
 AS.ni.11.8
                         vyadhacchedabhramānāhaspandasarpaṇaśabdavān |  
 raktatāmrāsitaḥ pittāttṛṇmohajvaradāhavān || 
 AS.ni.11.9  kṣiprotthānaprapākaśca pāṇḍuḥ
                        kaṇḍūyutaḥ kaphāt |  
 sotkleśaśītakastambhajṛmbhārocakagauravaḥ || 
 AS.ni.11.10  cirotthānavidāhaśac saṅkīrṇaḥ
                        sannipātataḥ |  
 sāmarthyāccātra vibhajedbāhyābhyantaralakṣaṇam || 
 AS.ni.11.11  kṛṣṇasphoṭāvṛtaḥ
                        śyāvastīvradāharujājvaraḥ |  
 pittaliṅgo 'sṛjā bāhyaḥ strīṇāmeva tathāntaraḥ || 
 AS.ni.11.12  śastrādyairabhighātena kṣate
                        vāpathyakāriṇaḥ |  
 kṣatoṣmā vāyuvikṣiptaḥ saraktaṃ pittamīrayan || 
 AS.ni.11.13  pittāsṛglakṣaṇaṃ
                        kuryādvidradhiṃ bhūryapadravam |  
 teṣūpadravabhedaśca smṛto 'dhiṣṭhānabhedataḥ || 
 AS.ni.11.14  nābhyāṃ hidhmā bhavedbastau
                        mūtraṃ kṛcchreṇa pūti ca |  
 śvāso yakṛti rodhastu plīhanyucchūvāsasyatṛṭpunaḥ || 
 AS.ni.11.15  galagrahaśca klomni syāt
                        sarvāṅgapragraho hṛdi |  
 pramehastamakaḥ kāso hṛdayoddhaṭanaṃ vyathā || 
 AS.ni.11.16  kukṣipārśvāntarāṃsārtiḥ
                        kukṣāvāṭopajanma ca |  
 sakthnorgraho vaṅkṣaṇayorvṛkkayoḥ kaṭipṛṣṭhayoḥ || 
 AS.ni.11.17  pārśvayośca vyathā pāyau
                        pavanasya nirodhanam |  
 āmapakvavidagdhatvaṃ teṣāṃ śophavadādiśet || 
 AS.ni.11.18  nābherūrdhvaṃ mukhāt pakvāḥ
                        prasravantyadhare gudāt |  
 gudāsyānnābhijo vidyāddoṣaṃ kledācca vidradhau || 
 AS.ni.11.19  yathāsvaṃ vraṇavattatra
                        vivarjyaḥ sannipātajaḥ |  
 pakvo hṛnnābhibastistho bhinno 'ntarbahireva vā || 
 AS.ni.11.20  pakvaścāntaḥsravan vaktrāt
                        kṣīṇasyopadravānvitaḥ || 
 AS.ni.11.21  evameva stanasirā vivṛtāḥ
                        prāpya yoṣitām |  
 sūtānāṃ garbhiṇīnāṃ vā sambhavecchravayathurghanaḥ || 
 AS.ni.11.22  nāḍīnāṃ sūkṣmavaktratvāt
                        kanyānāṃ tu na jāyate || 
 AS.ni.11.23  kruddho ruddhagatirvāyuḥ
                        śophaśūlakaraścaran |  
 muṣkau vaṅkṣaṇataḥ prāpya phalakośābhivāhinīḥ || 
 AS.ni.11.24  prapīḍya dhamanīrvṛddhiṃ
                        karoti phalakośayoḥ |  
 doṣāsramedomūtrāntraiḥ sa vṛddhiḥ saptadhā gadaḥ || 
 AS.ni.11.25
                         mūtrāntrajāvapyanilāddhetubhedastu kevalam |  
 vātapūrṇadṛtisparśo rūkṣo vātādaheturuk || 
 AS.ni.11.26  pakvodumbarasaṅkāśaḥ
                        pittāddāhoṣmapākavān |  
 kaphācchīto guruḥ snigdhaḥ paṇḍūmānkaṭhinolparuk || 
 AS.ni.11.27  kṛṣṇasphoṭāvṛtaḥ
                        pittavṛddhiliṅgaśca raktataḥ |  
 kaphavanmedasā vṛddhirmṛdustālaphalopamaḥ || 
 AS.ni.11.28  mūtradhāraṇaśīlasya mūtrajaḥ
                        sa tu gacchataḥ |  
 ambhobhiḥ pūrṇadṛtivatkṣobhaṃ yāti saruṅmṛduḥ || 
 AS.ni.11.29  mūtrakṛcchramadhaḥ syācca
                        valayaḥ phalakośayoḥ |  
 vātakopibhirāhāraiḥ śītatoyāvagāhanaiḥ || 
 AS.ni.11.30
                         dhāraṇeraṇabhārādhvaṃviṣamāṅgapravavrtanaiḥ |  
 kṣobhaṇaiḥ kṣubhito 'nyaiśca kṣudrāntrāvayavaṃ yadā || 
 AS.ni.11.31  pavano viguṇīkṛtya
                        svaniveśādadho nayet |  
 kuryādvaṅkṣaṇasandhistho granthyābhaṃ śvayathuṃ tadā || 
 AS.ni.11.32  upekṣamāṇasya ca
                        muṣkavṛddhimādhmānarukstambhavatīṃ sa vāyuḥ |  
 prapīḍito 'ntaḥ svanavān prayāti pradhmāpayannoti punaśca muktaḥ || 
 AS.ni.11.33  āntravṛddhirasādhyo 'yaṃ
                        vātavṛddhisamākṛtiḥ |  
 rūkṣakṛṣṇāruṇasirātantujālagavākṣitaḥ || 
 AS.ni.11.34  gulmo 'ṣṭadhā pṛthagdoṣaiḥ
                        saṃsṛṣṭairnicayaṃ gataiḥ |  
 ārtavasya ca doṣeṇa nārīṇāṃ jāyate 'ṣṭamaḥ || 
 AS.ni.11.35  atha yo
                        jvarātisārādibhirvamanādibhirvā karmabhiḥ karśito
                        vātalānyāhārayatyāhārābhilāṣī vā śītamudakaṃ pibatyannapānānantaraṃ vā
                        laṅghanaplavanavyavāyayānayānādīn dehavikṣobhiṇaḥ sevate 'nudīrṇāṃ vā
                        chirdimudīrayatyudīrṇān vā vātādīn niśvāsocchvāsau vā nigṛhṇātyasnehapūrvaṃ
                        vā vamanavirecane karoti tathā śodhita eva vātividāhino 'bhiṣyandino vā
                        niṣevate tasya yathāsvaṃ vātapradhānāḥ kupitā doṣāḥ pṛthak saṃsṛṣṭāḥ
                        samastāḥ saraktā vā mahāsroto 'nupraviśyāvṛtyordhvamadhaśca mārgamavaśyaṃ
                        śūlamupajanayanto gulmamabhinirvartayanti |  
 yataśca tasmin śūlaviddha iva vyathate tīvravedanārditaḥ
                        kṛcchrocchvāsastasmācchūlamityucyate || 
 AS.ni.11.36  tatrātikarśanāt
                        kaphapittābhyāṃ vā mārganirodhāllabdhāśrayo vāyurutpluto raukṣyāt
                        kaṭhinībhūtaḥ svāśraye svatantraḥ paratantro vā pittaśleṣmāśraye
                        sparśopalabhyaḥ piṇḍitatvādamūrto 'pi mūrtatāmivopagato
                        granthirūpeṇāvatiṣṭhamāno gulmasaṃjñāṃ labhate |  
 tasya pañca sthānāni bastirnābhiḥ pārśve hṛdayaṃ ca |  
 athāsya pūrvarūpāṇi sadanamagniśarīrayoraruciḥ sauhityāsahiṣṇutā
                        kukṣiśūlamādhmānamudgiraṇaṃ bahuśo vidagdhe 'nne chardirāṭopo malasya
                        prādurbhāvo 'pravṛttiśca || 
 AS.ni.11.37  tatra vātāt sūcyeva ca
                        śaṅkuneva ca vyadho
                        manyāśiraḥśaṅkhaśūlajvarāṅgamardaplīhāṭopāntrakūjodāvartocchvāsoparodhamukhaśoṣastabdhagātratāḥ
                        vāyukāleṣūpadravavṛddhirviṣamāgnitā kṛṣṇāruṇaparuṣatvaṅnakhāditvaṃ
                        gulmaścāsya calatvādvāyoraniyatasthānasaṃsthānodayapralayālpamahārujaḥ
                        pipīlikāparigata iva todasphuraṇabahulo vistāarayatīva svadeśe carma kadācit
                        kadācitsaṅkocayatīva harṣayati romāṇi vedanātipravṛttau tu sarvasminnapi
                        dehe prāyo bastyāśrayaśca bhavati || 
 AS.ni.11.38  pittāddāho dhūmako
                        'mlakastṛṣṇā jvaraḥ svedo viḍbhedo mūrcchā śītopaśayatā
                        haritahāridratvagāditvaṃ gulmaścāsya taptāyaḥpiṇḍa iva tamavakāśaṃ dahati
                        dūyate dhūmāyata ūṣmāyate śithila iva vraṇa ivāsparśasaho nirlomā prāyo
                        nābhyāśrayaśca || 
 AS.ni.11.39  kaphāt
                        staimityamarocakāvipākau hṛdayopalepaḥ śītajvarastṛptiḥ sadanaṃ kāso
                        hṛllāsaḥ pīnasonidrālasyaṃ nakhādiśuklatā gulmaśca suptasthiragurukaṭhino
                        'vagāḍho 'lparuk prāyo hṛtpārśvāśrayaśca |  
 saṃsṛṣṭaliṅgaḥ saṃsargāt |  
 sa trividhaḥ |  
 sarvaliṅganicaye nicayagulmaḥ so 'sādhyaḥ || 
 AS.ni.11.40  raktagulmastu
                        garbhakoṣṭhārtavāgamanavaiśeṣyāt pāratantryādavaiśāradyādupacārānurodhācca
                        striyā eva bhavati || 
 AS.ni.11.41  tatra yadāsāvṛtumatī
                        navaprasūtā yonirogiṇī vā vātalānyāseveta tadāsyā vāyuḥ prakupito yonyā
                        mukhamanupraviśyārtavamaparuṇaddhi |  
 taduparudhyamānaṃ māse māse kukṣimabhinirvartayati garbhaliṅgāni ca
                        hṛllāsatandrāṅgasādadauhṛdastanyadarśanādīni |  
 vāyusaṃsargāt punaḥ pittaikaprakopatayā ca vātapittagulmarūpāṇi
                        kramācchūlastambhadāhātīsārādīni garbhāśaye ca sutarāṃ śūlaṃ tayā yonyā
                        daurgandhyamāsrāvaṃ ca karoti |  
 gulmaśca na garbha ivāṅgaiḥ piṇḍita iva tu cireṇa saśūlaṃ spandate |  
 gulma eva varddhate na kukṣiḥ || 
 AS.ni.11.42  svadoṣādhiṣṭhānaśca sarvo
                        bhavati gulmaḥ |  
 tasmācccireṇa naiva vā pākameti |  
 bhṛśaduṣṭaraktāśrayattvāttu vidradhiḥ śīghrapāko bhavatīti |  
 bhavati cātra || 
 AS.ni.11.43  gulme 'ntarāśraye
                        bastikukṣihṛtplīhavedanāḥ |  
 agnivarṇabalabhraṃśo vegānāṃ cāpravartanam || 
 AS.ni.11.44  ato viparyayo bāhye
                        koṣṭhāṅgeṣu tu nātiruk |  
 vaivarṇyamavakāśasya bahirunnatatādhikam || 
 AS.ni.11.45
                         sāṭopamatyugrarujamādhmānamudare bhṛśam |  
 ūrdhvādhovātarodhena tamānāhaṃ pracakṣate || 
 AS.ni.11.46  ghano 'ṣṭhīlopamo
                        granthiraṣṭhīlordhvaṃ samunnataḥ |  
 ānāhaliṅgastiryak tu pratyaṣṭhīlā tadākṛtiḥ || 
 AS.ni.11.47  pakvāśayāt gudopasthaṃ
                        vāyustīvrarujaścaran |  
 tūnī pratūnī tu bhavetsa evāto viparyaye || 
 iti ekādaśo 'dhyāyaḥ || 
 
 
                    atha dvādaśo 'dhyāyaḥ | 
                     AS.ni.12.1  athāta udaranidānaṃ nāmādhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.12.2  rogāḥ sarve 'pi mande 'gnau
                        sutarāmudarāṇi tu |  
 ajīrṇānmalinaiścānnairjāyante malasañcayāt || 
 AS.ni.12.3  ūrdhvādho dhātavo rudhvā
                        vāhinīrambuvāhinīḥ |  
 prāṇāgnyapānān sandūṣya kuryustvaṅmāṃsasandhigāḥ || 
 AS.ni.12.4  ādhmāpya kukṣimudaram aṣṭadhā
                        tacca bhidyate || 
 AS.ni.12.5  pṛthagdoṣaiḥ samastaiśca
                        plīhabaddhakṣatodakaiḥ |  
 tenārtāḥ śuṣkatālvoṣṭhāḥ śūnapādakarodarāḥ || 
 AS.ni.12.6  naṣṭaceṣṭābalāhārāḥ kṛśāḥ
                        pradhmātakukṣayaḥ |  
 syuḥ pretarūpāḥ puruṣā bhāvinastasya lakṣaṇam || 
 AS.ni.12.7  kṣunnāśo 'nnaṃ cirātsarvaṃ
                        savidāhaṃ ca pacyate |  
 jīrṇājīrṇaṃ na jānāti sauhityaṃ sahate na ca || 
 AS.ni.12.8  kṣīyate balataḥ
                        śaśvacchvasityalpe 'pi ceṣṭite |  
 vṛddhirviśo 'pravṛttiśca kiñcicchophaśca pādayoḥ || 
 AS.ni.12.9  rugbastisandhau tatatā
                        laghvalpābhojanairapi |  
 rājījanma valīnāśo jaṭhare jaṭhareṣu tu || 
 AS.ni.12.10  sarveṣu tandrā sadanaṃ
                        malasaṅgo 'lpavahnitā |  
 dāhaḥ śvayathurādhmānamante salilasambhavaḥ || 
 AS.ni.12.11  sarvaṃ tvatoyamaruṇamaśophaṃ
                        nātibhārikam |  
 gavākṣitaṃ sirājālaḥ sadā guḍuguḍāyate || 
 AS.ni.12.12  nābhimantraṃ ca viṣṭabhya
                        vegaṃ kṛtvā praṇaśyati |  
 māruto hṛtkaṭīnābhipāyuvaṅkṣaṇavedanaḥ || 
 AS.ni.12.13  saśabdo niścaredvāyurviḍ
                        baddhā mūtrmalpakam |  
 nātimando 'nalo laulyaṃ na ca syādvirasaṃ mukham || 
 AS.ni.12.14  tatra vātodare śophaḥ
                        pāṇipānmuṣkasandhiṣu |  
 kukṣipārśvodarakaṭīpṛṣṭharuk parvabhedanam || 
 AS.ni.12.15  śuṣkakāso 'ṅgamardo
                        'dhogurutā malasaṅgrahaḥ |  
 śyāvāruṇatvagāditvamakasmāddhrāsavṛddhimat || 
 AS.ni.12.16  satodabhedamudaraṃ
                        tanukṛṣṇasirātatam |  
 ādhmātadṛtivacchabdamāhaṃtaṃ prakaroti ca || 
 AS.ni.12.17  vāyuścātra sarukśabdo
                        vicaretsarvatogatiḥ |  
 pittodare jvaro mūrcchā dāhastṛṭ kaṭukāsyatā || 
 AS.ni.12.18  bhramo 'tisāraḥ pītatvaṃ
                        tvagādāvudaraṃ harit |  
 pītatāmrasirānaddhaṃ sasvedaṃ soṣma dahyate || 
 AS.ni.12.19  dhūmāyati mṛdusparśaṃ
                        kṣiprapākaṃ pradūyate |  
 śleṣmodare 'ṅgasadanaṃ svāpaḥ śvayathugauravam || 
 AS.ni.12.20
                         nidrotkleśāruciśvāsakāsaśuklatvagāditā |  
 udaraṃ stimitaṃ snigdhaṃ śuklarājītataṃ mahat || 
 AS.ni.12.21  cirābhivṛddhi kaṭhinaṃ
                        śītasparśaṃ guru sthiram |  
 tridoṣakopanaistaistaiḥstrīdattaiśca rajomalaiḥ || 
 AS.ni.12.22  garadūṣīviṣādyaiśca saraktāḥ
                        sañcitā malāḥ |  
 koṣṭhaṃ prāpya vikurvāṇāḥ śophamūrcchābhramānvitam || 
 AS.ni.12.23  kuryustriliṅgamudaraṃ
                        śīghrapākaṃ sudāruṇam |  
 bādhate tacca sutarāṃ śītavātābhradarśane || 
 AS.ni.12.24  atyāśitasya
                        saṅkṣobhādyānayānādiceṣṭitaiḥ |  
 ativyavāyabhārādhvagamanavyādhikarśanaiḥ || 
 AS.ni.12.25  vāmapārśvāśritaḥ plīhā cyutaḥ
                        sthānādvivarddhate |  
 śoṇitaṃ vā rasādibhyo vivṛddhaṃ taṃ vivarddhayet || 
 AS.ni.12.26  so 'ṣṭhīlevātikaṭhinaḥ
                        pronnataḥ kūrmapṛṣṭhavat |  
 krameṇa vardhamānaśca kukṣāvudaramāvahet || 
 AS.ni.12.27
                         śvāsakāsapipāsāsyavairasyādhmānarugjvaraiḥ |  
 pāṇḍutvamūrcchācchardībhirdāhamohaiśca saṃyutam || 
 AS.ni.12.28  aruṇābhaṃ vivarṇaṃ vā
                        nīlahāridrarājimat |  
 udāvartarujānāhairmohatṛḍdahanajvaraiḥ || 
 AS.ni.12.29
                         gauravārucikāṭhinyairvidyāttatra malān kramāt |  
 plīhavaddakṣiṇāt pārśvāt kuryādyakṛdapi cyutam || 
 AS.ni.12.30  pakṣmavālaiḥ sahānnena
                        bhuktairbaddhāyane gude |  
 durnāmabhirudāvartairannairvāntropalepibhiḥ || 
 AS.ni.12.31  varcaḥ pittakaphān rudhvā
                        karoti kupito 'nilaḥ |  
 apāno jaṭharaṃ tena syurdāhajvaratṛṭkṣavāḥ || 
 AS.ni.12.32  kāsaśvāsorusadanaṃ
                        śirohṛnnābhipāyuruk 
 malasaṅgo 'rucicchardirudaraṃ mūḍhamārutam || 
 AS.ni.12.33  sthiraṃ
                        nīlāruṇasirārājīnaddhamarāji vā |  
 nābherupari ca prāyo gopucchākṛti jāyate || 
 AS.ni.12.34  asthyādiśalyaiḥ sānnaiśca
                        bhuktairatyaśanena vā |  
 bhidyate pacyate cāntraṃ tacchidraiśca sravan bahiḥ || 
 AS.ni.12.35  āma eva gudādeti tatolpālpaṃ
                        saviḍrasaḥ |  
 tulyaḥ kuṇapagandhena picchilaḥ pītalohitaḥ || 
 AS.ni.12.36  śeṣaścāpūrya jaṭharaṃ
                        jaṭharaṃ ghoramāvahet |  
 vardhate tadadhonābherāśu caiti jalātmatām || 
 AS.ni.12.37  udriktadoṣarūpaṃ ca vyāptaṃ
                        ca śvāsatṛṭbhramaiḥ |  
 chidrodaramidaṃ prāhuḥ parisrāvīti cāpare || 
 AS.ni.12.38  pravṛttasnehapānādeḥ
                        sahasāmāmbupāyinaḥ |  
 atyambupānānmandāgreḥ kṣīṇasyātikṛśasya vā || 
 AS.ni.12.39  rudhvāmbumārgānanilaḥ
                        kaphaśca jalamūrcchitaḥ |  
 varddhayetāṃ tadevāmbu tatsthānādudarāśritau || 
 AS.ni.12.40  tataḥ syādudaraṃ
                        tṛṣṇāgudasrutirujānvitam |  
 kāsaśvāsāruciyutaṃ nāvaṇasirātatam || 
 AS.ni.12.41
                         toyapūrṇadṛtisparśaśabdaprakṣobhavepathu |  
 dakodaraṃ mahat snigdhaṃ sthiramāvṛttanābhi tat || 
 AS.ni.12.42  upekṣayā ca sarveṣu doṣāḥ
                        svasthānataścyutāḥ |  
 pākāddravā dravīkuryuḥ sandhisrotomukhānyapi || 
 AS.ni.12.43  svedaśca bāhyasrotassu
                        vihatastiryagāsthitaḥ |  
 tadevodakamāpyāyya picchāṃ kuryāttadā bhavet || 
 AS.ni.12.44  gurūdaraṃ sthiraṃ
                        vṛttamāhataṃ ca na śabdavat |  
 mṛdu vyapetarājīkaṃ nābhyāṃ spṛṣṭaṃ ca sarpati || 
 AS.ni.12.45  tadanūdakajanmāsmin
                        kukṣivṛddhistato 'dhikam |  
 sirāntarddhānamudakajaṭharoktaṃ ca lakṣaṇam || 
 AS.ni.12.46
                         vātapittakaphaplīhasannipātadakodaram |  
 kṛcchraṃ yathottaraṃ pakṣāt paraṃ prāyo 'pare hataḥ || 
 AS.ni.12.47  sarvaṃ ca jātasalilaṃ
                        riṣṭhoktopadravānvitam |  
 janmanaivodaraṃ sarvaṃ prāyaḥ kṛcchratamaṃ matam || 
 AS.ni.12.48  balinastadajātāmbu
                        yatnasādhyaṃ navotthitam || 
 iti dvādaśo 'dhyāyaḥ || 
 
 
                    atha trayodaśo 'dhyāyaḥ | 
                     AS.ni.13.1  athātaḥ
                        pāṇḍuśophavisarpanidānaṃ nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.13.2  pittapradhānāḥ kupitā
                        yathoktaiḥ kopanairmalāḥ |  
 tatrānilena balinā kṣiptaṃ pittaṃ hṛdi sthitam || 
 AS.ni.13.3  dhamanīlena samprāpya
                        vyāpnuvatsakalāṃ tanum |  
 śleṣmatvagraktamāṃsāni pradūṣyāntaramāśritam || 
 AS.ni.13.4  tvaṅmāṃsayostat kurute tvaci
                        varṇānpṛthagvidhān |  
 pāṇḍuhāridraharitān pāṇḍutvaṃ teṣu cādhikam || 
 AS.ni.13.5  yato 'taḥ pāṇḍurityuktaḥ sa
                        rogaḥ tena gauravam |  
 dhātūnāṃ syācca śaithilyamojasaśca guṇakṣayaḥ || 
 AS.ni.13.6  tato 'lparaktamedasko niḥsāraḥ
                        syācchlathendriyaḥ |  
 mṛdyamānairivāṅgairnā dravatā hṛdayena ca || 
 AS.ni.13.7  śūnākṣikūṭavadanaḥ kopanaḥ
                        ṣṭhīvanolpavāk |  
 annadviṭśiśiradveṣī śīrṇaromā hatānalaḥ || 
 AS.ni.13.8  sannasakthī jvarī śvāsī
                        karṇakṣveḍī śramī bhramī |  
 sa pañcadhā pṛthagdoṣaiḥ samastairmṛttikādanāt || 
 AS.ni.13.9  prāgrūpamasya hṛdayaspandanaṃ
                        rūkṣatā tvaci |  
 aruciḥ pītamūtratvaṃ svedābhāvo 'lpavāhnitā || 
 AS.ni.13.10  sādaḥ śramo 'nilāttatra
                        gātraruktodakampanam |  
 kṛṣṇarūkṣāruṇasirānakhaviṇmūtranetratā || 
 AS.ni.13.11  śophānāhāsyavairasyaviṭśoṣāḥ
                        pārśvamūrdharuk |  
 pittāddharitapītābhasirāditvaṃ jvarastamaḥ || 
 AS.ni.13.12  tṛṭsvedamūrcchā śītecchā
                        daurgandhyaṃ kaṭuvaktratā |  
 varcobhedo 'mlako dāhaḥ kaphācchuklasirāditā || 
 AS.ni.13.13  tandrā lavaṇavaktratvaṃ
                        romaharṣaḥ svarakṣayaḥ |  
 kāsaśchardiśca nicayānmiśraliṅgo 'tidussahaḥ || 
 AS.ni.13.14  mṛt kaṣāyānilaṃ pittamūṣarā
                        madhurā kapham |  
 dūṣayitvā rasādīṃśca raukṣyādbhuktaṃ virūkṣya ca || 
 AS.ni.13.15  srotāṃsyapakvaivāpūrya
                        kuryādrudhvā ca pūrvavat |  
 pāṇḍurogaṃ tataḥ śūnanābhipādāsyamehanaḥ || 
 AS.ni.13.16  purīṣaṃ kṛmivanmuñcedbhinnaṃ
                        sāsṛkkaphaṃ naraḥ |  
 yaḥ pāṇḍurogī seveta pittalaṃ tasya kāmalām || 
 AS.ni.13.17  koṣṭhaśākhāśrayaṃ pittaṃ
                        dagdhvāsṛṅmāṃsamāvahet |  
 hāridranetramūtratvaṅnakhavaktraśakṛttayā || 
 AS.ni.13.18  dāhāvipākatṛṣṇāvān bhekābho
                        durbalendriyaḥ |  
 bhavet pittolbaṇasyāsau pāṇḍurogādṛte 'pi ca || 
 AS.ni.13.19  upekṣayā ca śophāḍhyā sā
                        kṛchrā kumbhakāmalā |  
 haritaśyāvapītatvaṃ pāṇḍuroge yadā bhavet || 
 AS.ni.13.20  vātapittādbhramastṛṣṇā
                        strīṣvaharṣo mṛdujvaraḥ |  
 tandrābalānalabhraṃśo loḍharaṃ taṃ halīmakam || 
 AS.ni.13.21  alasaṃ ceti śaṃsanti teṣāṃ
                        pūrvamupadravāḥ |  
 śophapradhānāḥ kathitāḥ sa evāto nigadyate || 
 AS.ni.13.22  pittaraktakaphān vāyurduṣṭo
                        duṣṭān bahiḥsirāḥ |  
 nītvā ruddhagatistairhi kuryāt tvaṅmāṃsasaṃśrayam || 
 AS.ni.13.23  utsedhaṃ saṃhataṃ śophaṃ
                        tamāhurnicayādataḥ |  
 sarvam hetuviśeṣaistu rūpabhedānnavātmakam || 
 AS.ni.13.24  doṣaiḥ pṛthagdvayaiḥ
                        sarvairabhighātādviṣādapi |  
 dvidhā vā nijamāgantuṃ sarvāṅgaikāṅgajaṃ ca tam || 
 AS.ni.13.25
                         pṛthūnnatagrathitatāviśeṣaiśca tridhā viduḥ |  
 sāmānyahetuḥ śophānāṃ doṣajānāṃ viśeṣataḥ || 
 AS.ni.13.26  vyādhikarmopavāsādikṣīṇasya
                        bhajato drutam |  
 atimātramathānyasya gurvamlasnigdhaśītalam |  
 lavaṇakṣāratīkṣṇoṣṇaśākāmbusvapnajāgaram || 
 AS.ni.13.27
                         mṛdgrāmyamāṃsavallūramajīrṇaśramamaithunam |  
 padātermārgagamanaṃ yānena kṣobhiṇāpi vā || 
 AS.ni.13.28
                         śvāsakāsātisārārśojaṭharapradarajvarāḥ |  
 viṣūcyalasakacchardigarbhavīsarpapāṇḍavaḥ || 
 AS.ni.13.29  anye ca
                        mithyopakrāntāstairdoṣā vakṣasi sthitāḥ |  
 ūrdhvaṃ śophamadho bastau madhye kurvanti madhyagāḥ || 
 AS.ni.13.30  sarvāṅgāḥ sarvagataṃ
                        pratyaṅgeṣu tadāśrayāḥ |  
 tatpūrvarūpaṃ davathuḥ sirāyāmo 'ṅgagauravam || 
 AS.ni.13.31  vātācchophaścalo rūkṣaḥ
                        khararomāruṇāsitaḥ |  
 saṅkocaspandaharṣārtitodabhedaprasuptimān || 
 AS.ni.13.32  kṣiprotthānaśamaḥ
                        śīghramunnamet pīḍitastanuḥ |  
 snigdhoṣṇamardanaiḥ śāmyedrātrāvalpo divā mahān || 
 AS.ni.13.33  tvakca sarṣapalipteva
                        tasmiṃścimicimāyate |  
 pītaraktāsitābhāsaḥ pittādātāmraromakṛt || 
 AS.ni.13.34  śīghrānusārapraśamo madhye
                        prāgjāyate tanoḥ |  
 satṛḍdāhajvarasvedadavakledamadabhramaḥ || 
 AS.ni.13.35  śītābhilāṣī viḍbhedī gandhī
                        sparśāsaho mṛduḥ |  
 kaṇḍūmān pāṇḍuromatvakkaṭhinaḥ śītalo guruḥ || 
 AS.ni.13.36  snigdhaḥ ślakṣṇaḥ sthira
                        styāno nidrācchardyagnisādakṛt |  
 ākrānto nonnamet kṛcchraśamajanmā niśābalaḥ || 
 AS.ni.13.37  sravennāsṛk cirāt picchāṃ
                        kuśaśastrādivikṣataḥ |  
 sparśoṣṇakāṅkṣī ca kaphādyathāsvaṃ dvandvajāstrayaḥ || 
 AS.ni.13.38  saṅkarāddhetuliṅgānāṃ
                        nicayānnicayātmakaḥ |  
 abhighātena śastrādicchedabhedakṣatādibhiḥ || 
 AS.ni.13.39
                         himānilodadhyanilairbhallātakapikacchujaiḥ |  
 rasaiśśūkaiścasaṃsparśācchravayathuḥ syādvisarpavān || 
 AS.ni.13.40  bhṛśoṣmā lohitābhāsaḥ
                        prāyaśaḥ pittalakṣaṇaḥ || 
 AS.ni.13.41  viṣajaḥ
                        saviṣaprāṇiparisarpaṇamūtraṇāt |  
 daṃṣṭrādantanakhāpātādaviṣaprāṇināmapi || 
 AS.ni.13.42
                         viṇmūtraśukropahatamalavadvastrasaṅkarāt |  
 viṣavṛkṣānilasparśādgarayogāvacūrṇanāt || 
 AS.ni.13.43  mṛduścalo 'valambī ca
                        śīghradāharujākaraḥ |  
 navo 'nupadravaḥ śophaḥ sādhyo 'sādhyaḥ pureritaḥ || 
 AS.ni.13.44  syādvisarpo
                        'bhighātāntairdoṣairdūṣyaiśca śophavat |  
 tryadhiṣṭhānaṃ ca taṃ prāhurbāhyāntarubhayāśrayāt || 
 AS.ni.13.45  yathottaraṃ ca
                        duḥsādhyāstatra doṣā yathāyatham |  
 prakopaṇaiḥ prakupitā viśeṣeṇa vidāhibhiḥ || 
 AS.ni.13.46  dehe śīghraṃ visarpanti te
                        'ntarantaḥsthitā bahiḥ |  
 bahiḥsthā dvitaye dvisthāḥ vidyāttatrāntarāśrayam || 
 AS.ni.13.47  marmopatāpātsammohādayanānāṃ
                        vighaṭṭanāt |  
 tṛṣṇātiyogādvegānāṃ viṣamaṃ ca pravartanāt || 
 AS.ni.13.48  āśu cāgnibalabhraṃśādato
                        bāhyaṃ viparyayāt |  
 tatra vātāt parīsarpo vātajvarasamavyathaḥ || 
 AS.ni.13.49
                         śophasphuraṇanistodabhedāyāmārtiharṣavān |  
 pittāddrutagatiḥ pittajvaraliṅgo 'tilohitaḥ || 
 AS.ni.13.50  kaphātkaṇḍūyutaḥ snigdhaḥ
                        kaphajvarasamānaruk |  
 svadoṣaliṅgaiścīyante sarve sphoṭairupekṣitāḥ || 
 AS.ni.13.51  te pakvabhinnāḥ svaṃ svaṃ ca
                        bibhrati vraṇalakṣaṇam |  
 vātapittājjvaracchardimūrchātīsāratṛḍbhramaiḥ || 
 AS.ni.13.52
                         astibhedāgnisadanatamakārocakairyutaḥ |  
 karoti sarvamaṅgaṃ ca dīptāṅgārāvakīrṇavat || 
 AS.ni.13.53  yaṃ yaṃ deśaṃ visarpaśca
                        visarpati bhavetsa saḥ |  
 śāntāṅgārāsito nīlo rakto vāśu ca cīyate || 
 AS.ni.13.54  agnidagdha iva sphoṭaiḥ
                        śīghragatvāddrutañca saḥ |  
 marmānusārī vīsarpaḥ syādvāto 'tibalastataḥ || 
 AS.ni.13.55  vyathetāṅgaṃ haretsaṃjñāṃ
                        nidrāṃ ca śvāsamīrayet |  
 hidhmāṃ ca sa gato 'vasthāmīdṛśīṃ labhate na nā || 
 AS.ni.13.56  kvaciccharmāratigrasto
                        bhūmiśayyāsanādiṣu |  
 ceṣṭamānastataḥ kliṣṭo manodehaśramodbhavām || 
 AS.ni.13.57  duṣprabodho 'śnute nidrāṃ so
                        'gnivīsarpa ucyate || 
 AS.ni.13.58  kaphena ruddhaḥ pavano bhitvā
                        taṃ bahudhā kapham |  
 raktaṃ vā vṛddharaktasya tvaksirāsnāvamāṃsagam || 
 AS.ni.13.59  dūṣayitvā ca
                        dīrghāṇuvṛttasthūlakharātmanām |  
 granthīnāṃ kurute mālāṃ raktānāṃ tīvrarugjvarām || 
 AS.ni.13.60
                         śvāsakāsātisārāsyaśoṣahidhmāvamibhramaiḥ |  
 mohavaivarṇyamūrcchāṅgabhaṅgāgnisadanairyutām || 
 AS.ni.13.61  ityayaṃ granthivīsarpaḥ
                        kaphamārutakopajaḥ || 
 AS.ni.13.62  kaphapittāt jvaraḥ stambho
                        tandrānidrāśirorujaḥ |  
 aṅgāvasādavikṣepapralāpārocakabhramāḥ || 
 AS.ni.13.63  mūrchāgnihānirbhedo 'sthnāṃ
                        pipāsendriyagauravam |  
 āmopaveśanaṃ lepaḥ srotasāṃ sa ca sarpati || 
 AS.ni.13.64  prāyeṇāmāśaye
                        gṛhṇannekadeśañca nātiruk |  
 piṭakairavakīrṇo 'tipītalohitapāṇḍuraiḥ || 
 AS.ni.13.65  mecakābho 'sitaḥsnigdho
                        malinaḥśophavān guruḥ |  
 gambhīrapākaḥ prājyoṣmā spṛṣṭaḥ klinno 'vadīryāte || 
 AS.ni.13.66  paṅkavacchīrṇamāṃsaśca
                        spaṣṭasnāyusirāgaṇaḥ |  
 śavagandhī ca vīsarpaḥ kardamākhyamuśanti tam || 
 AS.ni.13.67  sarvajo lakṣaṇaiḥ sarvaiḥ
                        sarvadhātvabhidarpaṇaḥ |  
 bāhyahetoḥ kṣatāt kruddhaḥ saraktaṃ pittamīrayan || 
 AS.ni.13.68  visarpaṃ mārutaḥ kuryāt
                        kulatthasadṛśaiścitam |  
 sphoṭaiḥ śophajvararujādāhāḍhyaṃ śyāvalohitam || 
 AS.ni.13.69  asādhyau kṣatasarvotthau
                        sarve cākrāntamarmakāḥ || 
 AS.ni.13.70  śīrṇasnāyusirāmāṃsāḥ
                        praklinnāḥ śavagandhayaḥ || 
 iti trayodaśo 'dhyāyaḥ || 
 
 
                    atha caturdaśo 'dhyāyaḥ | 
                     AS.ni.14.1  athātaḥ kuṣṭhaśvitrakṛminidānaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.14.2  mithyāhāravihāreṇa viśeṣeṇa
                        virodhinā |  
 sādhunindāvadhānyasvaharaṇādyaiśca sevitaiḥ || 
 AS.ni.14.3  pāpmabhiḥ karmabhiḥ sadyaḥ
                        prāktanairveritā malāḥ |  
 sirāḥ prapadya tiryaggāstvaglasīkāsṛgāmiṣam || 
 AS.ni.14.4  dūṣayantaḥ ślathīkṛtya
                        niścarantastato bahiḥ |  
 tvacaḥ kurvanti vaivarṇyaṃ duṣṭāḥ kuṣṭhamuśanti tat || 
 AS.ni.14.5  kālenopekṣitaṃ yasmāt sarvaṃ
                        kuṣṇāti tadvapuḥ |  
 prapadya dhātūnvyāpyāntaḥ sarvānsaṅkledyacāvahet || 
 AS.ni.14.6  sasvedakledasaṅkothān kṛmīn
                        sūkṣmān sudāruṇān |  
 lomatvaksnāyudhamanītaruṇāsthīni yaiḥ kramāt || 
 AS.ni.14.7  bhakṣayet śvitramasmācca
                        kuṣṭhabāhyamudāhṛtam |  
 kuṣṭhāni saptadhā doṣaiḥ pṛthaṅmiśraiḥ samāgataiḥ || 
 AS.ni.14.8  sarveṣvapi tridoṣeṣu vyapadeśo
                        'dhikatvataḥ |  
 vātena kuṣṭhaṃ kāpālaṃ pittādaudumbaraṃ kaphāt || 
 AS.ni.14.9  maṇḍalākhyaṃ vicarcī ca
                        ṛṣyākhyaṃ vātāpittajam |  
 carmaikakuṣṭhakiṭibhasidhmālasavipādikāḥ || 
 AS.ni.14.10  vātaśleṣmodbhavāḥ
                        śleṣmapittāddadruśatāruṣī |  
 puṇḍarīkaṃ savisphoṭaṃ pāmā carmadalaṃ tathā || 
 AS.ni.14.11  sarvaiḥ syāt kākaṇaṃ pūrvaṃ
                        trikaṃ dadru sakākaṇam |  
 puṇḍarīkarṣyajihve ca mahākuṣṭhāni sapta tu || 
 AS.ni.14.12
                         atiślakṣṇakharasparśasvedāsvedavivarṇatāḥ |  
 dāhaḥ kaṇḍūstvaci svāpastodaḥ koṭhonnatiḥśramaḥ || 
 AS.ni.14.13  vraṇānāmadhikaṃ śūlaṃ
                        śīghnotpattiścirasthitiḥ |  
 rūḍhānāmapi rūkṣatvaṃ nimitte 'lpe 'pi kothanam || 
 AS.ni.14.14  romaharṣo 'sṛjaḥ kārṣṇyaṃ
                        kuṣṭhalakṣaṇamagrajam |  
 kṛṣṇāruṇakapālābhaṃ rūkṣaṃ suptaṃ kharaṃ tanu || 
 AS.ni.14.15  vistṛtāsamaparyantaṃ
                        hṛṣitairlomabhiścitam |  
 todāḍhyamalpakaṇḍūkaṃ kāpālaṃ śīghrasarpi ca || 
 AS.ni.14.16
                         pakvodumbaratāmratvagromagaurasirācitam |  
 bahalaṃ bahulakledaṃ raktaṃ dāharujākaram || 
 AS.ni.14.17  āśūtthānāvadaraṇakṛmi
                        vidyādudumbaram || 
 AS.ni.14.18  sthiraṃ styānaṃ guru snigdhaṃ
                        śvetaraktamanāśugam |  
 anyonyāsaktamutsannaṃ bahukaṇḍūsrutikrimi || 
 AS.ni.14.19  ślakṣṇapītābhaparyantaṃ
                        maṇḍalaṃ parimaṇḍalam |  
 sakaṇḍūpiṭakā śyāvā lasīkāḍhyā vicarcikā || 
 AS.ni.14.20  paruṣaṃ
                        tanuraktāntamantaḥśyāvaṃ samunnatam |  
 satodadāharukkledaṃ karkaśaiḥ piṭakaiścitam || 
 AS.ni.14.21  ṛṣyajihvākṛti
                        proktamṛṣyajihvaṃ bahukrimi |  
 hasticarmakharasparśaṃ camakākhyaṃ mahāśrayam || 
 AS.ni.14.22  asvedaṃ matsyaśakalasannibhaṃ
                        kiṭibhaṃ punaḥ |  
 rūkṣaṃ kiṇakharasparśaṃ kaṇḍūmat paruṣāsitam || 
 AS.ni.14.23  sidhma rūkṣaṃ
                        bahiḥsnigdhamantarghṛṣṭaṃ rajaḥ kiret |  
 ślakṣṇasparśaṃ tanuśvetatāmraṃ daugdhikapuṣpavat || 
 AS.ni.14.24  prāyeṇa cordhvakāye
                        syādgaṇḍaiḥ kaṇḍūyutaiścitam |  
 raktairalasakaṃ pāṇipādadāryo vipādikāḥ || 
 AS.ni.14.25  tīvrārtyo mandakaṇḍvaśca
                        sarāgapiṭakācitāḥ |  
 dīrghapratānā dūrvāvadatasīkusumacchaviḥ || 
 AS.ni.14.26  utsannamaṇḍalā dadruḥ
                        kaṇḍūmatyanuṣaṅgiṇī |  
 sthūlamūlaṃ sadāhārti raktaśyāvaṃ bahuvraṇam || 
 AS.ni.14.27  śatāruḥ kledajantvāḍhyaṃ
                        prāyaśaḥ parvajanma ca |  
 raktāntamantarāpāṇḍukaṇḍudāharujānvitam || 
 AS.ni.14.28  sotsedhamācitaṃ raktaiḥ
                        padmapatramivāṃśubhiḥ |  
 ghanabhūrilasīkāsṛkprāyamāśu vibhedi ca || 
 AS.ni.14.29  puṇḍarīkam tanutvagbhiścitaṃ
                        sphoṭaiḥ sitāruṇaiḥ |  
 visphoṭaṃ piṭakāḥ pāmākaṇḍūkledarujādhikāḥ || 
 AS.ni.14.30  sūkṣmāḥ śyāvāruṇā bahūvyaḥ
                        prāyaḥ sphikpāṇikūrpare |  
 sasphoṭamasparśasahaṃ kaṇḍūṣātodadāhavat || 
 AS.ni.14.31  raktaṃ dalaccarmadalaṃ
                        kākaṇaṃ tīvradāharuk |  
 pūrvaṃ raktaṃ ca kṛṣṇaṃ ca kākaṇantīphalopamam || 
 AS.ni.14.32  kuṣṭhaliṅgairyutaṃ
                        sarvairnaikavarṇaṃ tato bhavet |  
 doṣabhedīyavihitairādiśelliṅgakarmabhiḥ || 
 AS.ni.14.33  kuṣṭheṣu doṣolbaṇatāṃ
                        sarvadoṣolbaṇaṃ tyajet |  
 riṣṭhoktaṃ yacca yaccāsthimajjaśukrasamāśrayam || 
 AS.ni.14.34  yāpyaṃ medogataṃ kṛcchraṃ
                        pittadvandvāsramāṃsagam |  
 akṛcchraṃ kaphavātāḍhyaṃ tvaksthamekamalaṃ ca yat || 
 AS.ni.14.35  tatra tvaci sthite kuṣṭhe
                        todavaivarṇyarūkṣatāḥ |  
 svedasvāpaśvayathavaḥ śoṇite piśite punaḥ || 
 AS.ni.14.36  pāṇipādāśritāḥ sphoṭāḥ kledaḥ
                        sandhiṣu cādhikam |  
 kauṇyaṃ gatikṣayo 'ṅgānāṃ dalanaṃ syācca medasi || 
 AS.ni.14.37  nāsābhaṅgo 'sthimajjasthe
                        netrarāgaḥ svarakṣayaḥ |  
 kṣate ca kṛmayaḥ śukre svadārāpatyabādhanam || 
 AS.ni.14.38  yathāpūrvaṃ ca sarvāṇi
                        syurliṅgānyasṛgādiṣu |  
 kuṣṭhaikasambhavaṃ śvitraṃ kilāsaṃ cāruṇaṃ ca tat || 
 AS.ni.14.39  nirdiṣṭamaparisrāvi
                        tridhātūdbhavasaṃśrayam || 
 AS.ni.14.40  vātādrūkṣāruṇaṃ pittāttāmraṃ
                        kamalapatravat |  
 sadāhaṃ romavidhvaṃsi kaphācchvetaṃ ghanaṃ guru || 
 AS.ni.14.41  sakaṇḍu ca
                        kramādraktamāṃsamedassu cādiśet |  
 varṇenaivedṛgubhayaṃ kṛcchraṃ taccottarottaram || 
 AS.ni.14.42  aśuklaromābahulamasaṃsṛṣṭaṃ
                        mitho navam |  
 anagnidagdhajaṃ sādhyaṃ śvitraṃ varjyamato 'nyathā || 
 AS.ni.14.43  guhyapāṇitalauṣṭheṣu
                        jātamapyacirantanam |  
 sparśaikāhāraśayyādisevanāt prāyaśo gadāḥ || 
 AS.ni.14.44  sarve sañcāriṇo
                        netratvagvikārā viśeṣataḥ |  
 kṛmayastu dvidhā proktā bāhyābhyantarabhedataḥ || 
 AS.ni.14.45
                         bahirmalakaphāsṛgviḍjanmabhedāccaturvidhāḥ |  
 nāmato viṃśatividhā bāhyāstatrāmṛjodbhavāḥ || 
 AS.ni.14.46  tilapramāṇasaṃsthānavarṇāḥ
                        keśāmbarāśrayāḥ |  
 bahupādāśca sūkṣmāśca yūkā likṣāśca nāmataḥ || 
 AS.ni.14.47  dvidhā te
                        koṭhapiṭakākaṇḍūgaṇḍān prakurvate |  
 kuṣṭhaikahetavo 'ntarjāḥ śleṣmajāsteṣu cādhikam || 
 AS.ni.14.48
                         madhurānnaguḍakṣīradadhisaktunavodanaiḥ |  
 śakṛjjā bahuviḍdhānyaparṇaśākaukulādibhiḥ || 
 AS.ni.14.49  kaphādāmāśaye jātā vṛddhāḥ
                        sarpanti sarvataḥ |  
 pṛthuvraddhnanibhāḥ kecit kecit gaṇḍūpadopamāḥ || 
 AS.ni.14.50
                         rūḍhadhānyāṅkurākārāstanudīrghāstathāṇavaḥ |  
 śvetāstāmrāvabhāsāśca nāmataḥ saptadhā tu te || 
 AS.ni.14.51  antrādā udarāveṣṭā hṛdayādā
                        mahāruhāḥ |  
 curavo darbhakusumāḥ sugandhāste tu kurvate || 
 AS.ni.14.52
                         hṛllāsamāsyasravaṇamavipākamarocakam |  
 mūrchācchardijvarānāhakārśyakṣavathupīnasān || 
 AS.ni.14.53  raktavāhisirāsthānā raktajā
                        jantavo 'ṇavaḥ |  
 apādā vṛttatāmrāśca saukṣmyāt kecidadarśanāḥ || 
 AS.ni.14.54  keśādā lomavidhvaṃsā
                        lomadvīpā udumbarāḥ |  
 ṣaṭ te kuṣṭhaikakarmāṇaḥ sahasaurasamātaraḥ || 
 AS.ni.14.55  pakvāśaye purīṣotthā jāyante
                        'dhovisarpiṇaḥ |  
 vṛddhāste syurbhaveyuśca te yadāmāśayonmukhāḥ || 
 AS.ni.14.56  tadāsyodgāraniśvāsā
                        viḍgandhānuvidhāyinaḥ |  
 pṛthuvṛttatanusthūlāḥ śyāvapītasitāsitāḥ || 
 AS.ni.14.57  te pañca nāmnā kṛmayaḥ
                        kakerukamakerukāḥ |  
 sausurādāḥ salūnākhyā lelihā janayanti ca || 
 AS.ni.14.58
                         viḍbhedaśūlaviṣṭambhakārśyapāruṣyapāṇḍutāḥ |  
 romaharṣāgnisadanagudakaṇḍūrvinirgamāt || 
 iti caturdaśo 'dhyāyḥ || 
 
 
                    atha pañcadaśo 'dhyāyaḥ | 
                     AS.ni.15.1  athāto vātavyādhinidānaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.15.2  sarvārthānarthakaraṇe
                        viśvasyāsyaikakāraṇam |  
 aduṣṭaduṣṭaḥ pavanaḥ śarīrasya viśeṣataḥ || 
 AS.ni.15.3  sa viśvakarmā viśvātmā
                        viśvarūpaḥ prajāpatiḥ |  
 sraṣṭā dhātā vibhurviṣṇuḥ saṃhartā mṛtyurantakaḥ || 
 AS.ni.15.4  tadaduṣṭau prayatnena
                        yatitavyamataḥ sadā |  
 tasyoktaṃ doṣavijñāne karma prākṛtavaikṛtam || 
 AS.ni.15.5  samāsādvyāsato doṣabhedīye nāma
                        dhāma ca |  
 pratyekaṃ pañcadhā cāro vyāpāraśceha vaikṛtam || 
 AS.ni.15.6  tasyocyate vibhāgena sanidānaṃ
                        salakṣaṇam |  
 asaṅkhyamapi saṅkhyāyai yadaśītyā pureritam || 
 AS.ni.15.7  dhātukṣayakarairvāyuḥ
                        kupyatyatiniṣovitaiḥ |  
 caran srotaḥsu rikteṣu bhṛśaṃ tānyeva pūrayan || 
 AS.ni.15.8  tebhyo 'nyadoṣapūrṇebhyaḥ
                        prāpya vāvaraṇaṃ balī |  
 tatra pakvāśayaṃ kruddhaḥ śūlānāhāntrakujanam || 
 AS.ni.15.9
                         malarodhāśmavardhmārśastrikapṛṣṭhakaṭīgraham |  
 karotyadharakāye ca tāṃstān kṛcchrānupadravān || 
 AS.ni.15.10  āmāśaye
                        tṛḍvamathuśvāsakāsaviṣūcikāḥ |  
 kaṇṭhoparodhamudgārān vyādhīnūrdhvaṃ ca nābhitaḥ || 
 AS.ni.15.11  śrotrādiṣvindriyavadhaṃ tvaci
                        sphuṭanarūkṣate |  
 rakte tīvrāṃ rujāṃ svāpaṃ tāpaṃ rāgaṃ vivarṇatām || 
 AS.ni.15.12  aruṃṣyannasya
                        viṣṭambhamaruciṃ kṛśatāṃ bhramam |  
 māṃsamedogato granthīṃstodāḍhyān karkaśān bhramam || 
 AS.ni.15.13  gurvaṅgaṃ cātiruk stabdhaṃ
                        muṣṭidaṇḍahatopamam |  
 asthisthaḥ sakthisandhyasthiśūlaṃ tīvraṃ balakṣayam || 
 AS.ni.15.14  majjastho 'sthiṣu
                        sauṣiryamasvapnaṃ santataṃ rujam |  
 śukrasya śīghramutsargaṃ saṅgaṃ vikṛtimeva vā || 
 AS.ni.15.15  tadvadgarbhasya śukrasthaḥ
                        sirāsvādhmānariktate |  
 tatsthaḥ snāvasthitaḥ kuryātgṛdhrasyāyāmakubjatāḥ || 
 AS.ni.15.16  vātapūrṇadṛtisparśaṃ śophaṃ
                        sandhigato 'nilaḥ |  
 prasāraṇākuñcanayoḥ pravṛttiṃ ca savedanām || 
 AS.ni.15.17
                         sarvāṅgasaṃśrayastodabhedasphuraṇabhañjanam |  
 stambhanākṣepaṇasvāpasandhyākuñcanakampanam || 
 AS.ni.15.18  yadā tu dhamanīḥ sarvāḥ
                        kruddho 'bhyeti muhurmuhuḥ |  
 tadāṅgamākṣipatyeṣa vyādhirākṣepakaḥ smṛtaḥ || 
 AS.ni.15.19  adhaḥpratihato
                        vāyurvrajannūrdhvaṃ hṛdāśritāḥ |  
 nāḍīḥ praviśya hṛdayaṃ śiraḥ śaṅkhau ca pīḍayan || 
 AS.ni.15.20  ākṣipet parito gātraṃ
                        dhanurvaccāsya nāmayet |  
 kṛcchrāducchvasiti stabdhasrastamīlitadṛk tataḥ || 
 AS.ni.15.21  kapota iva kūjecca nissaṃjñaḥ
                        so 'patantrakaḥ || 
 AS.ni.15.22  sa eva cāpatānākhyo mukte tu
                        marutā hṛdi |  
 aśnuvīta muhuḥ svāsthyaṃ muhurasvāsthyamāvṛte || 
 AS.ni.15.23  garbhapātasamutpannaḥ
                        śoṇitātisravotthitaḥ |  
 abhighātasamutthaśca duścikitsyatamo hi saḥ || 
 AS.ni.15.24  manye saṃstabhya vāto
                        'ntarāyacchan dhamanīryadā |  
 vyāpnoti sakalaṃ dehaṃ jatrurāyamyate tadā || 
 AS.ni.15.25  antardhanurivāṅgaṃ ca vegaiḥ
                        stambhaṃ ca netrayoḥ |  
 karoti jṛmbhāṃ daśanaṃ daśanānāṃ kaphodvamam || 
 AS.ni.15.26  pārśvayorvedanāṃ
                        vākyahanupṛṣṭhaśirograhat |  
 antarāyāma ityeṣa bāhyāyāmaśca tadvidhaḥ || 
 AS.ni.15.27  dehasyabahirāyāmāt pṛṣṭhato
                        hriyate śiraḥ |  
 uraścetkṣipyate tatra kandharā cāvamṛdyate || 
 AS.ni.15.28  danteṣvāsye ca vaivarṇyaṃ
                        prasvedaḥ stabdhagātratā |  
 bāhyāyāmaṃ dhanuṣkampaṃ bruvate veginaṃ ca tam || 
 AS.ni.15.29  vraṇaṃ marmāśritaṃ prāpya
                        samīraṇasamīraṇāt |  
 vyāyacchanti tanuṃ doṣāḥ sarvāmāpādamastakam || 
 AS.ni.15.30  tṛṣyataḥ pāṇḍugātrasya
                        vraṇāyāmaḥ sa varjitaḥ |  
 gate vege bhavet svāsthyaṃ sarveṣvākṣepakeṣu tu || 
 AS.ni.15.31
                         jihvātilekhanācchuṣkabhakṣaṇādabhighātataḥ |  
 kupito hanumūlasthaḥ sraṃsayitvānilo hanū || 
 AS.ni.15.32  karoti vivṛtāsyatvamathavā
                        saṃvṛtāsyatām |  
 hanusraṃsaḥ sa tena syāt kṛcchrāccarvaṇabhāṣaṇam || 
 AS.ni.15.33  vāgvāhinīsirāsaṃstho jihvāṃ
                        stambhayate 'nilaḥ |  
 jihvāstambhaḥ sa tenānnapānavākyeṣvanīśatā || 
 AS.ni.15.34  śirasā
                        bhārabharaṇādatihāsyaprabhāṣaṇāt |  
 uttrāsavakrakṣavathukharakārmukakarṣaṇāt || 
 AS.ni.15.35  viṣamādupadhānācca kaṭhinānāṃ
                        ca carvaṇāt |  
 vāyurvivṛddhastaistaiśca vātalairūrdhvamāsthitaḥ || 
 AS.ni.15.36  vakrīkaroti vaktrārdhamuktaṃ
                        hasitamīkṣitam |  
 tato 'sya kampate murdhā vāksaṅgaḥ stabdhanetratā || 
 AS.ni.15.37  dantacālaḥ svarabhraṃśaḥ
                        śrutihāniḥ kṣavagrahaḥ |  
 gandhājñānaṃ smṛtermoṣastrāsaḥ suptasya jāyate || 
 AS.ni.15.38  niṣṭhīvaḥ pārśvato
                        yāyādekasyākṣṇornimīlanam |  
 jatrorūrdhavaṃ rujāstīvrāḥ śarīrārdhe 'dhare 'pi vā || 
 AS.ni.15.39  tamāhurarditaṃ
                        kecidekāyāmamathāpare |  
 raktamāśritya pavanaḥ kuryānmūrdhadharāḥ sirāḥ || 
 AS.ni.15.40  rūkṣāḥ savedanāḥ kṛṣṇāḥ so
                        'sādhyaḥ syāt sirāgrahaḥ |  
 gṛhītvārdhaṃ tanorvāyuḥ sirāḥ snāyūrviśoṣya ca || 
 AS.ni.15.41  pakṣamanyataraṃ hanti
                        sandhibandhān vimokṣayan |  
 kṛtsno 'rdhakāyastasya syādakarmaṇyo vicetanaḥ || 
 AS.ni.15.42  ekāṅgarogaṃ taṃ kecidanye
                        pakṣavadhaṃ viduḥ |  
 sarvāṅgarogaṃ tadvacca sarvakāyāśrite 'nile || 
 AS.ni.15.43  śuddhavātahataḥ pakṣaḥ
                        kṛcchrasādhyatamo mataḥ |  
 kṛcchrastvanyena saṃsṛṣṭo vivarjyaḥ kṣatahetukaḥ || 
 AS.ni.15.44  āmabaddhāyanaḥ kuryāt
                        saṃstabhyāṅgaṃ kaphānvitaḥ |  
 asādhyaṃ hatasarvehaṃ daṇḍavaddaṇḍakaṃ marut || 
 AS.ni.15.45  aṃsamūlasthito vāyuḥ sirāḥ
                        saṅkocya tatragāḥ |  
 bāhupraspanditaharaṃ janayatyapavāhukam || 
 AS.ni.15.46  talaṃ pratyaṅgulīnāṃ yā
                        kaṇḍarā bāhupṛṣṭhataḥ |  
 bāhuceṣṭāpaharaṇī viśvācī nāma sā smṛtā || 
 AS.ni.15.47  vāyuḥkaṭyāṃ sthitaḥ sakthnaḥ
                        kaṇḍarāmākṣipedyadā |  
 tadā khañjo bhavejjantuḥ paṅguḥ sakthnordvayorapi || 
 AS.ni.15.48  kampate gamanārambhe
                        khañjanniva ca yāti yaḥ |  
 kalāyakhañjaṃ taṃ vidyānmuktasandhiprabandhanam || 
 AS.ni.15.49
                         śītoṣṇadravasaṃśuṣkagurusnigdhairniṣevitaiḥ |  
 jīrṇājīrṇe tathāyāsasaṅkṣobhasvapnajāgaraiḥ || 
 AS.ni.15.50
                         saśleṣmamedaḥpavanamāmamatyarthasañcitam |  
 abhibhūyetaraṃ doṣamurū cet pratipadyate || 
 AS.ni.15.51  sakthyāsthanā prapūryāntaḥ
                        śleṣmaṇā stimitena tat |  
 tadā stabhnāti tenorū stabdhau śītāvacetanau || 
 AS.ni.15.52  parakīyāviva gurū
                        syātāmatibhṛśavyathau |  
 dhyānāṅgamardastaimityatandrācchardyarucijvaraiḥ || 
 AS.ni.15.53  saṃyutaḥ
                        pādasadanakṛcchroddharaṇasuptibhiḥ |  
 tamūrustambhamityāhurāḍhyavātamathāpare || 
 AS.ni.15.54  vātaśoṇitajaḥ śopho
                        jānumadhye mahārujaḥ |  
 jñeyaḥ kroṣṭukaṇīrṣastu sthūlaḥ kroṣṭukaśīrṣavat || 
 AS.ni.15.55  ruk pāde viṣamanyaste
                        śramādvā jāyate yadā |  
 vātena gulphamāśritya tamāhurvātakaṇṭakam || 
 AS.ni.15.56  pārṣṇi pratyaṅgulīnāṃ yā
                        kaṇḍarā mārutārditā |  
 sakthyutkṣepaṃ nigṛhṇāti gṛdhrasīṃ tāṃ pracakṣate || 
 AS.ni.15.57  viśvācī gṛddhrasī coktā
                        khallī tīvrarujānvitā |  
 hṛṣyete caraṇau yasya bhvetāṃ ca prasuptavat || 
 AS.ni.15.58  pādaharṣaḥ sa vijñeyaḥ
                        kaphamārutakopajaḥ |  
 pādayoḥ kurute dāhaṃ pittāsṛkasahito 'nilaḥ || 
 AS.ni.15.59  viśeṣataścaṅkramite pādadāhaṃ
                        tamādiśet || 
 iti pañcadaśo 'dhyāyaḥ || 
 
 
                    atha ṣoḍaśo 'dhyāyaḥ | 
                     AS.ni.16.1  athāto vātaśoṇitanidānaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.ni.16.2  vidāhyannaṃ viruddhaṃ ca
                        tattaccāsṛkpradūṣaṇam |  
 bhajatāṃ vidhihīnaṃ ca svapnajāgaramaithunam || 
 AS.ni.16.3  prāyeṇa
                        sukumāraṇāmacaṅkramaṇaśīlinām |  
 abhighātādaśuddheśca nṛṇāmasṛji dūṣite || 
 AS.ni.16.4  vātalaiḥ śītalairvāyurvṛddhaḥ
                        kruddho vimārgagaḥ |  
 tādṛśenāsṛjā ruddhaḥ prāktadeva pradūṣayet || 
 AS.ni.16.5  āḍhyarogaṃ khuḍaṃ vātabalāsaṃ
                        vātaśoṇitam |  
 tadāhurnāmabhistacca pūrvaṃ pādau pradhāvati || 
 AS.ni.16.6  viśeṣādyānayānādyaiḥ pralambau
                        tasya lakṣaṇam |  
 bhaviṣyataḥ kuṣṭhasamaṃ tathā sādaḥ ślathāṅgatā || 
 AS.ni.16.7
                         jānujaṅghorukaṭyaṃsahastapādāṅgasandhiṣu |  
 kaṇḍūsphuraṇanistodabhedagauravasuptatāḥ || 
 AS.ni.16.8  bhūtvā bhūtvā praṇaśyanti
                        muhurāvirbhavanti ca |  
 pādayormūlamāsthāya kadāciddhastayorapi || 
 AS.ni.16.9  ākhoriva viṣaṃ kruddhaṃ kṛtsnaṃ
                        dehaṃ pradhāvati |  
 tvaṅmāṃsāśrayamuttānaṃ tat pūrvaṃ jāyate tataḥ || 
 AS.ni.16.10  kālāntareṇa gambhīraṃ sarvān
                        dhātūnābhidravat |  
 kaṇḍvādisaṃyutottāne tvak tāmraśyāvalohitā || 
 AS.ni.16.11  sāyāmā bhṛśadāhoṣā gambhīre
                        'dhikapūrvaruk |  
 śvayathurgrathitaḥ pākī sandhyasthimajjasu || 
 AS.ni.16.12  bhindanniva
                        caratyantarvakrīkuvaśca vegavān |  
 karoti khañjaṃ paṅguṃ vā śarīre sarvataścaran || 
 AS.ni.16.13  vāte 'dhike 'dhikaṃ tatra
                        śūlasphuraṇatodanam |  
 śophasya raukṣyakṛṣṇatvaśyāvatāvṛddhihānayaḥ || 
 AS.ni.16.14  dhamanyaṅgulisandhīnāṃ
                        saṅkoco 'ṅgagraho 'tiruk |  
 śītadveṣānupaśayau stambhavepathusuptayaḥ || 
 AS.ni.16.15  rakte śopho 'tiruk
                        todastāmraścimicimāyate |  
 snigdharūkṣaiḥ śamaṃ naiti kaṇḍūkledasamanvitaḥ || 
 AS.ni.16.16  pitte vidāhaḥsammohaḥ svedo
                        mūrchā madaḥ satṛṭ |  
 sparśākṣamatvaṃ rugrāgaḥ śophaḥ pāko bhṛśoṣmatā || 
 AS.ni.16.17  kaphe
                        staimityagurutāsuptisnigdhatvaśītatāḥ |  
 kaṇḍūrmandā ca rugdvandvasarvaliṅgaṃ ca saṅkare || 
 AS.ni.16.18  ekadoṣānugaṃ sādhyaṃ navaṃ
                        yāpyaṃ dvidoṣajam |  
 tridoṣajaṃ tyajet srāvi stabdhamarbudakāri ca || 
 AS.ni.16.19  raktamārgaṃ nihantyāśu
                        śākhāsandhiṣu mārutaḥ |  
 niviśyānyonyamāvārya vedanābhirharatyasūn || 
 AS.ni.16.20  vāyau pañcātmake prāṇo
                        raukṣyavyāyāmalaṅghanaiḥ |  
 atyāhārābhighātādhvavegodīraṇadhāraṇaiḥ || 
 AS.ni.16.21  kupitaścakṣurādīnāmupaghātaṃ
                        pravartayet |  
 pīnasārditatṛṭkāsaśvāsādīṃścāmayānbahūn || 
 AS.ni.16.22  udānaḥ
                        kṣavathūdgāracchardinidrāvidhāraṇaiḥ |  
 gurubhārātiruditahāsyādyairvikṛto gadān || 
 AS.ni.16.23
                         kaṇṭharodhamanobhraṃśacchardyarocakapanisān |  
 kuryācca galagaṇḍādīntāṃtānjatrūrdhvasaṃśrayān || 
 AS.ni.16.24  vyāno
                        'tigamanasthānakrīḍāviṣamaceṣṭitaiḥ |  
 virodhirūkṣabhīharṣaviṣādādyaiśca dūṣitaḥ || 
 AS.ni.16.25
                         puṃstvotsāhabalabhraṃśaśophacittotplavajvarān |  
 sarvāṅgaroganistodaromaharṣāṅgasuptatāḥ || 
 AS.ni.16.26  kuṣṭhaṃ visarpamanyāṃśca
                        kuryātsarvāṅgagān gadān |  
 samāno viṣamājīrṇaśītasaṅkīrṇabhojanaiḥ || 
 AS.ni.16.27
                         karotyakālaśayanajāgarādyaiśca dūṣitaḥ |  
 śūlagulmagrahaṇyādīn pakvāmāśyajān gadān || 
 AS.ni.16.28  apāno
                        rūkṣagurvannavegāghātātivāhanaiḥ |  
 yānayānāsanasthānacaṅkramaiścātisevitaiḥ || 
 AS.ni.16.29  kupitaḥ kurute
                        rogānkṛcchrānpakvāśayāśrayān |  
 mūtraśukrapradoṣārśogudabhraṃśādikān bahūn || 
 AS.ni.16.30  sarvaṃ ca mārutaṃ sāmaṃ
                        tandrāstaimityagauravaiḥ |  
 snigdhatvārocakālasyaśaityaśophāgnihānibhiḥ || 
 AS.ni.16.31  kaṭurūkṣābhilāṣeṇa
                        tadvidhopaśayena ca |  
 yuktaṃ vidyānnirāmaṃ tu tandrādīnāṃ viparyayāt || 
 AS.ni.16.32  vāyorāvaraṇaṃ cāto bahubhedaṃ
                        pravakṣyate |  
 liṅgaṃ pittāvṛte dāhastṛṣṇā śūlaṃ bhramastamaḥ || 
 AS.ni.16.33  kaṭukoṣṇāmlalavaṇairvidāhaḥ
                        śītakamatā |  
 śaityagauravaśūlāni kaṭvādyupaśayo 'dhikam || 
 AS.ni.16.34  laṅghanāyāsarūkṣoṣṇakāmatā ca
                        kaphāvṛte |  
 raktāvṛte sadāhārtistvaṅmāṃsāntarajā bhṛśam || 
 AS.ni.16.35  bhavecca rāgī
                        śvayathurjāyante maṇḍalāni ca |  
 māṃsena kaṭhinaḥ śopho vivarṇaḥ piṭakāstathā || 
 AS.ni.16.36  harṣaḥ pipīlikānāṃ ca sañcāra
                        iva jāyate |  
 calaḥ snigdho mṛduḥ śītaḥ śopho gātreṣvarocakaḥ || 
 AS.ni.16.37  āḍhyavāta iti jñeyaḥ sa
                        kṛcchro medasāvṛte |  
 sparśamasthyāvṛte 'tyuṣṇaṃ pīḍanaṃ cābhinandati || 
 AS.ni.16.38  sūcyeva tudyate
                        'tyarthamaṅgaṃ sīdati śūlyate |  
 majjāvṛte vinamanaṃ jṛmbhaṇaṃ pariveṣṭanam || 
 AS.ni.16.39  śūlaṃ ca pīḍyamāne ca
                        pāṇibhyāṃ labhate sukham |  
 śukrāvṛte 'tivego vā na vā niṣphalatāpi vā || 
 AS.ni.16.40  bhukte kukṣau rujā jīrṇe
                        śāmyatyannāvṛte 'nile |  
 mūtrāpravṛttirādhmānaṃ bastermūtrāvṛte bhavet || 
 AS.ni.16.41  viḍāvṛte vibandho 'dhaḥ sve
                        sthāne parikṛntati || 
 AS.ni.16.42  vrajatyāśu jarāṃ sneho bhukte
                        cānahyate naraḥ |  
 śakṛtpīḍitamannena duḥkhaṃ śuṣkaṃ cirātsṛjet || 
 AS.ni.16.43  sarvadhātvāvṛte vāyau
                        śroṇivaṅkṣaṇapṛṣṭharuk |  
 vilomo māruto 'svāsthyaṃ hṛdayaṃ pīḍyate 'tica || 
 AS.ni.16.44  bhramo mūrchā rujā dāhaḥ
                        pittena prāṇa āvṛte |  
 vidagdhe 'nne ca vamanamudāne vibhramādayaḥ || 
 AS.ni.16.45  dāho 'ntarūrjābhraṃśaśca dāho
                        vyāne tu sarvagaḥ |  
 klamo 'ṅgaceṣṭāsaṅgaśca santāpaḥ sahavedanaḥ || 
 AS.ni.16.46  samāna uṣmopahatiratisvedo
                        'ratiḥ satṛṭ |  
 dāhaśca syādapāne tu male hāridravarṇatā || 
 AS.ni.16.47  rujo 'tivṛddhistāpaśca
                        yonimehanapāyuṣu || 
 AS.ni.16.48  śleṣmaṇā tvāvaṛte prāṇe
                        sādastandrārucirvamiḥ |  
 ṣṭhīvanakṣavathūdgāraniśvāsocchvāsasaṅgrahaḥ || 
 AS.ni.16.49  udāne
                        gurugātratvamarucirvāksvaragrahaḥ |  
 balavarṇapraṇāśaśca vyāne parvāsthivāggrahaḥ || 
 AS.ni.16.50  gurutāṅgeṣu sarveṣu skhalitaṃ
                        ca gatau bhṛśam |  
 samāne 'tihimāṅgatvamasvedo mandavahnitā || 
 AS.ni.16.51  apāne sakaphaṃ mūtraśakṛtoḥ
                        syāt pravartanam |  
 iti dvāviṃśatividhaṃ vāyorāvaraṇaṃ viduḥ || 
 AS.ni.16.52
                         prāṇādayastathānyonyamāvṛṇvanti yathākramam |  
 sarvepi viṃśatividhaṃ vidyādāvaraṇaṃ ca tat || 
 AS.ni.16.53
                         niśvāsocchvavāsasaṃrodhaḥpratiśyāyaḥśirograhaḥ |  
 hṛdrogo mukhaśoṣaśca prāṇenodāna āvṛte || 
 AS.ni.16.54  udānenāvṛte prāṇe
                        varṇaujobalasaṅkṣayaḥ |  
 diśānayā ca vibhajet sarvamāvaraṇaṃ bhiṣak || 
 AS.ni.16.55  sthānānyavekṣya vātānāṃ
                        vṛddhiṃ hāniṃ ca karmaṇām |  
 prāṇādīnāṃ ca pañcānāṃ miśramāvaraṇaṃ mithaḥ || 
 AS.ni.16.56
                         pittādibhirdvādaśabhirmiśrāṇāṃ miśritaiśca taiḥ |  
 miśraiḥ pittādibhistadvanmiśraṇābhiranekadhā || 
 AS.ni.16.57  tāratamyavikalpācca
                        yātyāvṛtirasaṅkhyatām |  
 tāṃ lakṣayedavahito yathāsvaṃ lakṣaṇodayāt || 
 AS.ni.16.58  śanaiśśanaiścopaśayād
                        gūḍhāmapi muhurmuhuḥ |  
 viśeṣājjīvitaṃ prāṇa udāno balamucyate || 
 AS.ni.16.59  syāttayoḥ
                        pīḍanāddhānirāyuṣaśca balasya ca || 
 AS.ni.16.60  āvṛtā vāyavo 'jñātā jñātā vā
                        vatsaraṃ sthitāḥ |  
 prayatnenāpi duḥsādhyā bhaveyurvānupakramāḥ || 
 AS.ni.16.61
                         vidradhiplīhahṛdrogagulmāgnisadanādayaḥ |  
 bhavantyupadravāsteṣāmāvṛtānāmupekṣaṇāt || 
 iti ṣoḍaśo 'dhyāyaḥ || 
 
 nidānasthānaṃ tṛtīyaṃ samāptam || 
 
 
                cikitsāsthānam
                 
 AS.Ci.1.1  athāto jvaracikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.1.2  āmāśayastho hatvāgniṃ sāmo mārgān
                        pidhāya yat |  
 vidadhāti jvaraṃ doṣastasmāt kurvīta laṅghanam || 
 AS.Ci.1.3  prāgrūpeṣu jvarādau vā balaṃ
                        yatnena pālayan |  
 balādhiṣṭhānamārogyamārogyārthaḥ kriyākramaḥ || 
 AS.Ci.1.4  laṅghanaiḥ kṣapite doṣe dīpte
                        'gnau lāghave sati |  
 svāsthyaṃ kṣuttṛṅ ruciḥ paktirbalemājaśca jāyate || 
 AS.Ci.1.5  tatrotkṛṣṭe samutkliṣṭe
                        kaphaprāye cale male |  
 sahṛllāsaprasekānnadveṣakāsaviṣūcike || 
 AS.Ci.1.6  sadyobhuktasya sañjāte jvare sāme
                        viśeṣataḥ |  
 vamanaṃ vamanārhasya śastaṃ kuryāttadanyathā || 
 AS.Ci.1.7
                         śvāsātīsārasanmohahṛdrogaviṣamajvarān || 
 AS.Ci.1.8  pippalībhiryutāṃ gālāṃ
                        kaliṅgairmadhukena vā |  
 pītvoṣṇatoyena vamenmadhbambu lavaṇāmbu vā || 
 AS.Ci.1.9
                         paṭolanimbakarkoṭavetrapatrajalāni vā |  
 peyāṃ maṇḍaṃ rasaṃ cekṣormadyaṃ kalpoditāni vā || 
 AS.Ci.1.10  vamanāni prayuñjīta
                        balakālavibhāgavit |  
 kṛte 'kṛte vā vamane jvarī kuryādviśoṣaṇam || 
 AS.Ci.1.11  doṣāṇāṃ samudīrṇānāṃ pācanāya
                        śamāya ca |  
 āmena bhasmanevāgnau channe 'nnaṃ na vipacyate || 
 AS.Ci.1.12
                         tasmādādoṣapacanājjvaritānupavāsayet |  
 tṛṣṇagalpālpamuṣṇāmbu pibedvātakaphajvare || 
 AS.Ci.1.13  tat kaphaṃ vilayaṃ nītvā
                        tṛṣṇāmāśu nivartayet |  
 udīrya cāgniṃ srotāṃsi mṛdūkṛtya viśodhayet || 
 AS.Ci.1.14
                         līnapittānilasvedaśakṛnmūtrānulomanam |  
 nidrājāṅyāruciharaṃ prāṇānāmavalambanam || 
 AS.Ci.1.15  viparītamataḥ śītaṃ
                        doṣasaṅghātavardhanam || 
 AS.Ci.1.16  uṣṇamevaṃguṇatve 'pi
                        yuñjyānnaikāntapittale |  
 udriktapitte davathudāhamohātisāriṇi || 
 AS.Ci.1.17  viṣamadyotthite grīṣme
                        kṣatakṣīṇe 'srapittini |  
 ghanacandanaśuṇṭhyambuparpaṭośīrasādhitam || 
 AS.Ci.1.18  śītaṃ tebhyo hitaṃ toyaṃ
                        pācanaṃ tṛḍjvarāpaham |  
 ūṣmā pittādṛte nāsti jvaro nāstyūṣmaṇā vinā || 
 AS.Ci.1.19  tasmāt pittaviruddhāni tyajet
                        pittādhike 'dhikam |  
 snānābhyaṅgapradehāṃśca pariśeṣaṃ ca laṅghanam || 
 AS.Ci.1.20  ajīrṇa iva śūlaghnaṃ sāme
                        tīvraruji jvare |  
 na pibedauṣadhaṃ taddhi bhūya evāmamāvahet || 
 AS.Ci.1.21  āmābhibhūtakoṣṭhasya ksīraṃ
                        viṣamaheriva |  
 sodardapīnasaśvāse jaṅghāparvāsthiśūlini |  
 vātaśleṣmātmake svedaḥ praśastaḥ sa pravartayet || 
 AS.Ci.1.22  svedamūtraśakṛdvātān
                        kuryādagneśca pāṭavam |  
 snehoktamācāravidhiṃ sarvataścānupālayet || 
 AS.Ci.1.23  laṅghanaṃ svedanaṃ kālo
                        yavāgvastiktako rasaḥ |  
 malānāṃ pācanāni syuryathāvasthaṃ krameṇa vā || 
 AS.Ci.1.24
                         śuddhavātakṣayāgantujīrṇajvariṣu laṅghanam |  
 neṣyate teṣu hi hitaṃ śamanaṃ yanna karśanam || 
 AS.Ci.1.25  tatrasāmajvarākṛtyā
                        jānīyādaviśoṣitam |  
 dvidhidhopakramajñānamavekṣeta ca laṅghane || 
 AS.Ci.1.26  yuktaṃ laṅghitaliggaistu taṃ
                        peyābhirupācaret |  
 yathāsvauṣadhasiddhābhirmaṇḍapūrvābhirāditaḥ || 
 AS.Ci.1.27  ṣaḍahaṃ vā mṛdutvaṃ vā jvaro
                        yāvadavāpnuyāt |  
 tasyāgnirdīpyate tābhiḥ samidbhiriva pāvakaḥ || 
 AS.Ci.1.28  tāśca
                        bheṣajasaṃyogāllaghutvāccāgnidīpanāḥ |  
 vātamūtrapurīṣāṇāṃ doṣāṇāṃ cānulomakāḥ || 
 AS.Ci.1.29  svedanāya
                        dravoṣṇatvānmṛdutvāttṛṭpraśāntaye |  
 āhārabhāvāt prāṇāya saratvāllāghavāya ca || 
 AS.Ci.1.30  jvaraghnā jvarasātmyatvāt
                        tasmāt peyābhirāditaḥ |  
 upakramejjvarān sarvānṛte madyasamutthitāt || 
 AS.Ci.1.31  prāglājapeyāṃ sujarāṃ
                        saśuṇṭhīdhānyapippalīm |  
 sasaindhavāṃ tathāmlārthī tāṃ pibet sahadāḍimām || 
 AS.Ci.1.32  sṛṣṭaviḍbahupitto vā
                        saśuṇṭhīmākṣikāṃ himām |  
 bastipārśvaśiraḥśūlī vyāghrīgokṣurasādhitām || 
 AS.Ci.1.33  pṛśni
                        parṇībalābilvanāgarotpaladhānyakaiḥ |  
 siddhāṃ jvarātisāryamlāṃ peyāṃ dīpanapācanīm || 
 AS.Ci.1.34  hrasvenapañcamūlena
                        hikkārukśvāsakāsavān |  
 pañcamūlena mahatā kaphārto yavasādhitām || 
 AS.Ci.1.35  vibaddhavarcāḥ sayavāṃ
                        pippalyāmalakaiḥ kṛtām |  
 yavāgūṃ sarpiṣā bhṛṣṭāṃ maladoṣānulomanīm || 
 AS.Ci.1.36
                         cavikāpippalīmūladrākṣāmalakanāgaraiḥ |  
 koṣṭhe vibaddhe saruji pibettu parikartini || 
 AS.Ci.1.37
                         kolavṛkṣāmlakalaśīdhāvanīśrīphalaiḥ kṛtām |  
 asvedanidrastṛṣṇārtaḥ sitāmalakanāgaraiḥ || 
 AS.Ci.1.38
                         sitābadaramṛdvīkāsārivāmustacandanaiḥ |  
 tṛṣṇācchardiparīdāhajvaraghnīṃ kṣaudrasaṃyutām || 
 AS.Ci.1.39  kuryāt peyauṣadhaireva
                        rasayūṣādikānapi |  
 madyodbhave madyanitye pittasthānagate kaphe || 
 AS.Ci.1.40  grīṣme
                        tayorvādhikayostṛṭchardidāhapīḍite |  
 ūrdhvaṃ pravṛtte rakte ca peyāṃ necchanti teṣu tu || 
 AS.Ci.1.41  drākṣādāḍimakāśmaryapathyā
                        pīluparūṣakaiḥ |  
 samadhūkaiḥ sabadaraiḥ sakṣaudrān sasitopalān || 
 AS.Ci.1.42  jvaraghnaistoyamṛditairadbhirvā
                        lājatarpaṇān |  
 pibet susūkṣmarajasastato jīrṇe tu tarpaṇe || 
 AS.Ci.1.43  yavāgvāṃ vaudanaṃ
                        kṣudvānaśnīyādbhṛṣṭataṇḍulam |  
 dakalāvaṇikairyūṣaiḥ rasairvā mudgalāvajaiḥ || 
 AS.Ci.1.44  ityayaṃ ṣaḍaho neyo balaṃ doṣaṃ
                        ca rakṣatā |  
 tataḥ pakveṣu doṣeṣu laṅghanādyaiḥ praśasyate || 
 AS.Ci.1.45  kaṣāyo doṣaśeṣasya pācanaḥ
                        śamano 'thavā |  
 tiktaḥ pitte viśeṣeṇa prayojyaḥ kaṭukaḥ kaphe || 
 AS.Ci.1.46  pittaśleṣmaharatve 'pi kaṣāyaḥ
                        sa na śasyate |  
 navajvare malastambhāt kaṣāyo viṣamajvarān || 
 AS.Ci.1.47  kurute
                        'rucihṛllāsahidhmādhmānādikānapi |  
 na cyavante na pacyante kaṣāyastambhitā malāḥ || 
 AS.Ci.1.48  tiryaggatā vimārgā vā
                        vardhayantyapi ca jvaram |  
 baddhāmakaphavātatvācchūlānāhādikānapi || 
 AS.Ci.1.49  saptāhādauṣadhaṃ keṃcidāhuranye
                        daśāhataḥ |  
 kecillaghvannabhuktasya yojyamāmolbaṇe na tu || 
 AS.Ci.1.50  tīvrajvaraparītasya
                        doṣavegodaye yataḥ |  
 doṣe 'thavātinicite tandrāstaimityakāriṇi || 
 AS.Ci.1.51  apacyamānaṃ bhaiṣajyaṃ bhūyo
                        jvalayati jvaram |  
 yadā jvaro mṛdurdeho laghuḥ pracalitā malāḥ || 
 AS.Ci.1.52  acirajvaritasyāpi
                        yojayedbheṣajaṃ tadā |  
 mustayā parpaṭaṃ yuktaṃ śuṇṭhyā dusparśayāpi vā || 
 AS.Ci.1.53  pākyaṃ śītakaṣāyaṃ vā
                        pāṭhośīraṃ savālakam |  
 pibettadvacca bhūnimbaguḍūcīmustanāgaram || 
 AS.Ci.1.54  yathāyogamime yojyāḥ kaṣāyā
                        doṣapācanāḥ |  
 jvarārocakatṛṣṇāsyavairasyāpaktināśanāḥ || 
 AS.Ci.1.55
                         pāṭhendrayavabhūnimbamustaparpaṭakāmṛtāḥ |  
 jayantyāmamatīsāraṃ jvaraṃ ca samahauṣadhāḥ || 
 AS.Ci.1.56  durālabhāmṛtāmustānāgaraṃ
                        vātaje jvare |  
 athavā pippalīmūlaguḍūcīviśvabheṣajam || 
 AS.Ci.1.57  kanīyaḥ pañcamūlaṃ ca pitte
                        kṣaudrasamanvitāḥ |  
 kaliṅgamustakaṭukā mustāparpaṭakaṃ tathā || 
 AS.Ci.1.58  sadhanvayāsabhūnimbaṃ
                        vatsakādyo gaṇaḥ kaphe |  
 athavā vṛṣagāṅgeyī śṛṅgevaradurālabhāḥ || 
 AS.Ci.1.59  rugvibandhānilaśleṣmayukte
                        dīpanapācanam |  
 abhayāpippalīmūlaśamyākakaṭukāghanam || 
 AS.Ci.1.60  kaliṅgakāḥ paṭolasya patraṃ
                        kaṭukarohiṇī |  
 paṭolaṃ sārivā mustā pāṭhā kaṭukarohiṇī || 
 AS.Ci.1.61
                         paṭolanimbatriphalāmṛdvīkāmustavatsakāḥ |  
 kirātatiktamamṛtā candanāṃ viśvabheṣajam || 
 AS.Ci.1.62  dhātrī
                        mustāmṛtākṣaudramardhaślokasamāpanāḥ |  
 pañcaite santatādīnāṃ pañcānāṃ śamanā matāḥ || 
 AS.Ci.1.63
                         paṭolendrayavāriṣṭabhadramustāmṛtādvayam |  
 sārivādvitayaṃ pāṭhā trāyantī kaṭurohiṇī || 
 AS.Ci.1.64
                         paṭolāriṣṭamṛdvīkāśamyākatriphalāvṛṣam |  
 candanośīradhānyābdaguḍūcīviśvabheṣajam || 
 AS.Ci.1.65
                         devadārusthirāśuṇṭhīvāsādhātrīharītakīḥ |  
 pañca pañca jvarān ghnanti yogā madhusitotkaṭāḥ || 
 AS.Ci.1.66  saguḍāḥ
                        sārivādrākṣāśatāhvākaṇareṇukāḥ |  
 kāśmaryasārivādrākṣātrāyamāṇāmṛtāguḍāḥ || 
 AS.Ci.1.67
                         śatapuṣpāvacākuṣṭhadevadāruhareṇukāḥ |  
 śarkarāmadhusaṃyuktāḥ samāṃsīmustadhānyakāḥ || 
 AS.Ci.1.68
                         kṛṣṇāpunarnavādrākṣāśatāhvāguḍasārivāḥ |  
 śāliparṇībalādrākṣāsārivācchinnasambhavāḥ || 
 AS.Ci.1.69  āragvadho balā rāsnā kāśmaryaṃ
                        madhukaṃ guḍaḥ |  
 śatāvarīcchinnaruhāsvaraso vā guḍānvitaḥ || 
 AS.Ci.1.70
                         sakṛṣṇājīrakasitānāgaraścāmṛtārasaḥ |  
 vātajvaraṃ jayanyūśu kevalo vāmṛtārasaḥ || 
 AS.Ci.1.71
                         bhārṅgīsaralagāṅgeyīdārukuṣṭhailavālukam |  
 koṣṇaṃ ghṛtaguḍopetaṃ pibedvā vātaje jvare || 
 AS.Ci.1.72  paṭolādiguḍūcyādī sūtroktau
                        pittaje jvare |  
 añjanādiḥ sakāśmaryaḥ sārivādiḥ saśarkaraḥ || 
 AS.Ci.1.73
                         sitāmadhukakāśmaryaśītośāriparūṣakam |  
 guḍūcīsārivāloddhrakamalotpalaśarkarāḥ || 
 AS.Ci.1.74
                         drākṣābhayātiktaghanaśamyākaphalaparpaṭam |  
 śyāmāparpaṭaduḥsparśātiktātiktasitāvṛṣāḥ || 
 AS.Ci.1.75
                         śarkarātiktakaṭukātrāyamāṇābibhītakam |  
 guḍūcyāmalakairyuktaḥ kevalo vāpi parpaṭaḥ || 
 AS.Ci.1.76  kaṣāyo vā
                        himastiktādrākṣāmadhukanimbajaḥ |  
 pittajvaraghnī kaṭukā ślakṣṇāpiṣṭā saśarkarā || 
 AS.Ci.1.77  kaphaje
                        'tiviṣośīrapaṭolamaricakṣapāḥ |  
 samūrvendrayavadvīpikuṣṭhanimbavacāguḍāḥ || 
 AS.Ci.1.78  saptacchadāmṛtānimbasphūrjātaṃ
                        mākṣikānvitam |  
 niśātrikaṭukaṃ tiktānāgapuṣpakaliṅgakāḥ || 
 AS.Ci.1.79
                         sārivātiviṣākuṣṭhaduḥsparśāmustagugguluḥ |  
 parūṣaṃ triphalā tiktā bījaṃ vṛṣakajaṃ ghanam || 
 AS.Ci.1.80  nāgaratriphalāmustāmūrvāpāṭhāḥ
                        samākṣikāḥ |  
 saṃsargasannipāteṣu miśrānetān vikalpayet || 
 AS.Ci.1.81  gokaṇṭakabalādarbhāḥ sasitā
                        vātapittaje |  
 drākṣāmalakabhūnimbāḥ saguḍūcīśaṭhīguḍāḥ || 
 AS.Ci.1.82  trāyantī sārivādrākṣā
                        kāśmaryacchinnajāguḍāḥ |  
 drākṣāmasūratrāyantīguḍūcīsārivābalāḥ || 
 AS.Ci.1.83
                         drākṣāmadhūkamadhukaloddhrakāśmaryasārivāḥ |  
 mustāmalakaddrīberapadmakesarapadmakam || 
 AS.Ci.1.84
                         mṛṇālacandanośīranīlotpalaparūṣakam |  
 phāṇṭo himo vā drākṣādirjātīkusumavāsitaḥ || 
 AS.Ci.1.85  yukto
                        madhusitālājairjayatyanilapittajam |  
 jvaraṃ madātyayaṃ chardi mūrchāṃ dāhaṃ śramaṃ bhramam |  
 ūrdhvagaṃ raktapittaṃ ca pipāsāṃ kāmalāmapi || 
 AS.Ci.1.86  kaphavāte
                        vacātiktāpāṭhāragvadhavatsakāḥ || 
 AS.Ci.1.87  pippalīcūrṇayukto vā
                        kvāthaśchinnodbhavodbhavaḥ |  
 vyāghrīśuṇṭhyamṛtākvāthaḥ pippalīcūrṇasaṃyutaḥ || 
 AS.Ci.1.88
                         vātaśleṣmajvaraśvāsakāsapīnasaśūlajit |  
 pathyā kustumbarīmustāśuṇṭhīkattṛṇaparpaṭam || 
 AS.Ci.1.89  sakaṭphalavacābhārṅgīdevāhvaṃ
                        madhuhiṅgumat |  
 kaphavātajvaraṣṭhīvakukṣihṛtpārśvavedanāḥ || 
 AS.Ci.1.90
                         kaṇṭhāmayāsyaśvayathukāsaśvāsānniyacchati || 
 AS.Ci.1.91  āragvadhādiḥ sakṣaudraḥ
                        kaphapittajvaraṃ jayet |  
 tathā tiktāvṛṣośīratrāyantītriphalāmṛtāḥ |  
 paṭolātiviṣānimbamūrvādhanvayavāsākāḥ || 
 AS.Ci.1.92  vṛṣapuṣpacchadarasaḥ
                        śarkarāmākṣikānvitaḥ |  
 pittaśleṣmajvaraṃ hanti sāsṛkpittaṃ sakāmalam || 
 AS.Ci.1.93
                         anantāviśvabhaiṣajyakaṭukātoyatoyadāḥ |  
 jvaratṛḍbhramasammohadhūmakāmlakanāśanāḥ || 
 AS.Ci.1.94  sannipātajvare
                        vyāghnīdevadāruniśādvayam |  
 paṭolapatranimbatvak triphalākaṭukāyutam || 
 AS.Ci.1.95  mustāparpaṭakaṃ pathyā mṛdvīkā
                        kaṭurohiṇī |  
 trāyantīkaṇatanmūladrākṣāpathyāmadhūlikāḥ || 
 AS.Ci.1.96
                         triphalośīraṣaḍgranthāyaṣṭīmadhubalāghanāḥ |  
 nāgaraṃ pauṣkaraṃ mūlaṃ guḍūcī kaṇṭakārikā || 
 AS.Ci.1.97  sakāsaśvāsapārśvārtau
                        vātaśleṣmottare jvare |  
 madhūkapuṣpamṛdvīkā trāyamāṇā parūṣakam || 
 AS.Ci.1.98  sośīratiktātriphalākāśmaryaṃ
                        kalpayeddhimam |  
 kaṣāyaṃ taṃ piban kāle jvarān sarvānapohati || 
 AS.Ci.1.99  jātyāmalakamustāni
                        tadvaddhanvayavāsakam |  
 baddhaviṭ kaṭukādrākṣātrāyantītriphalāguḍān || 
 AS.Ci.1.100  jīrṇauṣadho 'nnaṃ
                        peyādyamācarecchleṣmavānna tu |  
 peyā kaphaṃ vardhayati paṅkaṃ pāṃsuṣu vṛṣṭivat || 
 AS.Ci.1.101  śleṣmābhiṣyaṇṇadehānāmataḥ
                        prāgapi yojayet |  
 yūṣān kulatthacaṇakakalāyādikṛtān laghūn |  
 rūkṣāṃstiktarasopetān hṛdyān rucikarān paṭūn || 
 AS.Ci.1.102  raktādyāḥ śālayo jīrṇāḥ
                        ṣaṣṭikāśca jvare hitāḥ |  
 śleṣmottare vītatuṣāstathā vāṭyakṛtā yavāḥ || 
 AS.Ci.1.103  odanastaiḥ sruto dvistriḥ
                        prayoktavyo yathāyatham |  
 doṣadūṣyādibalato jvaraghnakvāthasādhitaḥ || 
 AS.Ci.1.104  mudgādyairlaghubhiryūṣāḥ
                        kulatthaiśca jvarāpahāḥ |  
 kāravellakakarkoṭabālamūlakaparpaṭaiḥ |  
 vārtākanimbakusumapaṭolaphalapallavaiḥ || 
 AS.Ci.1.105
                         atyantalaghubhirmāṃsairjāṅgalaiśca hitā rasāḥ |  
 vyāghrīparūṣatarkārīdrākṣāmalakadāḍimaiḥ || 
 AS.Ci.1.106  saṃskṛtāḥ
                        pippalīśuṇṭhīdhānyajīrakasaindhavaiḥ |  
 sitāmadhubhyāṃ prāyeṇa saṃyutā vā kṛtākṛtāḥ || 
 AS.Ci.1.107  anamlatakrasiddhāni rucyāni
                        vyañjanāni ca |  
 acchānyanalasampannānyanupāne 'pi yojayet |  
 tāni kvathitaśītaṃ ca vāri madyaṃ ca sātmyataḥ || 
 AS.Ci.1.108  kaṣāyapānapathyānnairdaśāha
                        iti laṅghate |  
 sarpirdadyāt kaphe mande vātapittottare jvare |  
 pakveṣu doṣeṣvamṛtaṃ tadviṣopamamanyathā || 
 AS.Ci.1.109  daśāhe syādatīte 'pi
                        jvaropadravavṛddhikṛt |  
 laṅghanādikramaṃ tatra kuryādā kaphasaṅkṣayāt || 
 AS.Ci.1.110  sajvaraṃ jvaramuktaṃ vā
                        dinānte bhojayellaghu |  
 śleṣmakṣayavivṛddhoṣmā balavānanalastadā || 
 AS.Ci.1.111  yathocite 'thavā kāle
                        doṣasātmyānurodhataḥ |  
 prāgalpavahnirbhuñjāno na hyajīrṇena pīḍyate || 
 iti prathamo 'dhyāyaḥ || 
 
 
                    atha dvitīyo 'dhyāyaḥ | 
                     AS.Ci.2.1  athāto jīrṇajvaracikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.2.2  dehadhātvabalatvena jvaro jīrṇo
                        'nuvartate || 
 AS.Ci.2.3  rūkṣaṃ hi tejo jvarakṛttejasā
                        rūkṣitasya ca |  
 vamanasvedakālāmbukaṣāyalaghubhojanaiḥ || 
 AS.Ci.2.4  yaḥ syādatibalo dhātuḥ sahacārī
                        sadāgatiḥ |  
 tasya saṃśamanaṃ sarpirdīptasyevāmbu veśmanaḥ || 
 AS.Ci.2.5  vātapittajitāmagnyaṃ
                        saṃskāramanurudhyate |  
 sutarāṃ taddhyato dadyādyathāsvauṣadhasādhitam || 
 AS.Ci.2.6  viparītaṃ jvaroṣmāṇaṃ jayet
                        pittaṃ ca śaityataḥ |  
 snehādvātaṃ ghṛtaṃ tulyaṃ yogasaṃskārataḥ kapham || 
 AS.Ci.2.7  pūrve kaṣāyāḥ saghṛtāḥ sarve
                        yojyā yathāmalam |  
 triphalāpicumandatvaṅmadhukaṃ bṛhatīdvayam |  
 samasūradalaṃ kvāthaḥ saghṛto jvarakāsahā || 
 AS.Ci.2.8
                         nidigdhikātāmalaphītrāyamāṇākaliṅgakaiḥ |  
 kṛṣṇāṃśumatyativiṣākaṭukāsevyacandanaiḥ || 
 AS.Ci.2.9
                         dhātrībilvaghanadrākṣāsārivābhiśca sādhitam |  
 hanti sadyo ghṛtaṃ jīrṇajvaraṃ kāsaṃ halīmakam |  
 aruciṃ viṣamaṃ vahniṃ yakṣmāṇaṃ ca navotthitam || 
 AS.Ci.2.10
                         vāsāguḍūcītriphalātrāyamāṇāyavāsakāt |  
 kvāthe kṣīre ca vipacet jvaraghnaṃ kalkitairghṛtam |  
 pippalīmustamṛdvīkācandanotpalanāgairaḥ || 
 AS.Ci.2.11
                         balādurālabhāmustātrāyatīnimbaparpaṭam |  
 pañcamūladvayaṃ yacca kvāthayitvā ghṛtaṃ pacet |  
 sakṣīraṃ kalkitairdrākṣāmedāmalakapauṣkaraiḥ || 
 AS.Ci.2.12  śaṭhītāmalakīyuktaistacca
                        jvaraharaṃ param |  
 kṣayakāsaśiraḥpārśvahṛcchūlāṃsābhitāpanut || 
 AS.Ci.2.13
                         kulatthakolatriphalādaśamūlayavān pacet |  
 dvipalān saliladroṇe pūte piṣṭvāksakān kṣipet || 
 AS.Ci.2.14
                         pañcakolakasaptāhvavayasthānimbatumburūn |  
 śaṭhīpuṣkaramūlārkamūlaprativiṣāvacāḥ || 
 AS.Ci.2.15  kirātatiktakaṃ mustaṃ
                        karkaṭākhyāṃ durālabhām |  
 naktamālamubhe pāṭhe kaṭukāśigrutejanīḥ || 
 AS.Ci.2.16
                         somavalkadvirajanīkaṇṭakīkaṇṭakārikāḥ |  
 paṭolahiṅgugojihvākebukaṃ madanājjhaṭā || 
 AS.Ci.2.17  lavaṇāni palāṃśāni
                        kṣārānardhapalonmitān |  
 prasthaṃ cājyasya tatsiddhaṃ dīpanaṃ kaphavātajit || 
 AS.Ci.2.18
                         hṛtplīhagrahaṇīgulmakāsaśvāsārśasāṃ hitam |  
 dīrghajvarābhibhūtānāṃ jvariṇāmamṛtopamam || 
 AS.Ci.2.19
                         mañjiṣṭhātiviṣāpathyāvacānāgararohiṇīḥ |  
 devadāru haridrāṃ ca droṇe 'pāṃ pālikān pacet |  
 kvāthe 'smin sādhayet piṣṭairghṛtaprasthaṃ picūnmitaiḥ || 
 AS.Ci.2.20
                         śṛṅgaverakaṇāhiṅgudvikṣārapaṭupañcakaiḥ |  
 tatkaphāvṛtasarvotthajvariṇāmamṛtopamam || 
 AS.Ci.2.21
                         vardhmahidhmāruciśvāsakāsapāṇḍuvikāriṇām |  
 galagraha (granthi) pramehārśaḥ plīhāpasmāraśophinām |  
 udāvartaparītānāṃ mandāgnikṛmikoṣṭhinām || 
 AS.Ci.2.22  guḍūcyā rasakalkābhyāṃ
                        triphalāyā vṛṣasya ca |  
 mṛdvīkāyā balāyāśca siddhāḥ snehā jvaracchidaḥ || 
 AS.Ci.2.23  jīrṇe ghṛte ca bhuñjīta
                        mudumāṃsarasaudanam |  
 balaṃ hyalaṃ doṣaharaṃ paraṃ tacca balapradam || 
 AS.Ci.2.24  kaphapittaharā
                        mudgakāravellādijā rasāḥ |  
 prāyeṇa tasmānna hitā jīrṇe vātottare jvare |  
 śūlodāvartaviṣṭambhajananā jvaravardhanāḥ || 
 AS.Ci.2.25  na śāmyatyevamapi cejjvaraḥ
                        kurvīta śodhanam |  
 śodhanārhasya vamanaṃ prāguktaṃ tasya yojayet |  
 āmāśayagate doṣe balinaḥ pālayan balam || 
 AS.Ci.2.26  santarpaṇotthe vamanaṃ
                        pippalīlavaṇāmbunā |  
 śarkarāmākṣikāmbhobhirdāhatṛṣṇolbaṇe jvare || 
 AS.Ci.2.27  pakve tu śithile doṣe jvare vā
                        viṣamadyaje |  
 modakaṃ triphalāśyāmātrivṛtpippalikesaraiḥ || 
 AS.Ci.2.28  sasitāmadhubhirdadyādvyoṣādyaṃ
                        vā virecanam |  
 drākṣādhātrīrasaṃ tadvatsadrākṣāṃ vā harītakīm |  
 rasamāmalakānāṃ vā ghṛtabhṛṣṭaṃ jvarāpaham || 
 AS.Ci.2.29  lihyādvā trivṛtaścūrṇaṃ
                        kṛṣṇātriphalayostathā |  
 sarpirmadhubhyāṃ triphalāṃ pibedrāksārasena vā || 
 AS.Ci.2.30  āragvadhaṃ vā payasā mṛdvīkānāṃ
                        rasena vā |  
 triphalāṃ trāyamāṇāṃ vā payasā jvaritaḥ pibet || 
 AS.Ci.2.31  saghṛtaṃ triphalākvāthaṃ
                        sarpiṣā vā vinā śṛtam |  
 payo 'nupānamuṣṇaṃ vā mṛdvīkāsvarasaṃ pibet |  
 viriktānāṃ ca saṃsargī maṇḍapūrvā yathākramam || 
 AS.Ci.2.32  cyavamānaṃ
                        jvarotkliṣṭamupekṣeta malaṃ sadā |  
 pakvo 'pi hi vikurvīta doṣaḥ koṣṭhe kṛtāspadaḥ || 
 AS.Ci.2.33  atipravartamānaṃ vā pācayan
                        saṅgrahaṃ nayet || 
 AS.Ci.2.34  āmasaṅgrahaṇe doṣā doṣopakrama
                        īritāḥ || 
 AS.Ci.2.35  pāyayeddoṣaharaṇaṃ
                        mohādāmajvare tu yaḥ |  
 prasuptaṃ kṛṣṇasarpaṃ sa karāgreṇa parāmṛśet || 
 AS.Ci.2.36  jvarakṣīṇasya na hitaṃ vamanaṃ
                        na virecanam |  
 kāmaṃ tu payasā tasya nirūhairvā harenmalān || 
 AS.Ci.2.37  kṣīrocitasya prakṣīṇaśleṣmaṇo
                        dāhatṛṅvataḥ |  
 kṣīraṃ pittānilārtasya pathyamapyatisāriṇaḥ || 
 AS.Ci.2.38  tadvapurlaṃghanottaptaṃ pluṣṭaṃ
                        vanamivāgninā |  
 divyāmbu jīvayettasya jvaraṃ cāśu niyacchati || 
 AS.Ci.2.39  saṃskṛtaṃ śītamuṣṇaṃ vā
                        tasmāddhāroṣṇameva vā |  
 vibhajya kāle yuñjīta jvariṇaṃ hantyato 'nyathā || 
 AS.Ci.2.40  payaḥ
                        saśuṇṭhīkharjūramṛdvīkāśarkarāghṛtam |  
 śṛtaśītaṃ madhuyutaṃ tṛḍdāhajvaranāśanam || 
 AS.Ci.2.41
                         tadvaddrākṣābalāyaṣṭīsāribākaṇacandanaiḥ |  
 caturguṇenāmbhasā vā pippalyā vā śṛtaṃ pibet || 
 AS.Ci.2.42  kāsācchvāsācchiraśśūlān
                        pārśvaśūlāccirajvarāt |  
 mucyate jvaritaḥ pītvā pañcamūlīśṛtaṃ payaḥ || 
 AS.Ci.2.43  śṛtamareṇḍamūlena bālavilvena
                        vā jvarāt |  
 dhāroṣṇaṃ vā payaḥ pītvā vibaddhānilavarcasaḥ |  
 saraktapicchātisṛteḥ satṛṭśūlapravāhikāt || 
 AS.Ci.2.44  siddhaṃ
                        śuṇṭhībalāvyāghnīgokaṇṭakaguḍaiḥ payaḥ |  
 śophamūtraśakṛdvātavibandhajvarakāsajit || 
 AS.Ci.2.45  vṛścīvabilvavarṣābhūsādhitaṃ
                        jvaraśophanut |  
 śiṃśipāsārasiddhaṃ ca kṣīramāśu jvarāpaham || 
 AS.Ci.2.46  nirūhastu balaṃ vahniṃ
                        vijvaratvaṃ mudaṃ rucim |  
 doṣe yuktaḥ karotyāśu pakve pakvāśayaṃ gate || 
 AS.Ci.2.47  pittaṃ vā kaphapittaṃ vā
                        pakvāśayagataṃ haret |  
 sraṃsanaṃ trīnapi malān bastiḥ pakvāśayāśrayān || 
 AS.Ci.2.48  prakṣīṇakaphapittasya
                        trikapṛṣṭhakaṭīgrahe |  
 dīptāgnerbaddhaśakṛtaḥ prayuñjītānuvāsanam || 
 AS.Ci.2.49
                         paṭolanimbacchadanakaṭukācaturaṅgulaiḥ |  
 sthirābalāgokṣurakamadanośīravālakaiḥ || 
 AS.Ci.2.50  payasyardhodake kvāthaṃ
                        kṣīraśeṣaṃ vimiśritam |  
 kalkitairmustamadanakṛṣṇāmadhukavatsakaiḥ |  
 bastiṃ madhughṛtābhyāṃ ca pīḍayejjvaranāśanam || 
 AS.Ci.2.51  catasraḥ
                        parṇinīryaṣṭīphalośīranṛpadrumān |  
 kvāthayet kalkayedyaṣṭīśatāhvāphalinīphalam |  
 mustaṃ ca bastiḥ saguḍakṣaudrasarpirjvarāpahaḥ || 
 AS.Ci.2.52
                         trāyamāṇāmṛtāyaṣṭīmadanāṃśumatīdvayaiḥ |  
 sabalācandanavṛṣairjāṅgalaiśca mṛgadvijaiḥ || 
 AS.Ci.2.53  kvāthe kṛte kṣipet piṣṭvā
                        phalayaṣṭīkaṇāghanam |  
 sa sadyo jvarahā bastiḥ sājyakṣaudro 'lpasaindhavaḥ || 
 AS.Ci.2.54  āmrādīnāṃ tvacaṃ śaṅkhaṃ
                        candanaṃ madhukotpalam |  
 svarṇagaurikamāñjiṣṭhāmṛṇālāñjanapadmakam || 
 AS.Ci.2.55  kṣīreṇa kalkitaṃ bastiṃ śītaṃ
                        samadhuśarkaram |  
 dāhajvaraharaṃ dadyātsiddhaṃ taiścānuvāsanam || 
 AS.Ci.2.56  jīvantīṃ madanaṃ medāṃ pippalīṃ
                        madhukaṃ vacām |  
 ṛddhiṃ rāsnāṃ bilvaṃ śatapuṣpāṃ śatāvarīm || 
 AS.Ci.2.57  piṣṭvā kṣīraṃ jalaṃ
                        sarpistailaṃ caikatra sādhitam |  
 jvare 'nuvāsanaṃ kuryāttathā snehaṃ yathāmalam || 
 AS.Ci.2.58
                         candanāgarukāśmaryapaṭolamadanotpalaiḥ |  
 paṭolāriṣṭamadanaguḍūcīmadhukairapi |  
 ye ca siddhiṣu vakṣyante bastayo jvaranāśanāḥ || 
 AS.Ci.2.59
                         śiroruggauravaśleṣmaharamindriyabodhanam |  
 jīrṇajvare rucikaraṃ dadyānnasyaṃ virecanam |  
 snaihikaṃ śūnyaśiraso dāhārte pittanāśanam || 
 AS.Ci.2.60  dhūmagaṇḍūṣakavalān yathādoṣaṃ
                        ca kalpayet |  
 pratiśyāyāsyavairasyaśiraḥ kaṇṭhāmayāpahān || 
 AS.Ci.2.61  arucau mātuluṅgasya kesaraṃ
                        sājyasaindhavam |  
 dhātrīdrākṣāsitānāṃ vā kalkamāsyena dhārayet || 
 AS.Ci.2.62  yathopaśayasaṃsparśān
                        śītoṣṇadravyakalpitān |  
 abhyaṅgālepasekādīn jvare jīrṇe tvagāśrite |  
 kuryādañjanadhūpāṃśca tathaivāgantuje 'pi tān || 
 AS.Ci.2.63  dāhe sahasradhautena
                        sarpiṣābhyaṅgamācaret || 
 AS.Ci.2.64  sūtroktaiśca
                        gaṇaistaistairmadhurāmlakaṣāyakaiḥ |  
 dūrvādibhirvā pittaghnaiḥ śodhanādigaṇoditaiḥ || 
 AS.Ci.2.65  śītavīryairhimasparśaiḥ
                        kvāthakalkīkṛtaiḥ pacet |  
 tailaṃ sakṣīramabhyaṅgātsadyo dāhajvarāpaham || 
 AS.Ci.2.66  candanaṃ madhukaṃ kālā drākṣā
                        madhurasā niśā |  
 tatsiddhaṃ pūrvavattailaṃ dāhajvaraharaṃ param || 
 AS.Ci.2.67  śiro gātraṃ ca taireva
                        nātipiṣṭaiḥ pralepayet |  
 tatkvāthena parīṣekamavagāhaṃ ca yojayet |  
 tathāranālasalilakṣīraśuktaghṛtādibhiḥ || 
 AS.Ci.2.68
                         kapitthamātuluṅgāmlavidārīlodhradāḍimaiḥ |  
 badarīpallavotthena phenenāriṣṭakasya vā || 
 AS.Ci.2.69
                         karpūrapadmakośīrakālīyāmbukucandanaiḥ |  
 tuṅgapriyaṅguśaivālakamalotpalakardamaiḥ || 
 AS.Ci.2.70
                         vetrāgralodhrapuṇḍrāhvairāranālena kalkitaiḥ |  
 lepā vyastaiḥ samastairvā dāhaghnā varṇakāriṇaḥ || 
 AS.Ci.2.71
                         dhātrītvakpatranaladaśaṅkhavyāghranakhotpalaiḥ |  
 candanāñjanamustaiśca savṛkṣāmlāmlavetasaiḥ || 
 AS.Ci.2.72  sajīvakaiḥ samadhukaiḥ
                        sapalāśaiḥ sadāḍimaiḥ |  
 bījapūrarasakṣaudraśuktayuktaiḥ pralepitaiḥ || 
 AS.Ci.2.73  śirasyaṅge ca
                        tṛṭchardidāhamohaśirorujaḥ |  
 naśyanti gaṇḍāḥ piṭakāḥ pralāpaśca jvarārtijaḥ || 
 AS.Ci.2.74  gaurāmalakakalkaśca sāmlaḥ
                        sājyaśca tadguṇaḥ |  
 madhūkamadhukodīcyanīlotpalamadhūlikāḥ || 
 AS.Ci.2.75  jayanti madhusarpirbhyāṃ līḍhā
                        dāhajvarabhramān |  
 kāsāsṛkpittavīsarpaśvāsahidhmāvamīrapi || 
 AS.Ci.2.76  vāmyaṃ ca vāmayedāśu śītena
                        madhuvāriṇā |  
 yo varṇitaḥ pittaharo doṣopakramaṇe kramaḥ |  
 taṃ ca śīlayataḥ śīghraṃ sadāho naśyati jvaraḥ || 
 AS.Ci.2.77  vallakīmadhuraṃ gītaṃ candrikā
                        harmyamastakam |  
 haranti dāhaṃ hārāśca haricandanaśītalāḥ || 
 AS.Ci.2.78  dāhaṃ mandāniloddhūtāḥ kulyāḥ
                        salilamālinaḥ |  
 calatpravālāṅgulibhistarjayanti mahādrumāḥ || 
 AS.Ci.2.79  vācaḥ śiśūnāmavyaktā yoṣito
                        madanāturāḥ |  
 dāhaṃ nirbhatsayantyāśu sajjanānāṃ ca sūnṛtāḥ || 
 AS.Ci.2.80  rucibhedānurodhena
                        nānāśaktisamanvitaḥ |  
 dāhaśītajvaraharaḥ kāntākāntāṅgasaṅgamaḥ |  
 dāhaśītavyupaśame tāstato 'panayet punaḥ || 
 AS.Ci.2.81
                         vīryoṣṇairuṣṇasaṃsparśaistagarāgarukuṅkumaiḥ |  
 kuṣṭhasthauṇeyaśaileyasaralāmaradārubhiḥ || 
 AS.Ci.2.82
                         nakharāsnāpuravacācaṇḍalaudvayacorakaiḥ |  
 pṛthvīkāśigrusurasahiṃsrādhyāmakasarṣapaiḥ || 
 AS.Ci.2.83
                         daśamūlamṛtairaṇḍadvayapattūrarohiṣaiḥ |  
 tamālapatrapūtīkasallakīdhānyadīpyakaiḥ || 
 AS.Ci.2.84
                         misimāṣakulatthāgniprakīryānākulīdvayaiḥ |  
 anyaiśca tadvidhairdravyaiḥ śīte tailaṃ jvare pacet || 
 AS.Ci.2.85  kvathitaiḥ kalphitairyuktaiḥ
                        surāsauvīrakādibhiḥ |  
 tenābhyajyāt sukhoṣṇena taiḥ supiṣṭaiśca lepayet || 
 AS.Ci.2.86  kavoṣṇaistaiḥ parīṣekamavagāhaṃ
                        ca yojayet |  
 kevalairapi tadvacca śuktagomūtramastubhiḥ || 
 AS.Ci.2.87
                         kuṅkumāgarukastūrīnakhailāsuradārubhiḥ |  
 śaileyacaṇḍātvaṅmustarāsnākapivacāmayaiḥ || 
 AS.Ci.2.88  pṛthak pradehāḥ sarvairvā
                        śītaghnā dṛḍhakalkitāḥ |  
 yavacūrṇaṃ ghṛtābhyaktaṃ pacet kṣīre caturguṇe || 
 AS.Ci.2.89  darvīpralepanaṃ lepaṃ
                        jvarārtasya prayojayet |  
 āragvadhādivargaṃ ca pānābhyañjanalepane || 
 AS.Ci.2.90  dhūpānagarujānye ca vakṣyante
                        viṣamajvare |  
 agnyanagnikṛtān svedān svedi bheṣajabhojanam || 
 AS.Ci.2.91  saṃsargabalayoge ca
                        vātaśleṣmanibarhaṇam |  
 garbhabhūveśmaśayanaṃ kuthakambalarallakān || 
 AS.Ci.2.92
                         nirdhūmadīptairaṅgārairhasantīśca hasantikāḥ |  
 madyaṃ satryūṣaṇaṃ takraṃ kulatthavrīhikodravān || 
 AS.Ci.2.93  saṃśīlayedvepathumān
                        yaccānyadapi pittalam |  
 ajājyāḥ saguḍaṃ kalkaṃ saguḍaṃ vāmṛtārasam || 
 AS.Ci.2.94  rasaṃ vārtākaphalajaṃ pibedvā
                        madhusaṃyutam |  
 madhukāgarukauntīnāṃ kalko vyāghranakhasya ca || 
 AS.Ci.2.95  madyena pītaḥ
                        sakṣaudrastīvraśītajvarāpahaḥ |  
 dayitāḥ stanaśālinyaḥ pīnā vibhramabhūṣaṇāḥ || 
 AS.Ci.2.96  yauvanāsavamattāśca
                        tamāliṅgeyuraṅganāḥ |  
 vītaśītaṃ ca vijñāya tāstato 'panayet punaḥ || 
 AS.Ci.2.97  ānāhe kālavit kuryāt
                        kriyāmalasakoditām |  
 pippalīpippalīmūlayavānīcitrasādhitām || 
 AS.Ci.2.98  yavāgūṃ
                        pāyayeccainamanilasyānulomanīm |  
 sopadravo 'pi cedevaṃ jvaraḥ śīto na śāmyati || 
 AS.Ci.2.99  atyudīrṇe 'nilakaphe svasthāne
                        pittadhāmni vā |  
 takrānupānaṃ trapusaṃ bhakṣayitvānalaṃ bhajet || 
 AS.Ci.2.100  ā ssvedasambhavāttiṣṭhet
                        prāvṛtastadvadātape |  
 tato vimṛditasnāto yuktāśī syādgate jvaro || 
 AS.Ci.2.101  śamaṃ tau pittavṛdhyaiva
                        prapadyete svadhāma ca |  
 nivartate tataḥ śīghraṃ vātaśleṣmodbhavo jvaraḥ || 
 AS.Ci.2.102
                         svarjjikākuṣṭhamañjiṣṭhālākṣāmūrvāniśauṣadhaiḥ |  
 satakraṃ sādhitaṃ tailamabhyaṅgāddāhaśītajit || 
 AS.Ci.2.103  vamanaiśca virekaiśca
                        bastibhiśca yathākramam |  
 jvarānupacareddhīmān kaphapittānilodbhavān || 
 AS.Ci.2.104  saṃsṛṣṭaiḥ
                        sannipatitairekānekolbaṇaiḥ samaiḥ |  
 jvarān doṣakramāpekṣī yathoktairauṣadhairjayet || 
 AS.Ci.2.105  vardhanenaikadosasya
                        kṣapaṇenocchritasya vā |  
 kaphasthānānupūrvyā vā sannipātajvaraṃ jayet || 
 AS.Ci.2.106  nidrānivāraṇopāyaḥ
                        sanyāsābhihito hitaḥ |  
 sannipāte viśeṣeṇa dāruṇo 'yamupadravaḥ || 
 AS.Ci.2.107  sannipātajvarasyānte
                        karṇamūle sudāruṇaḥ |  
 śophaḥ sañjāyate tena kaścideva vimucyate || 
 AS.Ci.2.108  raktāvasecanaiḥ śīghraṃ
                        sarpiṣpānaiśca taṃ jayet |  
 pradehaiḥ kaphapittaghnairnāvanaiḥ kavalagrahaiḥ || 
 AS.Ci.2.109  śītoṣṇasnigdharūkṣādyairjvaro
                        yasya na śāmyati |  
 śākhānusārī tasyāśu muñcedbāhvāḥkramātsirām || 
 AS.Ci.2.110  ayameva vidhiḥ kāryo viṣame
                        'pi yathāyatham |  
 jvare vibhajya vātādīnyaścānantaramucyate || 
 AS.Ci.2.111
                         paṭolakaṭukāmustāprāṇadāmadhukaiḥ kṛtāḥ |  
 tricatuṣpañcaśaḥ kvāthā viṣamajvaranāśanāḥ || 
 AS.Ci.2.112  yojayettriphalāṃ pathyā
                        guḍūcīṃ pippalīṃ pṛthak |  
 taistairvidhānaiḥ saguḍaṃ bhallātakamathāpi vā || 
 AS.Ci.2.113  laṅghanaṃ bṛṃhaṇaṃ vāpi
                        jvarāgamanavāsare |  
 prātaḥ satailaṃ laśunaṃ prāgbhaktaṃ vā tathā ghṛtam || 
 AS.Ci.2.114  jīrṇaṃ tadvaddadhi
                        payastakraṃ sarpiśca ṣaṭpalam |  
 kalyāṇakaṃ pañcagavyaṃ tiktākhyaṃ vṛṣasādhitam || 
 AS.Ci.2.115  pañcagavyasya mahato vidhinā
                        pañcamāhiṣam |  
 pañcājaṃ caturauṣṭraṃ ca siddhaṃ siddhaṃ ghṛtaṃ tathā || 
 AS.Ci.2.116
                         kaṭurohiṇimañjiṣṭhāvṛṣagranthikacitrakaiḥ |  
 pāṭhāsvaguptādviniśaiḥ pañcagavyasya pañcasu || 
 AS.Ci.2.117  prastheṣu saṃyutaiḥ sevyaṃ
                        viṣamajvarajit param |  
 vāksvarasmṛtimedhāgnibalārogyavṛṣatvakṛt || 
 AS.Ci.2.118  kolāgnimanthatriphalākvāthe
                        dadhnā ghṛtaṃ pacet |  
 tilvakāvāpametacca viṣamajvaranāśanam || 
 AS.Ci.2.119
                         śṛtakṣīraghṛtakṣaudrasitākṛṣṇāḥ svajāhatāḥ |  
 viṣamajvarahṛdrogakṣatakāsakṣayāpahāḥ || 
 AS.Ci.2.120  surāṃ tīkṣṇaṃ ca yanmadyṃa
                        śikhitittiridakṣajam |  
 māṃsaṃ medhyoṣṇavīryaṃ ca sahānnena prakāmataḥ || 
 AS.Ci.2.121  sevitvā tadahaḥ svapyādathavā
                        punarullikhet |  
 sarpiṣo mahatīṃ mātrāṃ pītvā vā chardayet punaḥ || 
 AS.Ci.2.122  nīlinīmajagandhāṃ ca trivṛtāṃ
                        kaṭurohiṇīm |  
 pibejjvarasyāgamane snehasvedopapāditaḥ || 
 AS.Ci.2.123  āsthāpanaṃ vā
                        tadahardadyātsvinnasya yāpanam |  
 payasā vṛpadaṃśasya śakṛdvā tadahaḥ pibet || 
 AS.Ci.2.124  mastunā vā vṛṣaśakṛt surayā
                        vātha saindhavam |  
 manohvā saindhavaṃ kṛṣṇā tailena nayanāñjanam || 
 AS.Ci.2.125  yojyā hiṅgusamā vyāghrīvasā
                        nasye sasaindhavā |  
 purāṇasarpiḥ saṃhasya vasā tadvat sasaindhavā || 
 AS.Ci.2.126  palaṅkaṣā nimbapatraṃ vacā
                        kuṣṭhaṃ harītakī |  
 sarṣapāḥ sayavāḥ sarpirdhūpo viḍvā biḍālajā || 
 AS.Ci.2.127
                         puradhyāmavacāsarjanimbārkāgarudārubhiḥ |  
 dhūpo jvareṣu sarveṣu kāryo 'yamaparājitaḥ || 
 AS.Ci.2.128
                         sahadevāvacābhadrānākulībhiḥprayojayet |  
 dhūpanodvartanālepān sarvajvaranibarhaṇān || 
 AS.Ci.2.129  dhūmanasyāñjanottāsā ye
                        coktāścittavaikṛte |  
 davāśrayaṃ ca bhaiṣajyaṃ jvarān sarvānapohati |  
 viśeṣādviṣamān prāyaste hyāgantvanubandhajāḥ || 
 AS.Ci.2.130  yathāsvaṃ ca sirāṃ
                        vidhyedaśāntau viṣamajvare || 
 AS.Ci.2.131  rasasaṃsthe tu sarvasmin
                        kuryādvamanalaṅghane |  
 sekasaṃśamanāleparaktamokṣānasṛksthite || 
 AS.Ci.2.132  tīkṣṇān virekān māṃsasthe
                        medoghnaṃ medasi sthite |  
 asthisthe vātaśamanamabhyaṅgasvedamardanam |  
 jvare vātārtiśamanaṃ viśeṣādbastikarma ca || 
 AS.Ci.2.133
                         kevalānilavīsarpavisphoṭābhihatajvare |  
 sarpiṣpānahimālepasekamāṃsarasāśanam || 
 AS.Ci.2.134  kuryādyathāsvamuktaṃ ca
                        raktamokṣādisādhanam |  
 grahotthe bhūtavidyoktaṃ maṇimantrādisādhanam |  
 auṣadhīgandhaje pittaśamanaṃ viṣajidriṣe || 
 AS.Ci.2.135  iṣṭairarthairmanojñaiśca
                        yathādosaśamena ca |  
 hitāhitavivekaiśca jvaraṃ krodhādijaṃ jayet || 
 AS.Ci.2.136  krodhajo yāti kāmena śāntiṃ
                        krodhena kāmajaḥ |  
 bhayaśokodbhavau tābhyāṃ bhīśokābhyāṃ tathetarau |  
 śāpātharvaṇamantrotthe vidhirdaivavyapāśrayaḥ || 
 AS.Ci.2.137  te jvarāḥ kevalāḥpūrva
                        vyāpyante 'nantaraṃ malaiḥ |  
 tasmāddoṣānusāreṇa teṣvāhārādi kalpayet |  
 na hi jvaro 'nubadhnāti mārutādyairvinākṛtaḥ || 
 AS.Ci.2.138  kathāstrivargasaṃyuktā
                        ruṅnidrādivinodinīḥ |  
 śastā vicitrāḥ śṛṇuyānna pretavyādhitāśrayāḥ || 
 AS.Ci.2.139  jvarakālasmṛtiṃ cāsya
                        hāribhirviṣayairharet |  
 tyajedābalalābhācca vyāyāmasnānamaithunam || 
 AS.Ci.2.140  gurvasātmyaṃ vidāhyannaṃ
                        yaccānyajjvarakāraṇam |  
 na vijvaro 'pi sahasā sarvānnīno bhavet tathā || 
 AS.Ci.2.141  sadyaḥ prāṇaharo
                        yasmāttasmāttasya viśeṣataḥ |  
 tasyāṃ tasyāmavasthāyāṃ kuryāttattadhiṣagjitam || 
 AS.Ci.2.142  manobhirāmā viṣayā vacanaṃ
                        hlādi dakṣiṇam |  
 karuṇārdraṃ manaḥ śuddhaṃ sarvajvaraniṣūdanam || 
 AS.Ci.2.143  mātaraṃ pitaraṃ devān vaidyān
                        viprān haraṃ harim |  
 pūjayecchīlayeddānadamasatyadayārjavān |  
 dhārayecca sadā mantramaṇiratnamahauṣadhīḥ || 
 AS.Ci.2.144  āryāvalokitaṃ
                        parṇaśabarīmaparājitām |  
 praṇamedāryatārāṃ ca sarvajvaranivṛttaye || 
 AS.Ci.2.145  japaṃstathā gatoṣṇīṣaṃ
                        sarvavyādhicikitsitam |  
 āgantudoṣasahajaiḥ sarvarogairvimucyate || 
 iti dvitīyo 'dhyāyaḥ || 
 
 
                    atha tṛtīyo 'dhyāyaḥ | 
                     AS.Ci.3.1  athāto raktapittacikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.3.2  ūrdhvagaṃ balino
                        'vegamekadoṣānugaṃ navam |  
 raktapittaṃ sukhe kāle sādhayennirupadravam || 
 AS.Ci.3.3  adhogaṃ yāpayedraktaṃ yacca
                        doṣadvayānugam |  
 śāntaṃ śāntaṃ punaḥ kupyanmārgānmārgāntarañca yat || 
 AS.Ci.3.4  atipravṛttaṃ mandāgnostridoṣaṃ
                        dvipathaṃ tyajet |  
 jñātvā nidānamayanaṃ malāvanubalau balam || 
 AS.Ci.3.5  deśakālādyavasthāṃ ca raktapitte
                        prayojayet |  
 laṅghanaṃ bṛṃhaṇaṃ cādau śodhanaṃ śamanaṃ tathā || 
 AS.Ci.3.6  santarpaṇotthaṃ balino
                        bahudoṣasya sādhayet |  
 ūrdhvabhāgaṃ virekeṇa vamanena tvadhogatam |  
 śamanairbṛṃhaṇaiścānyallaṅghyabṛṃhyānavekṣya ca || 
 AS.Ci.3.7  ūrdhvaṃ pravṛtte śamanau rasau
                        tiktakaṣāyakau |  
 upavāsaśca niḥśuṇṭhīṣaḍaṅgodakapāyinaḥ || 
 AS.Ci.3.8  adhoge raktapitte tu bṛṃhaṇo
                        madhuro rasaḥ |  
 ūrdhvage tarpaṇaṃ yojyaṃ peyā pūrvamadhogate || 
 AS.Ci.3.9  aśnato balino 'śuddhaṃ na dhāryaṃ
                        taddhi rogakṛt |  
 dhārayedanyathā śīghramagnivacchīghrakāri tat || 
 AS.Ci.3.10
                         trivṛtātriphalādhātrītrāyantyāragvadhābhayāḥ |  
 gavākṣīkṣurasakṣīradrākṣākṣaudrasitotkaṭāḥ |  
 yathāsvaṃ kalpavihitā virekārthaṃ prayojayet || 
 AS.Ci.3.11  trivṛcchyāmākaṣāyeṇa kalkena ca
                        saśarkaram |  
 sādhayedvidhivallehaṃ lihyāt pāṇitalaṃ tataḥ || 
 AS.Ci.3.12  triphalā trivṛtā śyāmā pippalī
                        śarkarā madhu |  
 modakaḥ sannipātordhvaraktapittajvarāpahaḥ || 
 AS.Ci.3.13  trivṛtsamasitā tadvat
                        pippalīpādasaṃyutā |  
 vamanaṃ phalasaṃyuktaṃ tarpaṇaṃ sasitāmadhu || 
 AS.Ci.3.14  sasitaṃ vā jalaṃ kṣaudrayuktaṃ
                        vā madhukodakam |  
 phalendrayavagāṅgeyīmadhukaṃ vā samākṣikam || 
 AS.Ci.3.15  kṣīraṃ vā rasamikṣorvā
                        śuddhasyānantaro vidhiḥ |  
 yathāsvaṃ manthapeyādiḥ prayojyo rakṣatā balam || 
 AS.Ci.3.16  mantho jvarokto drākṣādiḥ
                        pittaghnairvā phalaḥ kṛtaḥ |  
 madhukharjūramṛdvīkāparūṣakasitāmbhasā || 
 AS.Ci.3.17  mantho vā pañcasāreṇa
                        saghṛtairlājasaktubhiḥ |  
 dāḍimāmalakāmlo vā mandāgnyamlābhilāṣiṇaḥ || 
 AS.Ci.3.18
                         kamalotpalakiñjalkapṛśniparṇīpriyaṅgukāḥ |  
 uśīraṃ śābaraṃ lodhraṃ śṛṅgaveraṃ kucandanam || 
 AS.Ci.3.19  hrīberaṃ dhātakīpuspaṃ
                        bilvamadhyaṃ durālabhā |  
 ardhārdhairvihitāḥ peyā vakṣyante pādayaugikāḥ || 
 AS.Ci.3.20
                         bhūnimbasevyajaladāścandanāmbupriyaṅgavaḥ |  
 śāliparṇyā yutā mudgāḥ pṛśniparṇyā masūrakāḥ || 
 AS.Ci.3.21  tuvaryo vātibalayā balayā vā
                        hareṇavaḥ |  
 tatkaṣāye hitāḥ peyā māṃsapeyāstathā rasāḥ || 
 AS.Ci.3.22  anamlāḥ kiñcidamlā vā
                        saghṛtakṣaudraśarkarāḥ |  
 śūkaśimbībhavaṃ dhānyaṃ śākaṃ māṃsaṃ ca śasyate || 
 AS.Ci.3.23  annasvarūpavijñāne yaduktaṃ
                        laghu śītalam |  
 pūrvoktamambu pānīyaṃ pañcamūlena vā śṛtam || 
 AS.Ci.3.24  laghunā śṛtaśītaṃ vā madhvambho
                        vā phalāmbu vā |  
 padmakādyañjanādiṃ ca sārivādiṃ ca kalpayet || 
 AS.Ci.3.25  annapāne gaṇaṃ tadvaddaśakaṃ
                        dāhanāśanam |  
 kaphānuge yūṣaśākaṃ mārutānugate rasaḥ || 
 AS.Ci.3.26  abhīroraṅkurairlāvāḥ sahamudgāḥ
                        paṭolajaiḥ |  
 makuṣṭhādhanvayāsotthairasrapitte paraṃ matāḥ || 
 AS.Ci.3.27  śaśaḥ savāstukaḥ śasto vibandhe
                        tittiriḥ punaḥ |  
 udumbarasya niryūhe sādhito mārute 'dhike || 
 AS.Ci.3.28  plakṣasya
                        barhiṇastadvannyagrodhasya ca kukkuṭaḥ |  
 bisotpalamṛṇālānāṃ vartakakrakarau hitau || 
 AS.Ci.3.29  vartikāmbhojanālānāmaśvatthasya
                        kapiñjalaḥ |  
 yatkiñcidraktapittasya nidānaṃ tacca varjayet || 
 AS.Ci.3.30  vāsārasena
                        phalinīmṛllodhrāñjanamākṣikam |  
 pittāsṛk śamayet pītaṃ niryāso vāṭarūṣakāt || 
 AS.Ci.3.31  śarkarāmadhusaṃyuktaḥ kevalo vā
                        śṛto 'pi vā |  
 vṛṣaḥ sadyo jayatyasraṃ sa hyasya paramauṣadham || 
 AS.Ci.3.32  vāsārasena
                        bhūnimbakaṭukāśarkarāḥ pibet |  
 tenaiva vā kṣaudrayutaṃ padmakesarapadmakam || 
 AS.Ci.3.33
                         salodhranāgakusumaśāḍvalotpalavāstukam |  
 lihyādvā madhusarpirbhyāṃ gavāśvaśakṛto rasam || 
 AS.Ci.3.34  pathyārajanyahiṃsrā vā palāṇḍuṃ
                        tadvadeva vā |  
 phalinīlodhrakhadiraśālmakovidārajam || 
 AS.Ci.3.35
                         śirīṣaśelukakubhīsinduvārātimuktajam |  
 palāśayūthikāśigrumadhūkāsanajanma ca || 
 AS.Ci.3.36  madhunā cūrṇitaṃ puṣpamekatra
                        pṛthageva vā |  
 puṣpairebhirvipakvaṃ ca sakṣaudraṃ māhiṣaṃ ghṛtam || 
 AS.Ci.3.37  lihyāt kṣaudreṇa pathyāṃ vā
                        kiñjalkaṃ kamalasya vā |  
 lājāḥ śṛṅgāṭakaṃ mustaṃ kharjūraṃ kṛṣṇamṛttikām || 
 AS.Ci.3.38  kṣīrivṛkṣāṅkurān drākṣāṃ
                        tavakṣīrīṃ sitopalām |  
 gairikaṃ madhukaṃ lodhraṃ śaṅkhaṃ śambūkamañjanam || 
 AS.Ci.3.39  taṇḍūlīyakamūlaṃ vā bījaṃ vā
                        vāstukodbhavam |  
 paṭolamālatīnimbacandanadvayapadmakam || 
 AS.Ci.3.40  lodhro vṛṣastaṇḍulīyaḥ kṛṣṇā
                        mṛnmadayantikā |  
 śatāvarī gopakanyākākolyau madhuyaṣṭikā || 
 AS.Ci.3.41  raktapittaharāḥ kvāthāstrayaḥ
                        samadhuśarkarāḥ |  
 sakṣaudraṃ grathite rakte lihyāt pārāvatācchakṛt || 
 AS.Ci.3.42  atinisrutarakto vā kṣaudreṇa
                        rudhiraṃ pibet |  
 jāṅgalaṃ bhakṣayedvājaṃ māsaṃ pittayutaṃ yakṛt || 
 AS.Ci.3.43
                         lodhrakālīyakośīraphalinīśaṅkhagairikam |  
 paṭolapatraṃ dusparśā samaṅgā sārivālatā || 
 AS.Ci.3.44
                         tvagjambuvetasāśvatthahayāhvodumbarārjunāt |  
 kirātatiktakramukamustakaṭphalapadmakam || 
 AS.Ci.3.45
                         prapauṇḍarīkaddrīberakamalotpalaparpaṭam |  
 candanena pṛthagyuktaṃ samastaṃ vā saśarkaram || 
 AS.Ci.3.46  phāṇṭīkṛtaṃ śṛtaṃ śītaṃ cūrṇaṃ
                        vā taṇḍulāmbhasā |  
 pītamāśu jayatyasraṃ tṛḍdāhatamakānapi || 
 AS.Ci.3.47
                         candanośīrajaladalājamudgakaṇāyavaiḥ |  
 balājale paryuṣitaiḥ kaṣāyo raktapittahā || 
 AS.Ci.3.48
                         prasādaścandanāmbhojasevyamṛdbhṛṣṭaloṣṭajaḥ |  
 suśītaḥ sasitākṣaudraḥ śoṇitātipravṛttijit || 
 AS.Ci.3.49  tadvadacchaḥ
                        sitālodhramadhukośīracandanāt |  
 mṛcchyāmāsārivāmustādhātakīyaṣṭikānvitāt || 
 AS.Ci.3.50
                         vaiḍūryamuktāmṛcchaṅkhagairikāmalakodakam |  
 madhūdakaṃ rasaṃ cekṣoḥ piben jayati śoṇitam || 
 AS.Ci.3.51  āpothya vā nave kumbhe
                        plāvayedikṣugaṇḍikāḥ |  
 sthitaṃ tat guptamākāśe rātriṃ prātaḥ srutaṃ jalam || 
 AS.Ci.3.52  madhumadvikacāmbhojakṛtottaṃsaṃ
                        ca tadguṇam |  
 trapusīmūlakalkaṃ vā sakṣaudraṃ taṇḍulāmbunā || 
 AS.Ci.3.53  pibet karañjabījaṃ vā
                        tenakṣaudrasitāyutam |  
 lodhracandanayaṣṭyāhvaṃ tena yaṣṭyāhvameva vā || 
 AS.Ci.3.54  nīlotpalaṃ sitā yaṣṭī madhukaṃ
                        padmakesaram |  
 chinnodbhavā ca śīto 'yaṃ kaṣāyo raktapittajit || 
 AS.Ci.3.55  ye ca pittajvare proktāḥ
                        kaṣāyāstāṃśca yojayet |  
 kaṣāyairvividhairebhirdopte 'gnau vijite kaphe || 
 AS.Ci.3.56  raktapittaṃ na cecchāmyettatra
                        vātolbaṇe payaḥ |  
 yuñjyājchāgaṃ śṛtaṃ tadvat gavyaṃ pañcaguṇe 'mbhasi || 
 AS.Ci.3.57  pañcamūlena laghunā śṛtaṃ vā
                        sasitāmadhu |  
 jīvakarṣabhakadrākṣābalāgokṣuranāgaraiḥ || 
 AS.Ci.3.58  pṛthak pṛthak śṛtaṃ śītaṃ
                        saghṛtaṃ sitayāthavā |  
 kṣīreṇa vamanīpuṣpaṃ madhukaṃ madhuśarkarām || 
 AS.Ci.3.59  gokaṇṭakābhīruśṛtaṃ
                        parṇinībhistathā payaḥ |  
 hantyāśu raktaṃ sarujaṃ viśeṣānmūtramārgagam || 
 AS.Ci.3.60  viṇmārgage viśeṣeṇa hitaṃ
                        mocarasena tu |  
 vaṭaprarohaiḥ śuṅgairvā śuṇṭhyudīcyotpalairapi || 
 AS.Ci.3.61  raktātisāradurnāmacikitsāṃ
                        cātra kalpayet |  
 pītvā kaṣāyān payasā bhuñjīta payasaiva tu |  
 kaṣāyayogairebhirvā vipakvaṃ pāyayet ghṛtam || 
 AS.Ci.3.62  samūlamastakaṃ kṣuṇṇaṃ
                        vṛṣamaṣṭaguṇe 'mbhasi |  
 paktvāṣṭāṃśāvaśeṣeṇa ghṛtaṃ tena vipācayet || 
 AS.Ci.3.63  tatpuṣpagarbhaṃ tacchītaṃ
                        sakṣaudraṃ pittaśoṇitam |  
 pittagulmajvaraśvāsakāsahṛdrogakāmalāḥ || 
 AS.Ci.3.64
                         timirabhramavīsarpasvarasādāṃśca nāśayet |  
 palāśavṛntasvarase tadgarbhaṃ ca ghṛtaṃ pacet || 
 AS.Ci.3.65  sakṣaudraṃ tacca raktaghnaṃ
                        tadvadvatsakasādhitam |  
 lodhrotpalasamaṅgābhistathaiva trāyamāṇayā || 
 AS.Ci.3.66  lājagodhūmamadhukasitācūrṇaṃ
                        payodravam |  
 ghṛtenotkarikāṃ kṛtvā khādet pittāsravāriṇīm || 
 AS.Ci.3.67  rakte sapicche sakaphe grāthite
                        kaṇṭhamārgage |  
 lihyānmākṣikasarpirbhyāṃ kṣāramutpalanālajam || 
 AS.Ci.3.68
                         mṛṇālāmbhojakiñjamlkaśyāmāsanamadhūkajam |  
 tadvat pṛthak pṛthak kṣāraṃ ghṛtaṃ kṣīreṇa sādhayet || 
 AS.Ci.3.69
                         piṣṭairabhīrukākolīmedāvṛkṣāmladāḍimaiḥ |  
 phalapūrakamūlena vidāryā madhukena ca || 
 AS.Ci.3.70
                         tadvibandhajvarānāhaśūlakāsāsrapittajit |  
 pañcabhiḥ pañcamūlaiśca siddhamādyaistadarthakṛt || 
 AS.Ci.3.71  gudāgame viśeṣeṇa śoṇite
                        bastiriṣyate |  
 madhukāñjanamāñjiṣṭhāmṛṇālotpalagairikaiḥ || 
 AS.Ci.3.72
                         suvarṇalodhrakālīyasamaṅgāmbujacandanaiḥ |  
 saugandhikasitāśaṅkhaiḥ piṣṭairmadhughṛtānvitaiḥ || 
 AS.Ci.3.73  kṣīreṇāsthāpayedenaṃ snātaṃ ca
                        śiśirāmbhasā |  
 kṣīreṇaivāśayecchālīstato madhukasarpiṣā || 
 AS.Ci.3.74  kāle 'nuvāsayedevamatisāre 'pi
                        dustare |  
 jīrṇe 'sṛkprabale kuryādvireke cātiyogini || 
 AS.Ci.3.75  vidāryādigaṇeneṣṭaṃ śṛtaṃ
                        vāsthāpane payaḥ |  
 sakṣaudraśarkarāsarpiḥ sarpiścaivānuvāsane || 
 AS.Ci.3.76  mūtrāśayasthaṃ
                        śamayedraktamuttarabastibhiḥ |  
 īdṛśaireva tadvacca pradare 'pi vidhiḥ smṛtaḥ || 
 AS.Ci.3.77  chedabhedādibhiścātipravṛtte
                        śuddhaśoṇite |  
 viśeṣāt pradarasyoktaṃ yonirogeṣu caiṣadham || 
 AS.Ci.3.78  ghrāṇage rudhire śuddhe nāvanaṃ
                        cānuṣecayet |  
 kaṣāyayogān pūrvektān kṣīrekṣvādirasāplutān || 
 AS.Ci.3.79  kṣīrādīn sasitaṃ toyaṃ kevalaṃ
                        vā hitaṃ jalam |  
 raso dāḍimapuṣpāṇāmāmrāsthnaḥ śāḍvalasya ca || 
 AS.Ci.3.80  kalpayecchītavargaṃ ca
                        pradehābhyañjanādiṣu |  
 yacca pittajvare proktaṃ bahirantaśca bheṣajam |  
 raktapitte hitaṃ tacca kṣatakṣīṇe hitaṃ ca yat || 
 iti tṛtīyo 'dhyāyaḥ || 
 
 
                    caturtho 'dhyāyaḥ | 
                     AS.Ci.4.1  athātaḥ kāsacikitsitaṃ
                        vyākhyāsyāmaḥ |  
 iti hasmāhurātreyādayo maharṣayaḥ || 
 AS.Ci.4.2  kevalānilajaṃ kāsaṃ
                        snehairādāvupācaret |  
 vātaghnasiddhaiḥ snigdhaiśca peyāyūṣarasādibhiḥ || 
 AS.Ci.4.3
                         lehairdhūmaistatahābhyaṅgasvedasekāvagāhanaiḥ |  
 bastibhirbaddhaviḍvātaṃ sapittaṃ tvaurdhvabhaktikaiḥ || 
 AS.Ci.4.4  guḍūcīkaṇṭakārībhyāṃ pṛthak
                        triṃśatpalādrase |  
 prasthaḥ siddho ghṛtādvātakāsanudvahnidīpanaḥ || 
 AS.Ci.4.5
                         kṣārarāsnāvacāhiṅgupāṭhāyaṣṭyāhvadhānyakaiḥ |  
 dviśāṇaiḥ sarpiṣaḥ prasthaṃ pañcakolayutaiḥ pacet || 
 AS.Ci.4.6  daśamūlasya niryūhe pītaṃ
                        maṇḍānupāyinā |  
 sakāsaśvāsahṛtpārśvagrahaṇīrogagulmanut || 
 AS.Ci.4.7
                         kāśmaryatriphalāvyoṣaśaṭhīdrākṣāparūṣakam |  
 dve pāṭhe devadārvṛddhisvaguptāgnikagokṣuram || 
 AS.Ci.4.8
                         vyāghnītāmalakīmedākākanāsāśatāvarīḥ |  
 vidārī ca ghṛtaprasthaḥ karṣāṃśaistairvipācitaḥ || 
 AS.Ci.4.9  kṣīreṇa ca jayatyāśu
                        jvarakāsahalīmakān |  
 gulmāruciyakṛtplīhaśirohṛtpārśvavedanāḥ || 
 AS.Ci.4.10
                         kāmalārśonilāṣṭhīlākṣataśophakṣayāṃśca saḥ |  
 droṇe 'pāṃ sādhayedrāsnādaśamūlaśatāvarīḥ |  
 palonmitā dvikuḍavaṃ kulatthaṃ badaraṃ yavam || 
 AS.Ci.4.11  tulārdhaṃ cājamāṃsasya tena
                        sādhyaṃ ghṛtāḍhakam |  
 samakṣīraṃ palāṃśaiśca jīvanīyaiḥ samīkṣya tat || 
 AS.Ci.4.12  prayuktaṃ vātarogeṣu
                        pānanāvanabastibhiḥ |  
 pañcakāsān śiraḥkampaṃ yonivaṅkṣaṇavedanām |  
 sarvāṅgaikāṅgarogāṃśca saplīhordhvānilān jayet || 
 AS.Ci.4.13  vidāryādigaṇakvāthakalkasiddhaṃ
                        ca kāsajit |  
 aśokabījakṣavakajantughnāñjanapadmakaiḥ || 
 AS.Ci.4.14  sabiḍaiśca ghṛtaṃ siddhaṃ
                        taccūrṇaṃ vā ghṛtāplutam |  
 lihyāt payaścānupibedājaṃ kāsābhipīḍitaḥ || 
 AS.Ci.4.15  viḍaṅgaṃ nāgaraṃ rāsnāṃ pippalī
                        hiṅgu saindhavam |  
 bhāṅgarkṣīraśca taccūrṇaṃ pibedvā ghṛtamātrayā |  
 sakaphe 'nilaje kāse śvāsahidhmāhatāgniṣu || 
 AS.Ci.4.16  durālabhāṃ śṛṅgaveraṃ śaṭhīṃ
                        rāsnāṃ sitopalām |  
 lihyāt karkaṭaśṛṅgīṃ ca kāse tailena vātaje || 
 AS.Ci.4.17  dusparśāṃ pippalīṃ mustaṃ
                        bhārṅgīṃ karkaṭakīṃ śaṭhīm |  
 purāṇaguḍatailābhyāṃ cūrṇitānyavalehayet || 
 AS.Ci.4.18  tadvat sakṛṣṇāṃ śuṇṭhīṃ ca
                        sabhārṅgīṃ tadvadeva ca |  
 pibet kṛṣṇāṃ ca koṣṇena salilena sasaindhavām || 
 AS.Ci.4.19  mustunā sasitāṃ śuṇṭhīṃ dadhnā
                        vā kaṇareṇukāḥ |  
 pibet badaramajño vā madirādadhimastubhiḥ |  
 athavā pippalīkalkaṃ ghṛtabhṛṣṭaṃ sasaindhavam || 
 AS.Ci.4.20  kāsī sapīnaso dhūmaṃ snaihikaṃ
                        vidhinā pibet |  
 hidhmāśvāsoktadhūmāṃśca kṣīramāṃsarasāśanaḥ || 
 AS.Ci.4.21  grāmyānūpaudakaiḥ
                        śāliyavagodhūmaṣaṣṭikān |  
 rasairmāṣātmaguptānāṃ yūṣairvā bhojayeddhitān || 
 AS.Ci.4.22
                         yavānīpippalībilvamadhyanāgaracitrakaiḥ |  
 rāsnājājīpṛthakparṇīpalāśaśāṭhipauṣkaraiḥ || 
 AS.Ci.4.23  siddhāṃ snigdhāmlalavaṇāṃ
                        peyāmanilaje pibet |  
 kaṭīhṛtpārśvakoṣṭhārtiśvāsahidhmāpraṇāśinīm || 
 AS.Ci.4.24  daśamūlarase tadvat
                        pañcakolaguḍānvitām |  
 pibet samatilāṃ peyāṃ kṣaireyīṃ vā sasaindhavām |  
 mātsyakaukkuṭavārāhairmāṃsairvā sājyasaindhavām || 
 AS.Ci.4.25  vāstuko vāyasīśākaṃ kāsaghnaḥ
                        suniṣaṇṇakaḥ |  
 kaṇṭakāryāḥ phalaṃ patraṃ bālaṃ śuṣkaṃ ca mūlakam || 
 AS.Ci.4.26  snehāstailādayo bhakṣyāḥ
                        kṣīrekṣurasagauḍikāḥ |  
 dadhimastvāranālāmlaphalāmbumadirāḥ pibet || 
 AS.Ci.4.27  pittakāse tu sakaphe vamanaṃ
                        sarpiṣā hitam |  
 tathā madanakāśmaryamadhukakvathitairjalaiḥ |  
 phalayaṣṭyāhvakalkairvā vidārīkṣurasāplutaiḥ || 
 AS.Ci.4.28  pittakāse tanukaphe trivṛtāṃ
                        madhurairyutām |  
 yuñjyādvirekāya yutāṃ ghanaśleṣmaṇi tiktakaiḥ || 
 AS.Ci.4.29  hṛtadoṣo himaṃ snigdhaṃ svādu
                        saṃsarjanaṃ bhajet |  
 ghane kaphe tu śiśiraṃ rūkṣaṃ tiktopasaṃhitam || 
 AS.Ci.4.30
                         pippalīmustayaṣṭyāhvadrākṣāmūrvāmahauṣadham |  
 lākāmṛtāphaladrākṣātvakkṣīrīpippalīsitāḥ || 
 AS.Ci.4.31
                         dusparśākarkaṭīśuṇṭhīśaṭhīdrākṣāsitābalāḥ |  
 nidigdhikāmūlaphalaṃ vaṭabījaṃ rasāñjanam || 
 AS.Ci.4.32  kharjūraṃ pippalī vāṃśī
                        śvadaṃṣṭrā ceti pañca te |  
 ghṛtakṣaudrayutā lehāḥ ślokārdhaiḥ pittakāsinām |  
 payo 'nupānāṃ śṛṅgīṃ vā lihyātsājyasitāmadhu || 
 AS.Ci.4.33  lehaḥ paitte
                        sitādhātrīkṣaudradrākṣāhimotpalaiḥ |  
 sakaphe sābdamaricaḥ saghṛtaḥ sānile hitaḥ || 
 AS.Ci.4.34  mṛdvīkārdhaśataṃ triṃśat
                        pippalīḥ śarkarāpalam |  
 lehayenmadhunā gorvā kṣīrapasya śakṛdrasam || 
 AS.Ci.4.35
                         tvagelāvyoṣamṛdvīkāpippalīmūlapauṣkaraiḥ |  
 lājamustaśaṭhīrāsnādhātrīphalabibhītakaiḥ |  
 śarkarākṣaudrasarpirbhirleho hṛdrogakāsahā || 
 AS.Ci.4.36
                         pippalyāmalakadrākṣālājalākṣāsitopalāḥ |  
 sañcūrṇya paktvā payasā lihyāt kṣaudrāṣṭabhāgikāḥ || 
 AS.Ci.4.37  vidārīkṣumṛṇālānāṃ rasān kṣīraṃ
                        sitopalām |  
 pibet kṣaudreṇa saṃyojya pittakāsamapohati || 
 AS.Ci.4.38
                         madhurairjāṅgalarasairyavaśyāmākakodravāḥ |  
 mudgādiyūṣaiḥ śākaiśca tiktakairmātrayā hitāḥ || 
 AS.Ci.4.39  ghanaśleṣmaṇi lehāśca tiktakā
                        madhusaṃyutāḥ |  
 śālayaḥ syustanukaphe ṣaṣṭikāśca rasādibhiḥ |  
 śarkarāmbho 'nupānārthaṃ drākṣekṣusvarasaḥ payaḥ || 
 AS.Ci.4.40  kākolībṛhatīmedādvayaiḥ
                        savṛṣanāgaraiḥ |  
 pittakāse rasakṣīrapeyāyūṣān prakalpayet || 
 AS.Ci.4.41  drākṣāṃ kaṇāṃ pañcamūlaṃ
                        tṛṇākhyaṃ ca pacejjale |  
 tena kṣīraṃ śṛtaṃ śītaṃ pibet samadhuśarkaram || 
 AS.Ci.4.42  sādhitāṃ tena peyāṃ vā suśītāṃ
                        madhunānvitām |  
 śaṭhīddrīberabṛhatīśarkarāviśvabheṣajam |  
 piṣṭvā rasaṃ pibet pūtaṃ vastreṇa ghṛtamūrchitam || 
 AS.Ci.4.43
                         mahiṣyajāvīgokṣīradhātrīphalarasaiḥ samaiḥ |  
 sarpiḥ siddhaṃ pibet tadvanmadhureṇa gaṇena vā || 
 AS.Ci.4.44  kvāthīkṛtenekṣurase
                        kṣīrayuktena sādhitam |  
 saśarkaraṃ pibet prātarlihyādvā mākṣikānvitam || 
 AS.Ci.4.45  kṣīrivṛkṣāḍkurakvāthe pakvaṃ
                        kṣīrasamaṃ ghṛtam |  
 pāyayet pittakāsārtaṃ madhunā vāvalehayet || 
 AS.Ci.4.46  medāṃ vidārīṃ kākolīṃ
                        svayaṃguptāphalaṃ balām |  
 śarkarāṃ jīvakaṃ mudgamāṣaparṇyau durālabhām || 
 AS.Ci.4.47  kalkīkṛtya pacet sarpiḥ
                        kṣīreṇāṣṭaguṇena tat |  
 pānabhojanaleheṣu prayuktaṃ pittakāsajit || 
 AS.Ci.4.48  lihyādvā cūrṇameteṣāṃ
                        kaṣāyamathavā pibet |  
 kaphakāsī pibedādau surakāṣṭhāt pradīpitāt || 
 AS.Ci.4.49  snehaṃ parisrutaṃ
                        vyoṣayavakṣārāvacūrṇitam |  
 snigdhaṃ virecayedūrdhvamadho mūrdhni ca yuktitaḥ || 
 AS.Ci.4.50  tīkṣṇairvirekairbalinaṃ
                        saṃsargīṃ cāsya yojayet |  
 yavamudgakulatthānnairuṣṇarūkṣaiḥ kaṭūtkaṭaiḥ || 
 AS.Ci.4.51
                         kāsamardakavārtākavyāghnīkṣārakaṇānvitaiḥ |  
 dhānvabailarasaiḥsnehaustilasarṣapanimbajaiḥ || 
 AS.Ci.4.52  daśamūlāmbu gharmāmbu madya
                        madhvambu vā pibet |  
 mūlaiḥ pauṣkaraśamyākapaṭolairanvitaṃ niśām || 
 AS.Ci.4.53  pibedvāri sahakṣaudraṃ
                        kāleṣvannasya vā triṣu |  
 pippalīpippalīmūlaṃ śṛṅgaveraṃ bibhītakam || 
 AS.Ci.4.54  devadārvabhayā mustaṃ
                        pippalīviśvabheṣajam |  
 guḍūcī pippalībhāṅrgīśṛṅgīkarkaṭakasya ca || 
 AS.Ci.4.55  vyoṣadāruciḍaṅgāni
                        triphalāśarkarābalāḥ |  
 nidigdhikāyā mūlatvaṅmaricaiḥ saha yojitā || 
 AS.Ci.4.56  śikhikukkuṭapiñchānāṃ maṣī
                        kṣāro yavodbhavaḥ |  
 viśālā pippalīmūlaṃ trivṛtā ca madhudravāḥ || 
 AS.Ci.4.57  kaphakāsaharā lehāḥ sapta
                        ślokārdhayojitāḥ |  
 madhunā maricaṃ lihyānmadhunaiva ca joṅgakam || 
 AS.Ci.4.58  pṛthagrasāṃśca madhunā
                        vyāghrīvārtākabhṛṅgajān |  
 kāsaghnasyāśvaśakṛtaḥ surasasyāsitasya ca || 
 AS.Ci.4.59
                         devadāruśaṭhīrāsnākarkaṭākhyādurālabhāḥ |  
 pippalī nāgaraṃ mustaṃ pathyādhātrīsitopalāḥ || 
 AS.Ci.4.60  madhutailayutāvetau lehau
                        vātānuge kaphe |  
 viḍaṅgaṃ saindhavaṃ hiṅgu kuṣṭhaṃ vyoṣaṃ manaḥśilām || 
 AS.Ci.4.61  kāse śvāse ca hidhmāyāṃ lihyāt
                        kṣaudraghṛtāplutam |  
 guḍakṣāroṣaṇakaṇādāḍimaṃ śvāsakāsajit |  
 kramātpaladvayārdhākṣakarṣārdhākṣapalonmitam || 
 AS.Ci.4.62  dve pale dāḍimādaṣṭAu
                        guḍādvyoṣāt palatrayam |  
 rocanaṃ dīpanaṃ svaryaṃ pīnasaśvāsakāsajit || 
 AS.Ci.4.63
                         pāṭhāśuṇṭhīśaṭhīmūrvāgavākṣīpippalīghanam |  
 piṣṭvā gharmāmbunā hiṅgusaindhavābhyāṃ yutaṃ pibet |  
 tadvanmustāśaṭhīśuṇṭhīnāgarātiviṣabhayāḥ || 
 AS.Ci.4.64  pibejjvaroktaṃ pathyādi
                        saśṛṅgīkaṃ ca pācanam |  
 athavā dīpyakatrivṛdviśālāghanapauṣkaram || 
 AS.Ci.4.65  sakaṇaṃ kvathitaṃ mūtre
                        kaphakāsī jale 'pi vā |  
 tailabhṛṣṭaṃ ca vaidehīkalkākṣaṃ sasitopalam || 
 AS.Ci.4.66  pāyayet kaphakāsaghnaṃ
                        kulatthasalilāplutam |  
 sauvarcalābhayādhātrīpippalīkṣāranāgaram || 
 AS.Ci.4.67  cūrṇitaṃ sarpiṣā
                        vātakaphakāsaharaṃ pibet |  
 daśamūlāḍhake prasthaṃ ghṛtasyākṣasamaiḥ pacet || 
 AS.Ci.4.68
                         puṣkarāhvaśaṭhīvilvasurasavyoṣahiṅgubhiḥ |  
 peyānupānaṃ tat sarvavātaśleṣmāmayāpaham || 
 AS.Ci.4.69  nirguṇḍīpatraniryāsasādhitaṃ
                        kāsajidghṛtam |  
 ghṛtaṃ rase viḍaṅgānāṃ vyoṣagarbhaṃ ca sādhitam || 
 AS.Ci.4.70
                         punarnavsitāṭikāsurasakāsamardāmṛtā |  
 paṭolabṛhatīphaṇijjakarasaiḥ payaḥsaṃyutaiḥ |  
 ghṛtaṃ trikaṭunā ca siddhamupayujya sañjāyate |  
 na kāsaviṣamajvarakṣayagudāṅkurebhyo bhayam || 
 AS.Ci.4.71  samūlaphalapatrāyāḥ kaṇṭakāryā
                        rasāḍhake |  
 ghṛtaprasthaṃ balāvyoṣaviḍaṅgaśaṭhidāḍimaiḥ || 
 AS.Ci.4.72
                         sauvarcalayavakṣāramūlāmalakapauṣkaraiḥ |  
 vṛścīvabṛhatīpathyāyavānīcitrakardhibhiḥ || 
 AS.Ci.4.73
                         mṛdvīkācavyavarṣābhūdurālambhāmlavetasaiḥ |  
 śṛṅgītāmalakībhārṅgīrāsnāgokṣurakaiḥ pacet || 
 AS.Ci.4.74  kalkaistat sarvakāseṣu
                        śvāsahidhmāsu ceṣyate || 
 AS.Ci.4.75  kaṇṭakāryāstulāṃ kṣuṇṇāṃ paktvā
                        droṇe 'mbhasaḥ pacet |  
 tenāḍhakena kvāthasya ghṛtaprasyaṃ picūnmitaiḥ || 
 AS.Ci.4.76
                         rāsnādusparśaṣaṅgranthāpippalīdvayacitrakaiḥ |  
 sauvarcalayavakṣārakṛṣṇāmūlaiśca tajjayet || 
 AS.Ci.4.77
                         kāsaśvāsakaphaṣṭhīvahidhmārocakapīnasān |  
 pacedvyāghnītulāṃ kṣuṇṇāṃ vahe 'pāmāḍhakasthite || 
 AS.Ci.4.78  kṣipet pūte tu sañcūrṇya
                        vyoṣarāsnāmṛtāgnikān |  
 śṛṅgīrbhārṅgīghanagranthidhanvayāsān palārdhakān || 
 AS.Ci.4.79  sarpiṣaḥ ṣoḍaśapalaṃ
                        catvāriṃśatpalāni ca |  
 matsyaṇḍikāyāḥ śuddhāyāḥ punaśca tadadhiśrayet || 
 AS.Ci.4.80  darvīlepini śīte ca pṛthak
                        dvikuḍavaṃ kṣipet |  
 pippalīnāṃ tavakṣīryā mākṣikasyānavasya ca || 
 AS.Ci.4.81  leho 'yaṃ
                        gulmahṛdrogadurnāmaśvāsakāsajit |  
 triphalāpippalīpāṭhāsārivābṛhatīdvayam |  
 maricaṃ padmakaṃ mustamuśīraṃ cākṣasammitam || 
 AS.Ci.4.82  paktvā jalāḍhake pādaśeṣe
                        kṣīrapalāṣṭakam |  
 datvā guḍasya ca palaṃ pacedādarvilepanāt || 
 AS.Ci.4.83  lehaḥ kapholbaṇaṃ kāsaṃ
                        sarvameva niyacchati |  
 sādhitaṃ kṣīramebhirvā tilakṣaudrayutaṃ pibet || 
 AS.Ci.4.84  śamanaṃ ca pibeddhūmaṃ śodhanaṃ
                        bahale kaphe || 
 AS.Ci.4.85  manaḥśilālamadhukamāṃsīmuste
                        'ṅgudītvacaḥ |  
 dhūmaṃ kāsaghnavidhinā pītvā kṣīraṃ pibedanu || 
 AS.Ci.4.86  niṣṭhyūtānte guḍayutaṃ koṣṇaṃ
                        dhūmo nihanti saḥ |  
 vātaśleṣmottarān kāsānacireṇa cirantanān || 
 AS.Ci.4.87  prapauṇḍarīkaṃ madhukaṃ
                        śārṅgeṣṭālaṃ manaḥśilām |  
 maricaṃ pippalīṃ drākṣāmelāṃ surasamañjarīm || 
 AS.Ci.4.88  kṛtvā vartiṃ pibeddhūmaṃ
                        kṣaumacailānuvartinī |  
 ghṛtāktāmanu ca kṣīraṃ pibet tadvat guḍāmbu vā || 
 AS.Ci.4.89
                         nepālītālamaricalākṣāñjanakuṭannaṭaiḥ |  
 uśīrarohiṣaphaladrāmilīvaṃśalekhanaiḥ || 
 AS.Ci.4.90  pūrvakalpena dhūmo 'yaṃ
                        sānupāno vidhīyate |  
 kārpāsāsthyaśvagandhā ca dhūmaḥ kāsavināśanaḥ |  
 kośātakīphalānmadhyaiḥ pibedvā samanaḥśilaiḥ || 
 AS.Ci.4.91  tamakaḥ kaphakāse tu syāccet
                        pittānubandhajaḥ |  
 pittakāsakriyāṃ tatra yathāvasthaṃ prayojayat || 
 AS.Ci.4.92  kaphānubandhe pavane kuryāt
                        kaphaharāṃ kriyām |  
 pittānubamdhayorvātakaphayoḥ pittanāśinīm || 
 AS.Ci.4.93  vātaśleṣmātmake śuṣke
                        snigdhamārdre virūkṣaṇam |  
 kāse karma sapitte tu kaphaje tiktasaṃyutam || 
 iti caturtho 'dhyāyaḥ || 
 
 
                    atha pañcamo 'dhyāyaḥ | 
                     AS.Ci.5.1  athātaḥ kṣatakṣayakāsacikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.5.2  urasyantaḥkṣate sadyo lākṣāṃ
                        kṣaudrayutāṃ pibet |  
 kṣīraṇe śālīn jīrṇe 'dyāt kṣīreṇaiva saśarkarān || 
 AS.Ci.5.3  pārśvabastisarukcālpapittāgnistāṃ
                        surāyutām |  
 bhinnaviṭ tu samustātiviṣāpāṭhāṃ savatsakām || 
 AS.Ci.5.4  lākṣāṃ sarpirmadhūcchiṣṭaṃ
                        jīvanīyagaṇaṃ sitām |  
 tvakkṣīrīṃ samitaṃ kṣīre paktvā dīptānalaḥ pibet || 
 AS.Ci.5.5
                         ikṣvālikābisagranthipadmakesaracandranaiḥ |  
 śṛtaṃ payo madhuyutaṃ sandhānārthaṃ pibet kṣatī || 
 AS.Ci.5.6  yavānāṃ cūrṇamāmānāṃ kṣīrasiddhaṃ
                        ghṛtānvitam |  
 jvaradāhe sitākṣaudrasaktūn vā payasā pibet || 
 AS.Ci.5.7  kāsavāṃstu
                        pibetsarpirmadhurauṣadhasādhitam |  
 guḍodakaṃ vā kvathitaṃ sakṣaudramaricaṃ himam || 
 AS.Ci.5.8  cūrṇamāmalakānāṃ vā kṣīre pakvaṃ
                        ghṛtānvitam |  
 rasāyanavidhānena pippalīrvā prayojayet || 
 AS.Ci.5.9  kāsī parvāsthiśūlī ca
                        lihyātsaghṛtamākṣikāḥ |  
 madhūkamadhukadrākṣātvakkṣīrīpippalībalāḥ || 
 AS.Ci.5.10  trijātamardhakarṣāṃśaṃ
                        pippalyardhapalaṃ sitā |  
 drākṣā madhūkaṃ kharjūraṃ palāṃśaṃ ślakṣṇacūrṇitam || 
 AS.Ci.5.11  madhunā guṭikā ghnanti tā
                        vṛṣyāḥ pittaśoṇitam |  
 kāsaśvāsārucicchārdimūrchāhidhmāmadabhramān || 
 AS.Ci.5.12
                         kṣatakṣayasvarabhraṃśaplīhaśoṣāḍhyamārutān |  
 raktaniṣṭhīvahṛtpārśvarukpipāsājvarānapi || 
 AS.Ci.5.13  rakte 'tivṛddhe cchāgaṃ vā
                        jāṅgalaṃ vā pibedasṛk |  
 varṣābhūśarkarāraktaśālitaṇḍulajaṃ rajaḥ || 
 AS.Ci.5.14  raktaṣṭhīvī pibet siddhaṃ
                        drākṣārasapayoghṛtaiḥ |  
 madhūkamadhukakṣīrasiddhaṃ vā taṇḍulīyakam || 
 AS.Ci.5.15  yathāsvaṃ mārgavisṛte rakte
                        kuryācca bheṣajam |  
 pippalīmadhukaṃ piṣṭaṃ kārṣikaṃ sasitopalam || 
 AS.Ci.5.16  prāsthikaṃ gavyamājaṃ ca
                        kṣīramikṣurasaṃ tathā |  
 yavagodhūmamṛdvīkācūrṇamāmalakādrasaḥ || 
 AS.Ci.5.17  tailaṃ ca prasṛtāṃśāni tat
                        sarvaṃ mṛdunāgninā |  
 pacelleho ghṛtakṣaudrayutaḥ sa kṣatakāsanut || 
 AS.Ci.5.18  śvāsahṛdrogakāsaghno hito
                        vṛddhālparetasām |  
 mūḍhavātastvajāmedaḥ surābhṛṣṭaṃ sasaindhavam || 
 AS.Ci.5.19  kṣāmaḥ kṣīṇaḥ kṣatorasko
                        mandanidro 'gnidīptimān |  
 śatakṣīrasareṇādyāt saghṛtakṣaudraśarkaram || 
 AS.Ci.5.20  śarkarāyavagodhūmaṃ
                        jīvakarṣabhakau madhu |  
 ghṛtakṣīrānupānaṃ vā lihyāt kṣīṇaḥ kṣatī kṛśaḥ || 
 AS.Ci.5.21  kravyātpiśitaniryūhaṃ
                        ghṛtabhṛṣṭaṃ pibecca saḥ |  
 pippalīkṣaudrasaṃyuktaṃ māṃsaśoṇitavardhanam || 
 AS.Ci.5.22
                         nyagrodhodumbarāśvatthaplakṣasālapriyaṅgubhiḥ |  
 tālamastakajamvūtvakpriyālaiśca sapadmakaiḥ || 
 AS.Ci.5.23  sāśvakarṇaiḥ śṛtāt
                        kṣīrādadyājjātena sarpiṣā |  
 śālyodanaṃ kṣatoraskaḥ kṣīṇaśukrabalendriyaḥ || 
 AS.Ci.5.24  vātapittārdite 'bhyaṅgo
                        gātrabhede ghṛtairmataḥ |  
 tailaiścānilarogaghnaiḥ pīḍite mātariśvanā || 
 AS.Ci.5.25  hṛtpārśvārtiṣu pānaṃ syāt
                        jīvanīyasya sarpiṣaḥ |  
 kuryādvā vātarogaghnaṃ pittaraktavirodhi yat || 
 AS.Ci.5.26  yaṣṭyāhvanāgabalayoḥ kvāthe
                        kṣīrasamaṃ ghṛtam |  
 payasyāpippalīvāṃśīkalkasiddhaṃ kṣate hitam || 
 AS.Ci.5.27  ghṛtaṃ vāṣṭaguṇe kṣīre
                        kolalākṣarasānvitam |  
 kalkaiḥ kaṭvaṅgadārvītvagvatsakatvakdalairghṛtam || 
 AS.Ci.5.28  jīvanīyo gaṇaḥ śuṇṭhī varī
                        vīrāpunarnavau |  
 balābhārṅgīsvaguptardhiśaṭhītāmalakīkaṇāḥ || 
 AS.Ci.5.29  śṛṅgāṭakaṃ payasyā ca
                        pañcamūlaṃ ca yalladhu |  
 drākṣākṣoḍādi ca phalaṃ madhurasnigdhabṛṃhaṇam || 
 AS.Ci.5.30  taiḥ pacet sarpiṣaḥ prasthaṃ
                        kārṣāṃśaiḥ ślakṣṇakalkitaiḥ |  
 kṣīradhātrīvidārīkṣucchāgamāṃsarasānvitam || 
 AS.Ci.5.31  prasthārdhaṃ madhunaḥ śīte
                        śarkarārdhatulārajaḥ |  
 palārdhikaṃ ca maricatvagelāpatrakesaram || 
 AS.Ci.5.32  vinīya cūrṇitaṃ
                        tasmāllihmānmātrāṃ yathānalam |  
 amṛtaprāśamityetannarāṇāmamṛtaṃ ghṛtam || 
 AS.Ci.5.33  sudhāmṛtarasaṃ prāśyaṃ
                        kṣīramāṃsarasāśinā |  
 naṣṭaśukrakṣatakṣīṇadurbalavyādhikarśitān || 
 AS.Ci.5.34  strīprasaktān kṛśān
                        varṇasvarahīnāṃśca bṛṃhayet |  
 kāsahidhmājvaraśvāsadāhatṛṣṇāsrapittanut |  
 putradaṃ chardimūrchāhṛdyonimūtrāmayāpaham || 
 AS.Ci.5.35
                         śvadaṃṣṭrośīramañjiṣṭhābalākāśmaryakattṛṇam |  
 darbhamūlaṃ pṛthakparṇīṃ palāśarṣabhakau sthirām || 
 AS.Ci.5.36  pālikāni pacetteṣāṃ rase
                        kṣīracaturguṇe |  
 kalkaiḥ svaguptājīvantīmedarṣabhakajīvakaiḥ || 
 AS.Ci.5.37
                         śatāvaryṛddhimṛdvīkāśarkarāśrāvaṇībisaiḥ |  
 prasthaḥ siddho ghṛtādvātapittahṛdrogaśūlanut || 
 AS.Ci.5.38  mūtrakṛcchrapramehārśaḥ
                        kāsaśoṣakṣayāpahaḥ |  
 dhanuḥstrīmadyabhārādhvakhinnānāṃ balamāṃsadaḥ || 
 AS.Ci.5.39
                         madhukāṣṭapaladrākṣāprasthakvāthe paced ghṛtam |  
 pippalyaṣṭapale kalke prasthaṃ siddhe ca śītale || 
 AS.Ci.5.40  pṛthagaṣṭapalaṃ
                        kṣaudraśarkarābhyāṃ ca miśrayet |  
 samasaktu kṣatakṣīṇaraktagulmeṣu taddhitam || 
 AS.Ci.5.41
                         dhātrīphalavidārīkṣujīvanīyarasāt ghṛtāt |  
 gavyājayośca payasoḥ prasthaṃ prasthaṃ vipācayet || 
 AS.Ci.5.42  siddhaśīte
                        sitākṣaudradviprasthaṃ vinayettataḥ |  
 yakṣmāpasmārapittāsṛkkāsamehakṣayāpaham |  
 vayaḥsthāpanamāyuṣyaṃ māṃsaśukrabalapradam || 
 AS.Ci.5.43  ghṛtaṃ tu pitte 'bhyadhike
                        lihyādvyate 'dhike pibet |  
 līḍhaṃ nirvāpayet pittamalpatvāddhanti nānalam |  
 ākrāmatyanilaṃ pītamūṣmāṇaṃ niruṇāddhi ca || 
 AS.Ci.5.44  kṣāmakṣīṇakṛśāṅgānāmetānyeva
                        ghṛtāni tu |  
 tvakkṣīrīpippalīlājacūrṇaiḥ styānāni yojayet || 
 AS.Ci.5.45  sarpirguḍān samadhvaṃśān kṛtvā
                        dadyāt payonu ca |  
 retovīryaṃ balaṃ puṣṭiṃ tairāśutaramāpnuyāt || 
 AS.Ci.5.46  balā vidārī hrasvaṃ ca
                        pañcamūlaṃ punarnavam |  
 pañcānāṃ kṣīrivṛkṣāṇāṃ śuṅgā muṣṭyaṃśakāstathā || 
 AS.Ci.5.47  eṣāṃ kaṣāye dvikṣīre
                        vidāryājarasāṃśake |  
 jīvanīyaiḥ pacet piṣṭairakṣamātrirghṛtāḍhakam || 
 AS.Ci.5.48  sitāpalāni pūte ca śīte
                        dvātriṃśadāvapet |  
 godhūmapippalīvāṃśīcūrṇaṃ śṛṅgāṭakasya ca || 
 AS.Ci.5.49  samākṣikaṃ kauḍavikaṃ tatsarvaṃ
                        khajamūrcchitam |  
 styānaṃ sarpirguḍān kṛtvā bhūrjapatreṇa veṣṭayet || 
 AS.Ci.5.50  tān jagdhvā pālikān kṣīraṃ
                        madyaṃtvanupibet kaphe |  
 śoṣe kāse kṣate kṣīṇe śramastrībhārakarśite || 
 AS.Ci.5.51  raktaniṣṭhīvane tāpe pīnase
                        corasi sthite |  
 śastāḥ pārśvaśiraḥśūle bhede ca svaravarṇayoḥ || 
 AS.Ci.5.52  sarśakarāśṛte
                        kṣīraghṛtatailāḍhakatraye |  
 cūrṇīkṛtāḥ kṣipet pakvasāndre daśapalāḥ pṛthak || 
 AS.Ci.5.53
                         drākṣātmaguptāvarṣābhūsamaṅgābhīrupippalīḥ |  
 tadvadvidāryāmalake prasthārdhaṃ viśvabheṣajam || 
 AS.Ci.5.54  kṣāmaḥ kṣīṇaḥ kṣataḥ
                        śuṣyaṃstānkhādet pālikairguḍaiḥ |  
 tathā sadyo rasādīnāṃ vṛdhyā puṣṭiṃ samaśnute || 
 AS.Ci.5.55  gokṣīrārdhāḍhakaṃ sarpiḥ
                        prasthamikṣurasāḍhakam |  
 rasādvidāryāḥ kuḍavaṃ rasāt prasthaṃ ca taittirāt || 
 AS.Ci.5.56  dadyāt sidhyati tasmiṃstu
                        piṣṭānikṣurasairimān |  
 madhūkaṣuṣpaṃ kuḍavaṃ kuḍavaṃ ca priyālataḥ || 
 AS.Ci.5.57  paladvayaṃ tavakṣīryāḥ
                        kharjūrāṇi ca viṃśatiḥ |  
 pṛthagvibhītakānmajñaḥ pippalyāśca caturthikām || 
 AS.Ci.5.58  triṃśatpalāni khaṇḍācca
                        madhukāt pāṇimānikām |  
 tathārdhapalikānyatra jīvanīyāni dāpayet || 
 AS.Ci.5.59  siddhe dvikuḍavaṃ kṣaudrācchīte
                        datvā ca modakān |  
 kārayenmaricājājīpalacūrṇāvacūrṇitān || 
 AS.Ci.5.60  vātāsṛkpittarogeṣu
                        kṣatakāsakṣayeṣu ca |  
 kṣīṇaujaḥsvaraśukreṣu yonidoṣeṣu saṃsrave |  
 mṛtaprajāsu vandhyāsu hitaṃ garbhasya ca srutau || 
 AS.Ci.5.61  vītatvagāsthikūṣmāṇḍatulāṃ
                        svinnāṃ punaḥ pacet || 
 AS.Ci.5.62  ghaṭṭayan sarpiṣaḥ prasthe
                        kṣaudravarṇe 'tra ca kṣipet |  
 svaṇḍācchataṃ kaṇāśuṇṭhyordvipalaṃ jīrakādapi || 
 AS.Ci.5.63  trijātadhānyamaricaṃ
                        pṛthagardhapalāṃśakam |  
 avatāritaśīte ca datvā kṣaudraṃ ghṛtārdhikam || 
 AS.Ci.5.64  svajenāmathya ca sthāpyaṃ
                        tannihantyupayojitam |  
 kāsahidhmājvaraśvāsaraktapittakṣatakṣayān || 
 AS.Ci.5.65  uraḥsandhānajananaṃ
                        medhāsmṛtibalapradam |  
 aśvibhyāṃnnirmitaṃ hṛdyaṃ kūṣmāṇḍakarasāyanam || 
 AS.Ci.5.66
                         pivennāgabalāmūlasyārdhakarṣābhivardhitam |  
 palaṃ kṣīrayutaṃ māsaṃ kṣīravṛttiranannabhuk || 
 AS.Ci.5.67  eṣa prayogaḥ
                        puṣṭyāyurbalavarṇakaraḥ param |  
 maṇḍūkaparṇyāḥ kalpo 'yaṃ yaṣṭyā vittauṣadhasya ca || 
 AS.Ci.5.68  pādaśeṣaṃ jaladroṇe
                        pacennāgabalātulām |  
 tena kvāthena tulyāṃśaṃ ghṛtaṃ kṣīraṃ ca sādhayet || 
 AS.Ci.5.69
                         palārdhikaiścātibalābalāyaṣṭīpunarnavaiḥ |  
 prapauṇḍarīkakāśmaryapriyālakapikacchubhiḥ || 
 AS.Ci.5.70
                         aśvagandhāsitābhīrumedāyugmatrikaṇṭakaiḥ |  
 kākolīkṣīrakākolīkṣīraśuklādvijīrakaiḥ || 
 AS.Ci.5.71
                         mṛṇālabisakharjūraśṛṅgāṭakakaśerukaiḥ |  
 etannāgabalāsarpiḥ pittaraktaṃ kṣatakṣayam || 
 AS.Ci.5.72  jayettṛḍbhramadāhāṃśca
                        balapuṣṭikaraṃ param |  
 varṇyamāyuṣyamojasyaṃ valīpalitanāśanam |  
 upayujya tu ṣaṇmāsād vṛddho 'pi taruṇāyate || 
 AS.Ci.5.73  śarkarā pippalīcūrṇaiḥ sarpiṣā
                        mākṣikeṇa ca |  
 saṃyutaṃ vā śṛtaṃ kṣīraṃ pibet kāsajvarāpaham || 
 AS.Ci.5.74  phalāmlaṃ sarpiṣā bhṛṣṭaṃ
                        vidārīkṣurase kṛtam |  
 strīṣu kṣīṇaḥ pibedyūṣaṃ jīvanaṃ bṛṃhaṇaṃ param || 
 AS.Ci.5.75  saktūnāṃ vastrapūtānāṃ manthaṃ
                        kṣaudraghṛtāvitam |  
 yavānnasātmyo dīptāgniḥ kṣatakṣīṇaḥ pibennaraḥ || 
 AS.Ci.5.76  jīvanīyopasiddhaṃ vā jāṅgalaṃ
                        ghṛtabharjitam |  
 rasaṃ prayojayet kṣīṇe vyañjanārthaṃ saśarkaram || 
 AS.Ci.5.77  gomahiṣyaśvanāgājaiḥ
                        kṣīrairmāṃsasaistathā |  
 yavānnaṃ bhojayedyūṣaiḥ phalāmlairvā ghṛtāplutaiḥ || 
 AS.Ci.5.78  dīpte 'gnau vidhireṣa syānmande
                        dīpanapācanaḥ |  
 yakṣmoktaḥ kṣatināṃ śasto grāhī śakṛti tu drave || 
 AS.Ci.5.79  daśamūlaṃ svayaṃguptāṃ
                        śaṃkhapuṣpīṃ śaṭhīṃ balām |  
 hastipippalyapāmārgapippalīmūlacitrakān || 
 AS.Ci.5.80  bhārṅgī puṣkaramūlaṃ ca
                        dvipalāṃśānyavāḍhakam |  
 harītakīśataṃ caikaṃ jalapañcāḍhake pacet || 
 AS.Ci.5.81  yavasvede kaṣāyaṃ taṃ pūtaṃ
                        taccābhayāśatam |  
 pacedguḍatulāṃ datvā kuḍavaṃ ca pṛthagghṛtāt || 
 AS.Ci.5.82  tailāt sapippalīcūrṇāt
                        siddhaśīte ca mākṣikāt |  
 lehāddve cābhaye nityamataḥ khādedrasāyanāt || 
 AS.Ci.5.83  tadvalīpalitaṃ
                        hanyādvarṇāyurbalavardhanam |  
 pañcakāsān kṣayaṃ śvāsaṃ sahidhmaṃ viṣamajvaram || 
 AS.Ci.5.84
                         mehagulmagrahaṇyarśohṛdrogarucipīnasān |  
 agastyavihitaṃ dhanyamidaṃ śreṣṭhaṃ rasāyanam || 
 AS.Ci.5.85  daśamūlaṃ balāṃ mūrvāṃ haridre
                        pippalīdvayam |  
 pāṭhāśvagandhāpāmārgasvaguptātiviṣāmṛtāḥ || 
 AS.Ci.5.86  bālabilvaṃ trivṛddantīmūlaṃ
                        patraṃ ca citrakāt |  
 payasyāṃ kuṭajaṃ hiṃsrāṃ puṣpaṃ sāraṃ ca bījakāt || 
 AS.Ci.5.87
                         bolasthavirabhallātavikaṅkataśatāvarīḥ |  
 pūtīkarañjaśamyākacandralekhāsahācaram || 
 AS.Ci.5.88  saubhāñjanakanimbatvagikṣuraṃ
                        ca palāṃśakam |  
 pathyāsahasraṃ saśataṃ yavānāṃ cāḍhakadvayam || 
 AS.Ci.5.89  pacedaṣṭaguṇe toye yavasvede
                        'vatārayet |  
 pūte kṣipet sapathye ca tatra jīrṇaguḍāttulām || 
 AS.Ci.5.90  tailājyadhātrīrasataḥ prasthaṃ
                        prasthaṃ tataḥ punaḥ |  
 adhiśrayenmṛdāvagnau darvīlepe 'vatārya ca || 
 AS.Ci.5.91  śīte prasthadvayaṃ kṣaudrāt
                        pippalīkuḍavaṃ kṣipet |  
 cūrṇīkṛtāttrijātācca tripalaṃ nikhanettataḥ || 
 AS.Ci.5.92  dhānye purāṇakumbhasthaṃ māsaṃ
                        khādecca pūrvavat |  
 rasāyanaṃ vasiṣṭhoktametat pūrvaguṇādhikam |  
 svasthānāṃ niṣparīhāraṃ sarvartuṣu ca śasyate || 
 AS.Ci.5.93  pālikaṃ saindhavaṃ śuṇṭhī dve
                        ca sauvarcalāt pale |  
 kuḍavāṃśāni vṛkṣāmlaṃ dāḍimaṃ patramārjakāt || 
 AS.Ci.5.94  ekaikā maricājājyordhānyakādve
                        caturthike |  
 śarkarāyāḥ palānyatra daśa dve ca pradāpayet || 
 AS.Ci.5.95  kṛtvā cūrṇamato
                        mātrāmannapāneṣu dāpayet |  
 rucyaṃ taddīpanaṃ balyaṃ pārśvārtiśvāsakāsanut || 
 AS.Ci.5.96  ekāṃ ṣoḍaśikāṃ dhānyād dve dve
                        cājājidīpyakāt |  
 tābhyāṃ dāḍimavṛkṣāmle dvirdvissauvarcalāt pale || 
 AS.Ci.5.97  śuṇṭhyāḥ karṣaṃ dadhitthasya
                        madhyāt pañcapalāni ca |  
 taccūṇa ṣoḍaśapalaiḥ śarkarāyā vimiśrayet || 
 AS.Ci.5.98  ṣāḍavoyaṃ pradeyaḥ
                        syādannapāneṣu pūrvavat |  
 vidhiśca yakṣmapittāsravihitaḥ śasyate kṣate || 
 AS.Ci.5.99  nivṛtte kṣatadoṣe tu kaphe
                        vṛddha uraḥ śiraḥ |  
 dālyete kāsino yasya sa nā dhūmānimānpibet || 
 AS.Ci.5.100  dvimedādvibalāyaṣṭīkalkaiḥ
                        kṣaume subhāvite |  
 vartiṃ kṛtvā pibeddhūmaṃ jīvanīyaghṛtānupaḥ || 
 AS.Ci.5.101  manaḥśilā balā sājagandhā
                        tvakkṣīrināgaraiḥ |  
 tadvadevānupānaṃ tu śarkarekṣuguḍodakam || 
 AS.Ci.5.102  piṣṭvā manaḥśilāṃ
                        tulyāmārdrayā vaṭaśuṅgayā |  
 sasarpiṣkaṃ pibeddhūmaṃ tittiripratibhojanaḥ || 
 AS.Ci.5.103  kṣayaje bṛṃhaṇaṃ pūrvaṃ
                        kuryādagneśca vardhanam |  
 bahudoṣāya sasnehaṃ mṛdu dadyādvirecanam || 
 AS.Ci.5.104  śamyākena trivṛtayā
                        mṛdvīkārasayuktayā |  
 tilvakasya kaṣāyeṇa vidārīsvarasena ca |  
 sarpiḥ siddhaṃ pibedyuktyā kṣīṇadeho viśodhanam || 
 AS.Ci.5.105  pitte kaphe dhātuṣu ca
                        kṣīṇeṣu kṣayakāsavān |  
 ghṛtaṃ karkaṭakīkṣīradvibalāsādhitaṃ pibet || 
 AS.Ci.5.106  vidārībhiḥ kadambairvā
                        tālasasyaiśca sādhitam |  
 ghṛtaṃ payaśca mūtrasya vaivarṇye kṛcchranirgame || 
 AS.Ci.5.107  śūne savedane meḍhre pāyau
                        saśroṇivaṅkṣaṇe |  
 ghṛtamaṇḍena laghunānuvāsyo miśrakeṇa vā || 
 AS.Ci.5.108  jāṅgalaiḥ pratibhuktasya
                        vartakādyā bileśayāḥ |  
 kramaśaḥ prasahāstadvat prayojyāḥ piśitāśinaḥ || 
 AS.Ci.5.109  auṣṇyāt pramāthibhāvācca
                        srotobhyaścyāvayanti te |  
 kaphaṃ śuddhaiśca taiḥ puṣṭiṃ kuryāt samyagvahan rasaḥ || 
 AS.Ci.5.110
                         cavikātriphalābhārṅgīdaśamūlaiḥ sacitrakaiḥ |  
 kulatthapippalīmūlapāṭhākolayavairjale || 
 AS.Ci.5.111
                         śṛtairnāgaradusparśāpippalīśaṭhipauṣkaraiḥ |  
 piṣṭaiḥ karkaṭaśṛṅgyā ca samaiḥ sarpirvipācayet || 
 AS.Ci.5.112  siddhe 'smiṃścūrṇitau kṣārau
                        dvau pañca lavaṇāni ca |  
 datvā yuktyā pibenmātrāṃ kṣayakāsanipīḍitaḥ || 
 AS.Ci.5.113
                         kāsamardābhayāmustāpāṭhākaṭphalanāgaraiḥ |  
 pippalyā kaṭurohiṇyā kāśmaryā surasena ca || 
 AS.Ci.5.114  akṣamātrairghṛtaprasthaṃ
                        kṣīradrākṣārasāḍhake |  
 pacecchoṣajvaraplīhasarvakāsaharaṃ śivam || 
 AS.Ci.5.115  vṛṣavyāghrīguḍūcīnāṃ
                        patramūlaphalāṅkurāt |  
 rasakalkairghṛtaṃ pakvaṃ hanti kāsajvarārucīḥ || 
 AS.Ci.5.116  dviguṇe dāḍimarase siddhaṃ vā
                        vyoṣasaṃyutam |  
 pibeduparibhaktasya yavakṣārayutaṃ naraḥ || 
 AS.Ci.5.117  pippalīnuḍasiddhaṃ vā
                        chāgakṣīrayutaṃ ghṛtam |  
 etānyagnivivṛdhyarthaṃ sarpīṣi kṣayakāsinām |  
 syurdoṣabaddhakaṇṭhoraḥsrotasāṃ ca viśuddhaye || 
 AS.Ci.5.118  śvāvidāṃ sūcayo dagdhāḥ
                        saghṛtakṣaudraśarkarāḥ |  
 śvāsakāsaharā barhipādau vā kṣaudrasarpiṣā || 
 AS.Ci.5.119  eraṇḍapatrakṣāraṃ vā
                        vyoṣatailaguḍānvitam |  
 lehayet kṣāramevaṃ vā surasairaṇḍapatrajam || 
 AS.Ci.5.120  lihyāttryūṣaṇacūrṇaṃ vā
                        purāṇaguḍasarpiṣā |  
 citrakatriphalājājī karkaṭākhyā kaṭutrikam |  
 drākṣāṃ ca kṣaudrasarpirbhyāṃ lihyādadyādguḍena vā || 
 AS.Ci.5.121
                         pāṭhāmadhukajīvantītvakkṣīrītriphalāghanam |  
 śaṭhīdvibṛhatīdrākṣāpippalyelāvitunnakam || 
 AS.Ci.5.122
                         sārivāpuṣkarajaṭākarkaṭākhyārasāñjanam |  
 punarnavāloharajastrāyamāṇāyavānikā || 
 AS.Ci.5.123  ṛddhistāmalakī bhārṅgī
                        viḍaṅgaṃ dhanvayāsakam |  
 kṣāracitrakacavyāmlavetasavyoṣadāru ca |  
 sarvakāsān jayellīḍhaṃ taccūrṇaṃ madhusarpiṣā || 
 AS.Ci.5.124  padmakaṃ triphalā vyoṣaṃ
                        viḍaṅgaṃ devadāru ca |  
 balārāsnā ca taccūrṇaṃ samastasamaśarkaram || 
 AS.Ci.5.125  svādenmadhughṛtābhyāṃ vā
                        lihyāt kāsaharaṃ param |  
 tadvanmāricacūrṇaṃ vā saghṛtakṣaudraśarkaram || 
 AS.Ci.5.126
                         pathyāśuṇṭhīghanagudairguṭikāṃ dhārayenmukhe |  
 sarveṣu kāsaśvāseṣu kevalaṃ vā bibhītakam || 
 AS.Ci.5.127  kalke tilvakapatrāṇāṃ
                        ghṛtabhṛṣṭe saśarkare |  
 peyotkāryathavā ccharditṛṭkāsāmātisārajit || 
 AS.Ci.5.128
                         gaurasarṣapagaṇḍīraviḍaṅgavyoṣacitrakān |  
 sābhayān sādhayettoye yavāgūstena cāmbhasā || 
 AS.Ci.5.129  sasarpirlavaṇā kāse
                        hidhmāśvāse sapīnase |  
 pāṇḍvāmaye kṣaye śophe karṇaśūle ca śasyate || 
 AS.Ci.5.130  kaṇṭakārīrase siddho
                        mudgayūṣaḥ susaṃskṛtaḥ |  
 sagaurāmalakaḥ sāmlaḥ sarvakāsabhiṣagjitam || 
 AS.Ci.5.131  vātaghnauṣadhaniḥkvāthe
                        kṣīraṃ yūṣān rasānapi |  
 vaiṣkirān prātudān bailān dāpayet kṣayakāsine || 
 AS.Ci.5.132  kṣatakāse ca ye dhūmāḥ
                        sānupānā nidarśitāḥ |  
 kṣayakāse 'pi te yojyā vakṣyate yacca yakṣmaṇi || 
 AS.Ci.5.133  bṛṃhaṇaṃ dīpanaṃ cāgneḥ
                        srotasāṃ ca viśodhanam |  
 vyatyāsāt kṣayakāsibhyo balyaṃ sarvaṃ praśasyate || 
 AS.Ci.5.134  sannipātodbhavo ghoraḥ
                        kṣayakāso yatastataḥ |  
 yathādoṣabalaṃ tasya sannipātahitaṃ hitam || 
 iti pañcamo 'dhyāyaḥ || 
 
 
                    atha ṣaṣṭho 'dhyāyaḥ | 
                     AS.Ci.6.1  athātaḥ śvāsahidhmācikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.6.2  śvāsahidhmā yatastulyahetvādyāḥ
                        sādhanaṃ tataḥ |  
 tulyameva tadārtaṃ ca pūrvaṃ svedairupācaret || 
 AS.Ci.6.3  snigdhairlavaṇatailāktaṃ srotassu
                        grathitaḥ kaphaḥ |  
 tairlīno 'pi vilīnosya koṣṭhaṃ prāptaḥ sunirharaḥ || 
 AS.Ci.6.4  bhavet kheṣu mṛdutvaṃ ca mārute
                        cānulomatā |  
 svinnaṃ ca bhojayedannaṃ snigdhamānūpajai rasaiḥ || 
 AS.Ci.6.5  dadhyuttareṇa vā dadyāttato 'smai
                        vamanaṃ mṛdu |  
 viśeṣāt kāsavamathuhṛdgrahasvarasādine || 
 AS.Ci.6.6  pippalīsaindhavakṣaudrayuktaṃ
                        vātāvirodhi yat |  
 nirhṛte sukhamāproti sakaphe duṣṭavigrahe || 
 AS.Ci.6.7  srotaḥsu ca viśuddheṣu
                        caratyavihato 'nilaḥ |  
 dhmānodāvartatamake mātuluṅgāmlavetasaiḥ || 
 AS.Ci.6.8  hiṅgupīlubiḍayuktamannaṃ
                        syādanulomanam |  
 sasaidhavaṃ phalāmlaṃ vā koṣṇaṃ dadyādvirecanam || 
 AS.Ci.6.9  ete hi
                        kaphasaṃruddhagatiprāṇaprakopajāḥ |  
 tasmāttanmārgaśudhyarthamūrdhvādhaḥ śodhanaṃ hitam || 
 AS.Ci.6.10  udīryate bhṛśataraṃ
                        mārgarodhādvahajjalam |  
 yathā tathānilastasya mārgamasmādviśodhayet || 
 AS.Ci.6.11  aśāntau
                        kṛtasaṃśuddherdhūmairlīnaṃ malaṃ haret |  
 haridrāpatrameraṇmūlaṃ lākṣāṃ manaḥśilām || 
 AS.Ci.6.12  sadevadārvalaṃ māṃsīṃ piṣṭvā
                        vartiṃ prakalpayet |  
 tāṃ ghṛtāktāṃ pibeddhūmaṃ yavān vā ghṛtasaṃyutān || 
 AS.Ci.6.13  madhūcchiṣṭaṃ sarjarasaṃ ghṛtaṃ
                        vā guruvāguru |  
 candanaṃvājaśṛṅgaṃ vā bālānvā snāva vā gavām || 
 AS.Ci.6.14
                         ṛṣyagodhakuraṅgaiṇacarmaśṛṅgakhurāṇi vā |  
 gugguluṃ vā manohvāṃ vā sālaniryāsameva vā || 
 AS.Ci.6.15  sallakīṃ gugguluṃ lohaṃ
                        padmakaṃ ca ghṛtāplutam || 
 AS.Ci.6.16  avaśyaṃ
                        svedanīyānāmasvedyānāmapi kṣaṇam |  
 svedayet sasitākṣīrasukhoṣṇasnehasecanaiḥ || 
 AS.Ci.6.17  utkārikopanāhaiśca
                        svedādhyāyoktabheṣajaiḥ |  
 uraḥ kaṇṭhaṃ ca mṛdubhiḥ sāme tvāmavidhiṃ caret || 
 AS.Ci.6.18  atiyogoddhataṃ vātaṃ dṛṣṭvā
                        pavananāśanaiḥ |  
 snigdhai rasādyairnātyuṣṇairabhyaṅgaiśca śamaṃ nayet || 
 AS.Ci.6.19  anutkliṣṭakaphāsvinnadurbalānāṃ
                        hi śodhanāt |  
 vāyurlabdhāspado marma saṃśoṣyāśu haredasūn || 
 AS.Ci.6.20  kaṣāyalehasnehādyaisteṣāṃ
                        saṃśamayedataḥ |  
 kṣīṇakṣatātisārāsṛkpittadāhānubandhajān || 
 AS.Ci.6.21
                         madhurasnigdhaśītādyairhidhmāśvāsānupācaret |  
 kulatthadaśamūlānāṃ kvāthe syurjāṅgalā rasāḥ |  
 yūṣāśca śigruvārtākakāsaghnavṛṣamūlakaiḥ || 
 AS.Ci.6.22
                         pallavairnimbakulakabṛhatīmātuluṅgajaiḥ |  
 vyāghrīdurālabhāśṛṅgībilvamadhyatrikaṇṭakaiḥ || 
 AS.Ci.6.23  sāmṛtāgnikulatthaiśca yūṣaḥ
                        syāt kvathitairjalai |  
 tadvadrāsnābṛhatyādibalāmudgaiḥ sacitrakaiḥ || 
 AS.Ci.6.24  peyā ca
                        citrakājājīśṛṅgīsauvarcalairhitā |  
 daśamūlena vā kāsaśvāsahidhmārujāpahā || 
 AS.Ci.6.25
                         daśamūlaśaṭhīrāsnābhārṅgībilvardhipauṣkaraiḥ |  
 kulīraśṛṅgīcapalātāmalakyamṛtauṣadhaiḥ || 
 AS.Ci.6.26  pibet kaṣāyaṃ jīrṇe 'smin peyāṃ
                        tairevasādhitām |  
 śāliṣaṣṭikagodhūmayavamudgakulatthabhuk || 
 AS.Ci.6.27
                         kāsahṛdgrahapārśvārtihidhmāśvāsapraśāntaye |  
 saktūnvārkāṅkurakṣīrabhāvitānāṃ samākṣikān |  
 yavānāṃ daśamūlādiniḥkvāthalulitān pibet || 
 AS.Ci.6.28  anne ca yojayet
                        kṣārahiṅvājyabiḍadāḍimān |  
 sapauṣkaraśaṭhīvyoṣamātuluṅgāmlavetasān || 
 AS.Ci.6.29  daśamūlasya vā kvāthamathavā
                        devadāruṇaḥ |  
 pibedvā vāruṇīmaṇḍaṃ hidhmāśvāsī pipāsitaḥ || 
 AS.Ci.6.30
                         pippalīpippalīmūlapathyājantughnacitrakaiḥ |  
 kalkitairlepite rūḍhe nikṣipet ghṛtabhājane || 
 AS.Ci.6.31  takraṃ māsasthitaṃ taddhi
                        dīpanaṃ śvāsakāsajit |  
 pāṭhāṃ madhurasāṃ dāru saralaṃ ca niśi sthitam || 
 AS.Ci.6.32  surāmaṇḍe 'lpalavaṇaṃ pibet
                        prasṛtasammitam |  
 śirīṣakundakadalīkusumaṃ pippalīyutam || 
 AS.Ci.6.33  taṇḍulāmbuplutaṃ
                        hidhmāśvāsakāsaharaṃ param |  
 āranālena piṣṭvā vā mātuluṅgarasānvitān || 
 AS.Ci.6.34  hiṅgusauvarcalakaṇākolamudgān
                        jalena vā |  
 koṣṇena bhārṅgīṃ śuṇṭhīṃ ca kṣāraṃ vā maricānvitam || 
 AS.Ci.6.35  svakvāthapiṣṭāṃ lulitāṃ
                        bāṣpikāṃ pāyayeta vā |  
 svarasaṃ saptaparṇasya puṣpāṇāṃ vā śirīṣataḥ || 
 AS.Ci.6.36  hidhvāśvāse madhukaṇāyuktaṃ
                        pittakaphānuge |  
 utkārikā tugākṛṣṇāmadhūlīguḍanāgaraiḥ || 
 AS.Ci.6.37  pittānubandhe yoktavyā pavane
                        tvanubandhini |  
 śvāviṭchaśāmiṣakaṇāghṛtaśalyakaśoṇitaiḥ || 
 AS.Ci.6.38  suvarcalārasavyoṣasarpirbhiḥ
                        sahitaṃ payaḥ |  
 anuśālyodanaṃ peyaṃ vātapitte 'nubandhini || 
 AS.Ci.6.39  caturguṇāmbusiddhaṃ vā chāgaṃ
                        saguḍanāgaram |  
 pippalīmūlamadhukaguḍagośvaśakṛdrasān |  
 hidhmābhiṣyandakāsaghnān lihyānmadhughṛtānvitān || 
 AS.Ci.6.40
                         gogajāśvavarāhoṣṭrakharameṣājaviḍrasān || 
 AS.Ci.6.41  samadhvaikaikaśo
                        lihyādbahuśleṣmāthavā pibet |  
 catuṣpāccarmaromasthikhuraśṛṅgodbhavāṃ maṣīm || 
 AS.Ci.6.42  tathaiva vājigandhāyā
                        lihyācchvāsī kapholbaṇaḥ |  
 kṣāraṃ vā triphalāpāṭhābṛhatīphalamūlajam || 
 AS.Ci.6.43
                         muktāpravālavaiḍūryaśaṅkhasaugandhikāñjanam |  
 masāragallasphaṭikakācailālavaṇadvayam || 
 AS.Ci.6.44  apāmārgaphalaṃ tāmramayo rūpyaṃ
                        śaṇāt phalam |  
 jyotīrasena tallihyādayo vaikaṃ madhudravam || 
 AS.Ci.6.45  śaṭhīpauṣkaradhātrīrvā
                        pauṣkaraṃ vā kaṇānvitam |  
 gairikāñjanakṛṣṇā vā svarasaṃ vā kapitthajam || 
 AS.Ci.6.46  rasena vā kapitthasya
                        dhātrīsaindhavapippalīḥ |  
 ghṛtakṣaudreṇa vā pathyā viḍaṅgoṣaṇapippalīḥ || 
 AS.Ci.6.47  lihyādvā
                        pippalīdrākṣāpathyāśṛṅgīdurālabhāḥ |  
 ghṛtamākṣikatailairvā tryūṣaṇaṃ kṣārasaṃyutam |  
 pippalīkṣaudrayuktau vā rasau dhātrīkapitthayoḥ || 
 AS.Ci.6.48  sitopalātvāmalakī drākṣā
                        gośvaśakṛdrasam |  
 kolalājamadhudrākṣāpippalīnāgarāṇi vā || 
 AS.Ci.6.49
                         guḍatailaniśādrākṣākaṇārāsnoṣaṇāni vā |  
 pibedrasāmbumadyādyairlehauṣadharajāṃsi vā || 
 AS.Ci.6.50
                         jīvantīmustasurasatvagelādvayapauṣkaram |  
 caṇḍātāmalakīlohabhārṅgīnāgaravālakam || 
 AS.Ci.6.51
                         karkaṭākhyāśaṭhīkṛṣṇānāgakesaracorakam |  
 upayuktaṃ yathākāmaṃ cūrṇaṃ dviguṇaśarkaram || 
 AS.Ci.6.52  pārśvarugjvarakāsaghnaṃ
                        hidhmāśvāsaharaṃ param |  
 jīvantī corakaḥ śṛṅgī pauṣkaraṃ surasaḥ śaṭhī || 
 AS.Ci.6.53
                         pippalītvagbiḍakṣāraśuṇṭhīhiṅvamlavetasam |  
 elātāmalakībhārṅgīvṛkṣāmlaṃ ceti cūrṇitam || 
 AS.Ci.6.54  rasena mātuluṅgasya madyena
                        haviṣāthavā |  
 līḍhaṃ prayuktamanne vā kevalaṃ copayojitam || 
 AS.Ci.6.55
                         hidhmāśvāsavibandhārśaḥkāsahṛtpārśvaśūlanut |  
 śaṭhītāmalakībhārṅgīcaṇḍāvālakapauṣkaram || 
 AS.Ci.6.56  śarkarāṣṭaguṇaṃ cūrṇaṃ
                        hidhmāśvāsaharaṃ param |  
 tulyaṃ guḍaṃ nāgaraṃ ca bhakṣayennāvayeta vā || 
 AS.Ci.6.57  laśunasya palāṇḍorvā mūlaṃ
                        gṛñjanakasya vā |  
 candanādvā rasaṃ dadyānnārīkṣīreṇa nāvanam || 
 AS.Ci.6.58  saśarkarāṃ pippalī vā madhukaṃ
                        vā madhudravam |  
 stanyena makṣikāviṣṭhāmalaktakarasena vā || 
 AS.Ci.6.59  sasaindhavaṃ ghṛtācchaṃ vā
                        siddhaṃ stanyena vā ghṛtam |  
 kalkitairmadhuradravyaistat pibennāvayeta vā || 
 AS.Ci.6.60  sakṛduṣṇaṃ sakṛcchītaṃ
                        vyatyāsāt sasitaṃ madhu |  
 tadvat payastahāsiddhamadhobhāgauṣadhairghṛtam || 
 AS.Ci.6.61
                         kaṇāsauvarcalakṣāravayasthāhiḍgucorakaiḥ |  
 sakāyasthairghṛtaṃ mastu daśamūlarase pacet || 
 AS.Ci.6.62  tat pibejjīvanīyairvā lihyāt
                        samadhu sādhitam |  
 tejovatyabhayā kuṣṭhaṃ pippalī kaṭurohiṇī || 
 AS.Ci.6.63  pūkīkaṃ pauṣkaraṃ mūlaṃ
                        palāśaścitrakaḥ śaṭhī |  
 paṭudvayaṃ tāmalakī jīvantī bailvapeśikā || 
 AS.Ci.6.64  vacāpatraṃ ca tālīsaṃ
                        karṣāṃśaistairviṃpācayet |  
 hiṅgupādairghṛtaprasthaṃ pītamāśu nihanti tat || 
 AS.Ci.6.65
                         śvāsānilārśograhaṇīhidhmāhṛtpārśvavedanāḥ |  
 siddhaṃ vā puramañjiṣṭhālākṣāsarjarasaiḥ pibet || 
 AS.Ci.6.66
                         sapadmakamanohvālairghṛtaprasthaṃ picūnmitaiḥ |  
 vatsakādipratīvāpaṃ siddhaṃ vā prathame gaṇe || 
 AS.Ci.6.67  sapañcalavaṇaṃ sarpiḥ
                        śvāsakāsānapohati |  
 hiṃsrāviḍaṅgapūtīkatrikaṭutriphalāgnikaiḥ || 
 AS.Ci.6.68  kolamātrairghṛtaprasthaṃ
                        pācayet salilāḍhake |  
 kṣīraprasthadvayopetaṃ tat kāsaśvāsapīnasān || 
 AS.Ci.6.69  arśāṃsyarocakaṃ gulmaṃ kṣayaṃ
                        hidhmāṃ ca nāśayet |  
 saindhavārdhāṃśayuktaṃ vā purāṇaṃ pāyayedghṛtam |  
 dhānvantaraṃ vṛṣaghṛtaṃ dādhikaṃ tryūṣaṇādi vā || 
 AS.Ci.6.70  śītāmbusekaḥ sahasā
                        trāsavikṣepabhīśucaḥ |  
 harṣerṣyocchvāsarodhāśca hitaṃ kīṭaiśca daṃśanam || 
 AS.Ci.6.71  yat kiñcit kaphavātaghnamuṣṇaṃ
                        vātānulomanam |  
 tat sevyaṃ prāyaśo yacca sutarāṃ mārutāpaham || 
 AS.Ci.6.72  vātakṛdvā kaphaharaṃ
                        kaphakṛdvānilāpaham |  
 kāryaṃ naikāntikaṃ tābhyāṃ prāyaḥ śreyo 'nilāpaham || 
 AS.Ci.6.73  sarveṣāṃ bṛṃhaṇe hyalpaḥ
                        śakyaśca prāyaśo bhavet |  
 nātyarthaṃ śamane 'pāyo bhṛśośakyaśca karśane || 
 AS.Ci.6.74  śamanairbṛṃhaṇaiścāto
                        bhūyiṣṭhaṃ tānupācaret |  
 kāsaśvāsakṣayacchardihidhmāścānyonyabheṣajaiḥ || 
 iti ṣaṣṭho 'dhyāyaḥ || 
 
 

                    atha saptamo 'dhyāyaḥ | 

                     AS.Ci.7.1  athāto rājayakṣmacikitsitaṃ
                        nāmādhyāyaṃ vyākhyāsyāmaḥ |  
  iti ha smāhurātreyādayo maharṣayaḥ || 
 AS.Ci.7.2  balino bahudoṣasya
                        snigdhasvinnasya śodhanam |  
  ūrdhvādho yakṣmiṇaḥ kuryāt sasnehaṃ yanna karśanam || 
 AS.Ci.7.3  payasā phalayuktena madhureṇa
                        rasena vā |  
  sarpiṣmatyā yavāgvā vā vamanadravyasiddhayā || 
 AS.Ci.7.4  vamedvirecanaṃ
                        dadyāttrivṛcśyāmānṛpadrumān || 
 śarkarāmadhusarpirbhiḥ payasā tarpaṇena vā |  
  drākṣāvidārīkāśmaryamāṃsānāṃ vā rasairyutān || 
 AS.Ci.7.5  śuddhakoṣṭhasya yuñjīta vidhiṃ
                        bṛṃhaṇadīpanam |  
  hṛdyāni cānnapānāni vātaghnāni laghūni ca || 
 AS.Ci.7.6  śāliṣaṣṭikagodhūmayavamudgaṃ
                        samāsthitam |  
  laghumacyutavīryaṃ ca sujaraṃ balakṛcca yat || 
 AS.Ci.7.7  ājaṃ kṣīraṃ ghṛtaṃ māṃsaṃ
                        kravyānmāṃsaṃ ca śoṣajit |  
  kākolūkavṛkadvīpigavāśvanakuloragam || 
 AS.Ci.7.8  gṛdhrabhāsakharoṣṭraṃ ca hitaṃ
                        chadmopasaṃhitam |  
  jñātaṃ jugupsitaṃ taddhi chardiṣe na balaujase || 
 AS.Ci.7.9  mṛgādyāḥ pittakaphayoḥ pavane
                        prasahādayaḥ |  
  veśavārīkṛtāḥ pathyā rasādiṣu ca kalpitāḥ || 
 AS.Ci.7.10  bhṛṣṭāḥ sarṣapatailena sarpiṣā
                        vā yathāyatham |  
  rasikā mṛdavaḥ snigdhāḥ paṭudravyābhisaṃskṛtāḥ || 
 AS.Ci.7.11  hitā
                        maudgakakaulatthāstadvadyūṣāśca sādhitāḥ |  
  sapippalīkaṃ sayavaṃ sakulatthaṃ sanāgaram || 
 AS.Ci.7.12  sadāḍimaṃ sāmalakaṃ
                        snigdhamājaṃ rasaṃ pibet |  
  tena ṣaḍvinivartante vikārāḥ pīnasādayaḥ || 
 AS.Ci.7.13
                         koladāḍimaniryāsapiṣṭayāsthivihīnayā |  
  drākṣayā svacchadhānyāmbuplutāloḍitakalkayā || 
 AS.Ci.7.14  kāryaḥ
                        sauvarcalavyoṣapatrailādīpyakānvitaḥ |  
  samākṣikaḥ sakarpūraḥ salavaṅkaḥ sakesaraḥ || 
 AS.Ci.7.15  candrakānto yathārthākhyaḥ
                        śoṣahāgnirucipradaḥ |  
  śuktāmladhātrīsvarasairdrākṣāyāḥ kalkitaṃ palam || 
 AS.Ci.7.16  guḍaṣaṭpalasaṃyuktaṃ yuktaṃ
                        ślakṣṇaiśca kārṣikaiḥ |  
  vṛkṣāmladhānyadramilīrājikādāḍimoṣaṇaiḥ || 
 AS.Ci.7.17  palena nāgapuṣpasya kiñcit
                        sauvarcalena ca |  
  sasevyapatratvaktoyaḥ surasārasamūrchitaḥ || 
 AS.Ci.7.18  bhūribhūstṛṇako rāgaḥ kaṇṭhyo
                        rucyaḥ samākṣikaḥ |  
  pibecca sutarāṃ madyaṃ jīrṇaṃ srotoviśodhanam || 
 AS.Ci.7.19  pittādiṣu viśeṣeṇa
                        madhvariṣṭācchavāruṇīḥ |  
  siddhaṃ vā pañcamūlena tāmalakyāthavā jalam || 
 AS.Ci.7.20
                         parṇinībhiścatasṛbhirdhānyanāgarakeṇa vā |  
  kalpayeccānukūlosya tenānnaṃ śuci yatnavān || 
 AS.Ci.7.21  daśamūlena payasā siddhaṃ
                        māṃsarasena vā |  
  balāgarbhaṃ ghṛtaṃ yojyaṃ kravyāmāṃsarasena vā || 
 AS.Ci.7.22  sakṣaudraṃ payasā siddhaṃ
                        sarpirdaśaguṇena vā |  
  jīvantīṃ madhukaṃ drākṣāṃ phalāni kuṭajasya ca || 
 AS.Ci.7.23  puṣkarāhvaṃ śaṭhīṃ kṛṣṇāṃ
                        vyāghrīṃ gokṣurakaṃ balām |  
  nīlitpalaṃ tāmalakīṃ trāyamāṇāṃ durālabhām |  
  kalkīkṛtya ghṛtaṃ pakvaṃ rogarājaharaṃ param || 
 AS.Ci.7.24  durālabhāṃ gokṣurakaṃ catastraḥ
                        parṇinīrbalām |  
  bhāgān palonmitān kṛtvā palaṃ parpaṭakasya ca || 
 AS.Ci.7.25  paceddaśaguṇe toye
                        daśabhāgāvaśeṣite |  
  pūte tasmin ghṛtaprasthaṃ kṣīradviguṇitaṃ pacet || 
 AS.Ci.7.26  garbhaṃ datvā
                        śaṭhīkṛṣṇābhūnimbotpalasārivāḥ |  
  trāyantīṃ pauṣkaraṃ mūlaṃ sahapatraphalāṃ phalam || 
 AS.Ci.7.27  kuṭajācca jayettaddhi
                        śiraḥpārśvāṃsavedanām |  
  tṛṣṇāṃ chardimatīsāraṃ kāsadāhabhramajvarān || 
 AS.Ci.7.28  ghṛtaṃ kharjūramṛdvīkāmadhukaiḥ
                        saparūsakaiḥ |  
  sapippalīkaṃ vaisvaryakāsaśvāsajvarāpaham || 
 AS.Ci.7.29  daśamūlaśṛtāt kṣīrāt
                        sarpiryadudiyānnavam |  
  sapippalīkaṃ sakṣaudraṃ tat paraṃ svarabodhanam || 
 AS.Ci.7.30  śiraḥpārśvāsaśūlaghnaṃ
                        kāsaśvāsajvarāpaham |  
  pañcabhiḥ pañcamūlairvā śṛtādyadudiyāt ghṛtam || 
 AS.Ci.7.31  pañcānāṃ pañcamūlānāṃ rase
                        kṣīracaturguṇe |  
  siddhaṃ sarpirjayatyetadyakṣmaṇaḥ saptakaṃ balam || 
 AS.Ci.7.32  pañcakolayavakṣāraṣaṭpalena
                        pacet ghṛtam |  
  prasthonmitaṃ tulyapayaḥ srotasāṃ tadviśodhanam || 
 AS.Ci.7.33
                         gulmajvarodaraplīhagrahaṇīpāṇḍupīnasān |  
  kāsaśvāsāgnisadanaśvayathūrdhvānilān jayet || 
 AS.Ci.7.34
                         rāsnābalāgokṣurakasthirāvarṣābhuvāriṇi |  
  jīvantīpippalīgarbhaṃ sakṣīraṃ śoṣajidghṛtam |  
  aśvagandhāśṛtāt kṣīrāt ghṛtaṃ ca sasitāpayaḥ || 
 AS.Ci.7.35  sādhāraṇāmiṣatulāṃ
                        toyadroṇadvaye pacet |  
  tenāṣṭabhāgaśeṣeṇa jīvanīyaiḥ palonmitaiḥ || 
 AS.Ci.7.36  sādhayet sarpiṣaḥ prasthaṃ
                        vātapittāmayāpaham |  
  māṃsasarpiridaṃ pītaṃ yuktaṃ māṃsarasena vā |  
  kāsaśvāsasvarabhraṃśaśoṣahṛtpārśvaśūlajit || 
 AS.Ci.7.37
                         yaṣṭībalāguḍūcyalpapañcamūlatulāṃ pacet |  
  śūrpe 'pāmaṣṭabhāgasthe tatra pātraṃ pacet ghṛtāt || 
 AS.Ci.7.38  dhātrīvidārīkṣurasatripātre
                        payaso 'rmaṇe |  
  supiṣṭairjīvanīyaiśca pārāśaramidaṃ ghṛtam |  
  sasainyaṃ rājayakṣmāṇamunmūlayati śīlitam || 
 AS.Ci.7.39  mūrvāharidrākhadirakvāthaṃ
                        sarpiḥ śakṛdrasam |  
  gogajājāvihayajaṃ payastulyān daśa dravān || 
 AS.Ci.7.40  svāduskandhaṃ trikaṭukaṃ
                        kalkitaṃ devadāru ca |  
  pacettaccāśu śoṣaghnaṃ tadvadvāsāvarīghṛtam || 
 AS.Ci.7.41
                         dvipañcamūlavaraṇayavabilvapunarnavāḥ |  
  karañjabolasthavirakulasthabadarāgnikāḥ || 
 AS.Ci.7.42  garbhaṃ datvā snuhīkṣīraṃ
                        śukākhyācavyasaindhavam |  
  harītakīṃ ca tacchoṣaśophamehodarāpaham || 
 AS.Ci.7.43  yavāgvā vā pibenmātrāṃ lihyādvā
                        madhunānvitām |  
  siddhānāṃ sarpiṣāmeṣāṃ dadyādannena vā saha || 
 AS.Ci.7.44
                         elājamodatriphalāsaurāṣṭrīvyoṣacitrakān |  
  sārānariṣṭagāyatrīsālabījakasambhavān || 
 AS.Ci.7.45  bhallātakaṃ viḍaṅgaṃ ca
                        pṛthagaṣṭapalonmitam |  
  salile ṣoḍaśaguṇe ṣoḍaśāṃśasthitaṃ pacet || 
 AS.Ci.7.46  punastena ghṛtaprasthaṃ siddhe
                        cāsmin palāni ṣaṭ |  
  tavakṣīryāḥ kṣipettriṃśat sitāyā dviguṇaṃ madhu || 
 AS.Ci.7.47  ghṛtāttrijātāttripalaṃ tato
                        līḍhaṃ khajāhatam |  
  payonupānaṃ tat prāhṇe rasāyanamayantraṇam || 
 AS.Ci.7.48  medhyaṃ cakṣuṣyamāyuṣyaṃ
                        dīpanaṃ hanti cācirāt |  
  mehagulmakṣayavyādhipāṇḍurogabhagandarān |  
  ye ca sarpirguḍāḥ proktāḥ kṣate yojyāḥ kṣaye 'pi te || 
 AS.Ci.7.49
                         kharjūrapippalīdrākṣāpathyāśṛṅgīdurālabhāḥ |  
  triphalāpippalīmustāśṛṅgāṭaguḍaśarkarāḥ || 
 AS.Ci.7.50
                         vīrāśaṭhīpuṣkarākhyāsurasāśarkarāguḍāḥ |  
  nāgaraṃ citrako lājāḥ pippalyāmalakaṃ guḍaḥ || 
 AS.Ci.7.51  viḍaṅgasāraścavikā tryūṣaṇaṃ ca
                        vicūrṇitam |  
  ardhaślokaiḥ smṛtā lehāḥ pañcaite madhusarpiṣā |  
  svaryāḥ kāsakṣayaśvāsapārśvarukkaphanāśanaḥ || 
 AS.Ci.7.52  tvagelāpippalīkṣīrīśarkarā
                        dviguṇāḥ kramāt |  
  cūrṇitā bhakṣayellihyāt pūrvavadvā tathāguṇāḥ || 
 AS.Ci.7.53  tilamāṣāśvagandhā vā
                        mākṣikājaghṛtadutāḥ |  
  pūrvokteṣveva rogeṣu vātaprāyeṣu pūjitāḥ || 
 AS.Ci.7.54  svarasādacikitsitam |  
  viśeṣāt svarasāde 'sya nasyadhūmādi yojayet |  
  tatrāpi vātaje koṣṇaṃ pibedauttarabhaktikam || 
 AS.Ci.7.55
                         kāsamardakavārtākīmārkavasvarasairghṛtam |  
  sādhitaṃ kāsajit svaryaṃ siddhamārtagalena vā || 
 AS.Ci.7.56  badarīpatrakalkaṃ vā
                        ghṛtabhṛṣṭaṃ sasaindhavam |  
  tailaṃ vā madhukadrākṣāpippalīkṛminutphalaiḥ || 
 AS.Ci.7.57  haṃsapādyāśca mūlena pakvaṃ
                        nasto niṣecayet |  
  sukhodakānupānaṃ ca sasarpiṣkaṃ guḍaudanam |  
  aśnīyāt pāyasaṃ caivaṃ snigdhaṃ svedaṃ ca yojayet || 
 AS.Ci.7.58  pittodbhave pibet sarpiḥ
                        śṛtaśītapayonupaḥ |  
  kṣīrivṛkṣāṅkurakvāthakalkasiddhaṃ samākṣikam || 
 AS.Ci.7.59  aśnīyācca sasarpiṣkaṃ
                        yaṣṭīmadhukapāyasam |  
  balāvidārigandhābhyāṃ vidāryā madhukena ca || 
 AS.Ci.7.60  siddhaṃ salavaṇaṃ sarpirnasyaṃ
                        svaryamanuttamam |  
  prapauṇḍarīkaṃ madhukaṃ pippalī bṛhatī balā || 
 AS.Ci.7.61  sādhitaṃ kṣīrasarpiśca tat
                        svavryaṃ nāvanaṃ param |  
  lihyānmadhurakāṇāṃ ca cūrṇaṃ madhughṛtānvitam || 
 AS.Ci.7.62  varīṃ balāṃ payasyāṃ vā
                        kākolīmadhuke tathā |  
  evamasyānupaśame lalāṭe vyadhayet sirām || 
 AS.Ci.7.63  pibet kaṭūni mūtreṇa kaphaje
                        rūkṣabhojanaḥ |  
  kaṭkaphalāmalakavyoṣaṃ lihyāttailamadhuplutam || 
 AS.Ci.7.64
                         vyoṣakṣārāgnicavikābhārṅgīpathyāmadhūni vā |  
  yavairyavāgūṃ yamake kaṇādhātrīkṛtāṃ pibet |  
  bhutkvādyātpippalīṃ śuṇṭhīṃ tīkṣṇaṃ vā vamanaṃ bhajet || 
 AS.Ci.7.65  śarkarākṣaudramiśrāṇi śṛtāni
                        madhuraiḥ saha |  
  pibet payāṃsi yasyoccairvadato vihataḥ svaraḥ || 
 AS.Ci.7.66  arocakacikitsitam |  
  vicitramannamarucau hitairupahitaṃ hitam |  
  bahirantarmṛjāṃ cittanirvāṇaṃ hṛdyamauṣadham || 
 AS.Ci.7.67  dvau kālau dantapavanaṃ
                        bhakṣayenmukhadhāvanaiḥ |  
  kaṣāyaiḥ kṣālayedāsyaṃ dhūmaṃ prāyaugikaṃ pibet || 
 AS.Ci.7.68  tālīsapatravaṭakāḥ
                        sakarpūrasitopalāḥ |  
  śaśāṅkakiraṇākhyāśca bhakṣyā rucikarāḥ param || 
 AS.Ci.7.69  vātādarocake tatra pibeccūrṇaṃ
                        prasannayā |  
  hareṇukṛṣṇākṛmijiddrākṣāsaindhavanāgarāt || 
 AS.Ci.7.70  elābhārṅgīyavakṣārahiṅguyuktād
                        ghṛtena vā |  
  chardayedvā vacāmbhobhiḥ pittācca guḍavāribhiḥ || 
 AS.Ci.7.71  lihyādvā
                        śarkarāsarpirlavaṇottamamākṣikam |  
  kaphādvamennimbajalairdīpyakāragvadhodakam || 
 AS.Ci.7.72  pānaṃ samadhvariṣṭāśca tīkṣṇāḥ
                        samadhumādhavāḥ |  
  pibeccūrṇaṃ ca pūrvoktaṃ hareṇvādyuṣṇavāriṇā || 
 AS.Ci.7.73  trikaṭutriphalārātrīyavakṣāraṃ
                        madhuplutam |  
  prātarāhārakāle ca yuñjīta mukhadhāvanam || 
 AS.Ci.7.74  biḍaṃ sauvarcalaṃ kuṣṭhamajājī
                        maricaṃ sitā |  
  dhātryelāpadmakośīrapippalīcandanotpalam || 
 AS.Ci.7.75  lodhraṃ tejovatī pathyā
                        yavakṣāraṃ kaṭutrayam |  
  ārdradāḍimaniryāsaḥ sajājīsitaśarkaraḥ || 
 AS.Ci.7.76  satailamākṣikā yuktāścatvāraḥ
                        kavalagrahāḥ |  
  caturo 'rocakān hanyurekadoṣasamastajān || 
 AS.Ci.7.77
                         kāravyajājīmaricadrākṣavṛkṣāmladāḍimam |  
  sauvarcalaguḍakṣaudraṃ sarvārocakanāśanam || 
 AS.Ci.7.78
                         elātvaṅnāgakusumatīkṣṇakṛṣṇāmahauṣadham |  
  bhāgavṛddhaṃ kramāccūrṇaṃ nihanti samaśarkaram || 
 AS.Ci.7.79
                         prasekārucihṛtpārśvakāsaśvāsagalāmayān |  
  yavānītintiṇīkāmlavetasauṣadhadāḍimam || 
 AS.Ci.7.80  kṛtvā kolaṃ ca karṣāṃśaṃ
                        sitāyāśca catuṣpalam |  
  dhānyasauvarcalājājīvarāṅgaṃ cārdhakārṣikam || 
 AS.Ci.7.81  pippalīnāṃ śataṃ caikaṃ dve
                        śate maricasya ca |  
  cūrṇametat paraṃ rucyaṃ hṛdyaṃ grāhi hinasti ca |  
  vibandhakāsahṛtpārśvaplīhārśograhaṇīgadān || 
 AS.Ci.7.82  tālisapatraṃ maricaṃ nāgaraṃ
                        pippalī śubhā |  
  yathottaraṃ bhāgavṛddhāstvagele cārdhabhāgike || 
 AS.Ci.7.83  tadrucyaṃ dīpanaṃ cūrṇaṃ
                        kaṇāṣṭaguṇaśarkaram |  
  kāsaśvāsārucicchardiplīhahṛtpārśvaśūlajit || 
 AS.Ci.7.84  pāṇḍujvarātisāraghnaṃ
                        mūḍhavātānulomanam |  
  tālīsapatracavikāmaricānāṃ palaṃ palam || 
 AS.Ci.7.85  kṛṣṇātanmūlayordve dve pale
                        śuṇṭhīpalatrayam |  
  caturjātamuśīraṃ ca karṣāṃśaṃ ślakṣṇacūrṇitam || 
 AS.Ci.7.86  tatra triṃśat palaṃ datvā
                        kvathitādamalādguḍāt |  
  kurvīta modakānakṣasammitāṃste 'pi tadguṇāḥ || 
 AS.Ci.7.87  prasekacikitsitam |  
  arkāmṛtākṣārajaleśarvarīmuṣitairyavaiḥ |  
  praseke kalpitān saktūn bhakṣyāṃścādyād balī vamet || 
 AS.Ci.7.88  kaṭutiktaistathā śūlyaṃ
                        bhakṣayejjāṅgalaṃ palam |  
  śuṣkāṃśca bhakṣyān sulaghūṃścaṇakādirasānupaḥ || 
 AS.Ci.7.89  śleṣmaṇo 'tiprasekena vāyuḥ
                        śleṣmāṇamasyati |  
  kaphaprasekaṃ taṃ vidyāt snigdhoṣṇaireva nirjayet || 
 AS.Ci.7.90  pīnase 'pi kramamimaṃ vamathau
                        ca prayojayet |  
  viśeṣātpīnase 'bhyaṅgān snehān svedāṃśca śīlayet || 
 AS.Ci.7.91  snigdhānutkārikāpiṇḍaiḥ
                        śiraḥpārśvagalādiṣu |  
  lavaṇāmlakaṭūṣṇāṃśca rasān snehopasaṃhitān || 
 AS.Ci.7.92  śiro 'ṃsapārśvaśūleṣu
                        yathādoṣavidhiṃ caret |  
  audakānūpapiśitairupanāhāḥ susaṃskṛtāḥ || 
 AS.Ci.7.93  śasyante sacatusnehāḥ
                        śiraḥpārśvāṃsaśūlinām |  
  lepaśca natayaṣṭyāhvaśatāhvākuṣṭhacandanaiḥ || 
 AS.Ci.7.94  balārāsnātilāḥ sarpirmadhukaṃ
                        nīlamutpalam |  
  palaṅkaṣā devadāru candanaṃ madhukaṃ ghṛtam || 
 AS.Ci.7.95  kṛṣṇagandhā balā vīrā vidārī
                        sapunarnavā |  
  abhīruyaṣṭīmadhukaṃ payasyā kattṛṇaṃ ghṛtam || 
 AS.Ci.7.96  ityardhayogaiścatvāraḥ pradehāḥ
                        parikīrtitāḥ |  
  śastāḥ saṃsṛṣṭadoṣāṇāṃ śiraḥpārśvāsaśūlinām || 
 AS.Ci.7.97  nāvanaṃ dhūmapānāni
                        snehāścauttarabhaktikāḥ |  
  tailānyabhyaṅgayogīni bastikarma tathāparam |  
  śṛṅgādyairvā yathādoṣaṃ duṣṭameṣāṃ haredasṛk |  
  pradehaḥ saghṛtaiśceṣṭaḥ padmakośīracandanaiḥ || 
 AS.Ci.7.98
                         dūrvāmadhukamañjiṣṭhākesarairvāghṛtāplutaiḥ |  
  candanādyena tailena śatadhautena sarpiṣā |  
  abhyaṅgaḥ payasāsekaḥ śastaścamadhukāmbunā || 
 AS.Ci.7.99  prāyeṇopahatāgnitvāt
                        sapicchamatisāryate |  
  tasyātisāragrahaṇīvihitaṃ hitamauṣadham |  
  sanāgarānindrayavān pāyayettaṇḍulāmbanā || 
 AS.Ci.7.100  jīrṇeṣu teṣu peyāṃ ca
                        cāṅgerītakradāḍimaḥ |  
  pāṭhānimbayavānīnāṃ cūrṇaṃ takreṇa vā pibet || 
 AS.Ci.7.101  surayā vāplutāṃ pāṭhāṃ
                        sanāgaradurālabhām |  
  jambvāmrabilvamadhyaṃ vā sakapitthaṃ sanāgaram || 
 AS.Ci.7.102  peyāmaṇḍena yogaiśca
                        pāṭhādyaiḥ kārayet tribhiḥ |  
  sasūpyadhānyān sasnehān sālmān salavaṇān khalān |  
  vetasārjunajambūnāṃ mṛṇālīkṛṣṇagandhayoḥ || 
 AS.Ci.7.103  śrāpaṇyā mātuluṅgasya
                        dhātakyā dāḍimasya ca |  
  cāṅgeryā madayantyāśca yūthikāyāśca pallavaiḥ || 
 AS.Ci.7.104  kālaviddugdhikāyāśca
                        cukrikāyāśca yojayet |  
  khalāndadhisaropetānsasarpiṣkānsadāḍimān |  
  rocanān dīpanān dadyādatīsāraharān param || 
 AS.Ci.7.105  purīṣaṃ yatnato
                        rakṣecchuṣyato rājayakṣmiṇaḥ |  
  sarvadhātukṣayārtasya balaṃ tasya hi viḍbalam || 
 AS.Ci.7.106  jvarādiṣvapi kurvīta vikāreṣu
                        yathāmayam |  
  bahvāmayasamūho hi yakṣmātaḥ so 'tiduḥsahaḥ || 
 AS.Ci.7.107  ajāṃ vā paryupāsīta
                        ṣaṇmāsānuṭaje vasan |  
  tatpayomūtraviḍvṛttipariṣekapragharṣaṇaḥ |  
  tābhiḥ parivṛtaḥ svapyāttacchakṛdreṇusaṅkare || 
 AS.Ci.7.108  etadrasāyanaṃ śreṣṭhaṃ
                        rogarājasya nāśanam |  
  ajāśakṛdrasakṣīradadhimūtraiḥ śṛtaṃ ghṛtam || 
 AS.Ci.7.109  sapañcapaṭu pañcājaṃ kṣayī
                        kṣīrānupaḥ pibet |  
  māṃsamevāśnato yuktyā mārdvīkaṃ pibato 'nu ca || 
 AS.Ci.7.110  avidhāritavegasya lakṣmā na
                        labhate 'ntaram |  
  surāṃ samaṇḍāṃ mārdvīkamariṣṭān śīdhumādhavān || 
 AS.Ci.7.111  yathārhamanupānārthaṃ
                        pibenmāṃsāni bhakṣayan |  
  srotovibandhamokṣārthaṃ balaujaḥpuṣṭaye ca tat || 
 AS.Ci.7.112  snehakṣīrāmbukoṣṭheṣu
                        svabhyaktamavagāhayet |  
  uttīrṇaṃ miśrakasnehaiḥ punaraktaṃ sukhaiḥ karaiḥ |  
  mṛdnīyāt sukhamārīnaṃ sukhaṃ codvartayet param || 
 AS.Ci.7.113  jīvantīṃ śatavīryāṃ ca
                        vikasāṃ sapunarnavām |  
  aśvagandhāmapāmārgaṃ tarkārīṃ madhukaṃ balam || 
 AS.Ci.7.114  vidārīṃ sarṣapān kuṣṭhaṃ
                        taṇḍulānatasīphalam |  
  māṣāṃstilāṃśca kiṇvaṃ ca sarvamekatra cūrṇayet || 
 AS.Ci.7.115  yavacūrṇaṃ triguṇitaṃ dadhnā
                        yuktaṃ samākṣikam |  
  etadudvartanaṃ kāryaṃ puṣṭivarṇabalapradam || 
 AS.Ci.7.116  gaurasarṣapakalkena
                        snānīyauṣadhibhiśca saḥ |  
  snāyādṛtusukhaistoyairjīvanīyopasādhitaiḥ || 
 AS.Ci.7.117  gandhamālyādikāṃ
                        bhūṣāmalakṣmīnāśanīṃ bhajet |  
  suhṛdāṃ darśanaṃ gītavāditrotsavasaṃśrutīḥ || 
 AS.Ci.7.118  bastayaḥ kṣīrasarpīṃṣi madyaṃ
                        māṃsaṃ suśīlatā |  
  daivavyapāśrayaṃ tadvadatharvoktaṃ ca pūjitam || 
 AS.Ci.7.119  iṣṭyā yayā ca candrasya
                        rājayakṣmā purā jitaḥ |  
  purohitaḥ prayuñjīta vedoktāṃ tāṃ jitātmanaḥ || 
  || iti saptamo 'dhyāyaḥ || 
 
 
                    atha aṣṭamo 'dhyāyaḥ | 
                     AS.Ci.8.1  athātaḥ
                        chardrihṛdrogatṛṣṇācikitsitaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.8.2  āmāśayotkleśabhavāḥ prāyaśchardyo
                        hitaṃ tataḥ |  
 laṅghanaṃ prāgṛte vāyoḥ vamanaṃ tatra yojayet || 
 AS.Ci.8.3  balino bahudoṣasya vamataḥ
                        pratataṃ bahu |  
 tato virekaṃ kramaśo hṛdyaṃ madyaiḥ phalāmbubhiḥ || 
 AS.Ci.8.4  kṣīrairvā saha sa hyūrdhvaṃ gataṃ
                        doṣaṃ nayatyadhaḥ |  
 śamanaṃ cauṣadhaṃ rūkṣadurbalasya tadeva tu || 
 AS.Ci.8.5  pariśuṣkaṃ priyaṃ sātmyamannaṃ
                        laghu ca śasyate |  
 upavāsastathā yūṣā rasāḥ kāmbalikāḥ khalāḥ || 
 AS.Ci.8.6  śākāni lehā bhojyāni
                        rāgaṣāḍavapānakāḥ |  
 bhakṣyāḥ śuṣkā vicitrāśca phalāni snānagharṣaṇam || 
 AS.Ci.8.7  gandhāḥ sugandhayo
                        gandhaphalapuṣpānna pānajāḥ |  
 bhuktamātrasya sahasā mukhe śītāmbusecanam || 
 AS.Ci.8.8  hanti mārutajāṃ chārdiṃ sarpiḥ
                        pītaṃ sasaindhavam |  
 kiñciduṣṇaṃ viśeṣeṇa sakāsahṛdayadravām || 
 AS.Ci.8.9  vyoṣatrilavaṇāḍhyaṃ vā siddhaṃ vā
                        dāḍimāmbunā |  
 saśuṇṭhīdadhidhānyena pītaṃ tulyāmbu vā payaḥ || 
 AS.Ci.8.10  vyaktasaindhavasarpirvā
                        phalāmlo vaiṣkiro rasaḥ |  
 snigdhaṃ ca bhojanaṃ śuṇṭhīdadhidāḍimasādhitam |  
 koṣṇaṃ salavaṇaṃ cātra hitaṃ snehavirecanam || 
 AS.Ci.8.11  pittajāyāṃ virekātha
                        drākṣekṣusvarasaistrivṛt |  
 sarpirvā tailvakaṃ yojyaṃ vṛddhaṃ ca śleṣmadhāmagam || 
 AS.Ci.8.12  ūrdhvameva haret pittaṃ
                        svādutiktairviśuddhimān |  
 pibenmanthaṃ yavāgūṃ vā lājaiḥ samadhuśarkaraiḥ |  
 gudgajāṅgalajairadyādvyañjanaiḥ śāliṣaṣṭikam || 
 AS.Ci.8.13  mṛdbhṛṣṭaloṣṭaprabhavaṃ suśītaṃ
                        salilaṃ pibet |  
 mudgośīrakaṇādhānyaiḥ saha vā saṃsthitaṃ niśām |  
 drākṣārasaṃ rasañcekṣorguḍūcyambu payo 'pi || 
 AS.Ci.8.14
                         jambvāmrapallavośīravaṭāśvatthāṅkurodbhavaḥ |  
 kvāthaḥ kṣaudrayutaḥ pītaḥ śīto vā viniyacchati || 
 AS.Ci.8.15  chardiṃ jvaramatīsāraṃ mūrchāṃ
                        tṛṣṇāṃ ca durjayām |  
 dhātrīrasena śītaṃ vā pibenmudgadalāmbu vā || 
 AS.Ci.8.16
                         kolamajjāsitālājamakṣikāviṭkaṇāñjanam |  
 kolāsthimajjāsrotojalājotpalarajāṃsi vā || 
 AS.Ci.8.17  lihyāt kṣaudreṇa pathyāṃ vā
                        drākṣāṃ vā badarāṇi vā |  
 pibecchītāmbunā śālisvarṇagairikajaṃ rajaḥ |  
 piṣṭaṃ vā candanadrākṣāmāṃsīsevyāmbugairikam || 
 AS.Ci.8.18  śālitaṇḍulatoyena pibedvā
                        sasitāmadhu |  
 madhūkamadhukadrākṣākamalāmalakāmbudam || 
 AS.Ci.8.19  sasārivāparūṣākṣaṃ mūrvāṃ vā
                        mākṣikānvitām |  
 madhukaṃ sātmaguptaṃ vā śītaṃ dhātrīrasena vā || 
 AS.Ci.8.20  kaphajāyāṃ
                        vamennimbakṛṣṇāpiṇḍītasarṣapaiḥ |  
 yuktena koṣṇatoyena durbalaṃ copavāsayet || 
 AS.Ci.8.21  āragvadhāderniryūhaṃ śītaṃ
                        kṣaudrayutaṃ pibet |  
 triphalākaṇacavyādvā peyāṃ patraiḥ karañjajaiḥ || 
 AS.Ci.8.22  manthānyavairvā
                        bahuśaśchardighnauṣadhabhāvitaiḥ |  
 kaphaghnamannaṃ hṛdyaṃ ca rāgāḥ sārjakabhūstṛṇāḥ || 
 AS.Ci.8.23  līḍhaṃ manaśśilākṛṣṇāmaricaṃ
                        bījapūrakāt |  
 svarasena kapitthācca sakṣaudreṇa vamiṃ jayet || 
 AS.Ci.8.24  samustāṃ madhunā śṛṅgīṃ
                        kolāmlaṃ vā sajāmbavam |  
 tadvadviḍaṅgatriphalākṛmighnaparipelavam || 
 AS.Ci.8.25  tadvaddurālabhāṃ khādet
                        kapitthaṃ tryūṣaṇena vā |  
 anukūlopacāreṇa yāti dviṣṭārthajā śamam || 
 AS.Ci.8.26  kṛmijā kṛmihṛdrogagaditaiśca
                        bhiṣagjitaiḥ |  
 yathāsvaṃ pariśiṣṭāśca tatkṛtāśca tathāmayāḥ || 
 AS.Ci.8.27  tvaramāṇo jayecchardiṃ
                        prasaktāmanubandhinīm |  
 koṣṭhāśrayamahāmarmapīḍākaratarā hi sā || 
 AS.Ci.8.28  nacānnena vinā kāyastanmayo
                        vartate 'pi ca |  
 dhātukṣayo 'tivamathau samīraṇasamīraṇāt || 
 AS.Ci.8.29  niyataṃ jāyate tasmāddrutaṃ
                        tatra prayojayet |  
 pracchardanātiyogoktaṃ kramaṃ stambhanabṛṃhaṇam || 
 AS.Ci.8.30  sarpirguḍān rasān kṣīraṃ ghṛtaṃ
                        kalyāṇajīvanam |  
 dhānvantaraṃ tryūṣaṇaṃ vā doṣadehānurodhataḥ || 
 AS.Ci.8.31  hṛdrogacikitsitam |  
 hṛdroge vātaje tailaṃ mastusauvīratakravat |  
 pibet sukhoṣṇaṃ sabiḍaṃ gulmānāhārtijicca tat || 
 AS.Ci.8.32  talaṃ ca lavaṇaiḥ siddhaṃ
                        samūtrāmlaṃ tathāguṇam |  
 bilvaṃ rāsnāṃ yavān kolaṃ devadāru punarnavam || 
 AS.Ci.8.33  kulatthān pañcamūlaṃ ca paktvā
                        tasmin jale pacet |  
 tailaṃ tannāvane pāne bastau ca viniyojayet || 
 AS.Ci.8.34
                         śuṇṭhīvayasthālavaṇakāyasthāhiṅgupauṣkaraiḥ |  
 pathyayā ca śṛtaṃ pārśvahṛdrujāgulmajidghṛtam || 
 AS.Ci.8.35  sauvarcalasya dvipale
                        pathyāpañcāśadanvite |  
 ghṛtasya sādhitaḥ prasthā hṛdrogaśvāsagulmanut || 
 AS.Ci.8.36  dāḍimaṃ kṛṣṇalavaṇaṃ
                        hiṅguśuṇṭhyamlavetasam |  
 apatantrakahṛdrogaśvāsaghnaṃ cūrṇamuttamam || 
 AS.Ci.8.37
                         puṣkarāhvaśaṭhīśuṇṭhībījapūrajaṭābhayāḥ |  
 pītāḥ kalkīkṛtāḥ kṣāraghṛtāmlalavaṇairyutāḥ |  
 vikartikāśūlaharā kvāthaḥ koṣṇaśca tadguṇaḥ || 
 AS.Ci.8.38
                         yavānīlavaṇakṣāravacājājyauṣadhaiḥ kṛtaḥ |  
 sapītadārubījāhvapalāśaśaṭhipauṣkaraiḥ || 
 AS.Ci.8.39
                         pañcakolaśaṭhīpathyāguḍabījāhvapauṣkaram |  
 vāruṇīkalkitaṃ bhṛṣṭaṃ yamake lavaṇānvitam || 
 AS.Ci.8.40  hṛtpārśvayoniśūleṣu khādet
                        gulmodareṣu ca |  
 snigdhāśceha hitāḥ svedāḥ saṃskṛtāni ghṛtāni ca || 
 AS.Ci.8.41  laghunā pañcamūlena śuṇṭhyā vā
                        sādhitaṃ jalam |  
 vāruṇīdadhimaṇḍaṃ vā dhānyāmlaṃ vā pibettṛṣi || 
 AS.Ci.8.42  sāyāmastambhaśūlāme hṛdi
                        mārutadūṣite |  
 kriyaṣā sadravāyāmapamohe tu hitā rasāḥ || 
 AS.Ci.8.43
                         snehāḍhyāstittirikrauñcaśikhivartakadakṣajāḥ |  
 balātailaṃ sahṛdrogī pibedvā sukumārakam || 
 AS.Ci.8.44  yaṣṭyāhvaśatapākaṃ vā
                        mahāsnehaṃ tathottamam |  
 rāsnājīvakajīvantībalāvyāghrīpunarnavaiḥ || 
 AS.Ci.8.45
                         bhārṅgīsthirāvacāvyoṣairmahāsnehaṃ vipācayet |  
 dadhipādaṃ tathāmlaiśca lābhataḥ sa niṣevitaḥ |  
 tarpaṇo bṛṃhaṇo balyo vātahṛdroganāśanaḥ || 
 AS.Ci.8.46  tryūṣaṇatriphalāpāṭhamadhūkaṃ
                        madhukaṃ cuṭī |  
 pañcamūlaṃ laghu bale mede ṛddiḥ śatāvarī || 
 AS.Ci.8.47  kaṇḍūkarī tāmalakī jīvakaṃ
                        cākṣasaṃmitaiḥ |  
 taiḥ pacet sarpiṣaḥ prasthaṃ dadhnaḥ prasthena māhiṣāt || 
 AS.Ci.8.48  yuktaṃ siddhaṃ ca madhunā
                        tannihanti niṣevitam |  
 hṛtpāṇḍugrahaṇīdoṣakāsaśvāsahalīmakān || 
 AS.Ci.8.49  dīpte 'gnau sadravāyāme hṛdroge
                        vātike hitam |  
 kṣīraṃ dadhi guḍaḥ sarpiraudakānūpamāmiṣam || 
 AS.Ci.8.50  ghṛtānyeva ca varjyāni
                        hradrogeṣu caturṣvapi |  
 śeṣeṣu stambhajāḍyāmasaṃyukte 'pi ca vātike |  
 kaphānubandhe tasmiṃstu rūkṣoṣṇāmācaret kriyām || 
 AS.Ci.8.51  paitte
                        drākṣekṣuniryāsasitākṣādraparūṣakaiḥ |  
 yukto vireko hṛdyaḥ syāt kramaḥ śuddhe ca pittahā || 
 AS.Ci.8.52  kṣatapittajvaroktaṃ ca
                        bāhyāntaḥparimārjanam |  
 kaṭvīmadhukakalkaṃ ca pibet sasitamambhasā || 
 AS.Ci.8.53
                         śreyasīśarkarādrākṣājīvakarṣabhakotpalaiḥ |  
 balākharjūrakākolīmedāyugmaiśca sādhitam || 
 AS.Ci.8.54  sakṣīraṃ māhiṣaṃ sarpiḥ
                        pittahṛdroganāśanam |  
 prapauṇḍarīkamadhukabisagranthikaśerukāḥ || 
 AS.Ci.8.55  saśuṇṭhīśaivalāstābhiḥ sakṣīraṃ
                        vipacet ghṛtam |  
 śītaṃ samadhu tacceṣṭaṃ svāduvargakṛtaṃ ca yat |  
 bastiṃ ca dadyāt sakṣaudraṃ tailaṃ madhukasādhitam || 
 AS.Ci.8.56  kaphodbhave vamet svinnaḥ
                        picumandavacāmbhasā |  
 kulatthadhanvottharasatīkṣṇamadyayavāśanaḥ || 
 AS.Ci.8.57  pibeccūrṇaṃ
                        vacāhiṅgulavaṇadvayanāgarāt |  
 sailā yavānakakaṇā yavakṣārāt sukhāmbunā || 
 AS.Ci.8.58
                         phaladhānyāmlakaulatthayūṣamūtrāsavaistathā |  
 puṣkarāhvābhayāśuṇṭhīśaṭhīrāsnāvacākaṇāt |  
 kvāthaṃ tathābhayāśuṇṭhīmādrīpītadrukaṭphalāt || 
 AS.Ci.8.59  kvāthe
                        rauhītakāśvatthakhadirodumbarārjune |  
 sapalāśavaṭe vyoṣatrivṛccūrṇānvite kṛtaḥ || 
 AS.Ci.8.60  sukhodakānupānaḥ syāllehaḥ
                        kaphavikārahā |  
 śleṣmagulmoditājyāni kṣārāṃśca vividhān pibet || 
 AS.Ci.8.61  prayojayecchilāhraṃ vā brāhmaṃ
                        cātra rasāyanam |  
 tathāmalakalehaṃ vā prāśaṃ vāgastyanirmitam || 
 AS.Ci.8.62  syācchūlaṃ yasya bhukte 'ti
                        jīryatyalpaṃ jarāṃ gate |  
 śāmyet sakuṣṭhakṛmijillavaṇadvayatilvakaiḥ || 
 AS.Ci.8.63
                         sadevadārvativiṣaiścūrṇamuṣṇāmbunā pibet |  
 yasya jīrṇe 'dhikaṃ snehaiḥ sa virecyaḥ phalaiḥpunaḥ || 
 AS.Ci.8.64  jīryatyanne tathā
                        mūlaistīkṣṇaiḥ śūle sadādhike |  
 prāyo 'nilo ruddhagatiḥ kupyatyāmāśaye yataḥ || 
 AS.Ci.8.65  tasyānulomanaṃ kāryaṃ
                        śuddhilaṅghanapācanaiḥ |  
 kṛmighnamauṣadhaṃ sarvaṃ kṛmije hṛdayāmaye || 
 AS.Ci.8.66  tṛṣṇācikitsitam |  
 tṛṣṇāsu vātapittaghno vidhiḥ prāyeṇa śasyate |  
 sarvāsu śīto bāhyāntastathā śamanaśodhanaḥ || 
 AS.Ci.8.67  divyāmbu śītaṃ sakṣaudraṃ
                        tadvadbhaumaṃ ca tadguṇam |  
 nirvāpitaṃ taptaloṣṭakapālasikatādibhiḥ || 
 AS.Ci.8.68  saśarkaraṃ vā kvathitaṃ
                        pañcamūlena vā jalam |  
 darbhapūrveṇa manthaśca praśasto lājasaktubhiḥ || 
 AS.Ci.8.69  vāṭyaścāmayavaiḥ śītaḥ
                        śarkarāmākṣikānvitaḥ |  
 yavāgūḥ śālibhistadvat kodravaiśca cirantanaiḥ || 
 AS.Ci.8.70  śītena śītavīryaiśca dravyaiḥ
                        siddhena bhojanam |  
 himāmbupariṣiktasya payasā sasitāmadhu || 
 AS.Ci.8.71
                         rasaiścānamlalavaṇairjāṅgalairghṛtabharjitaiḥ |  
 mudgādīnāṃ tathā yūṣairjīvanīyarasānvitaiḥ || 
 AS.Ci.8.72  nasyaṃ kṣīraghṛtaṃ siddhaṃ
                        śītairikṣostathā rasaḥ |  
 nārīkṣīreṇa vā ghṛṣṭamuṣṭrāsthi sasitaṃ hitam || 
 AS.Ci.8.73  nirvāpaṇāśca gaṇḍūṣāḥ
                        sūtrasthānoditā hitāḥ |  
 dāhajvaroktā lepādyā nirīhatvaṃ manoratiḥ || 
 AS.Ci.8.74  mahāsariddhradādīnāṃ
                        darśanasmaraṇādi ca |  
 tṛṣṇāyāṃ pavanotthāyāṃ saguḍaṃ dadhi śasyate |  
 rasāśca bṛṃhaṇāḥ śītā vidāryādigaṇāmbu ca || 
 AS.Ci.8.75  pittajāyāṃ sitāyuktaḥ
                        pakvodumbarajo rasaḥ |  
 tatkvātho vā himastadvatsārivādigaṇāmbu vā || 
 AS.Ci.8.76  tadvidhaiśca gaṇaḥ śītakaṣāyān
                        sasitāmadhūn |  
 madhurairauṣadhaistadvat kṣīrivṛkṣaiśca kalpitān || 
 AS.Ci.8.77
                         bījapūrakamṛdvīkāvaṭavetasapallavān |  
 mūlāni kuśakāśānāṃ yaṣṭyāhvaṃ ca jale śṛtam || 
 AS.Ci.8.78
                         apākaśarkarācchinnaruhāloddhrāñjanāmbu vā |  
 kārpasīphalakalkaṃ vā sasitakṣīrabhojanaḥ || 
 AS.Ci.8.79  jvaroditaṃ vā
                        drākṣādipañcasārāmbu vā pibet || 
 AS.Ci.8.80  kaphodbhavāyāṃ vamanaṃ
                        nimbaprasavavāriṇā |  
 bilvāḍhakīpañcakoladarbhapañcakasādhitam || 
 AS.Ci.8.81  jalaṃ pibedrajanyā vā siddhaṃ
                        sakṣaudraśarkaram |  
 mudgayūṣaṃ ca savyoṣapaṭolīnimbapallavam |  
 yavānnaṃ tīkṣṇakavalanasyalehāṃśca śīlayet || 
 AS.Ci.8.82  sarvairāmācca taddhantrī
                        kriyeṣṭā vamanaṃ tathā |  
 tryūṣaṇāruṣkaravacāphalāmloṣṇāmbumastubhiḥ || 
 AS.Ci.8.83  annātyayānmaṇḍamuṣṇaṃ himaṃ
                        manthaṃ ca kālavit |  
 tṛṣi śramānmāṃsarasaṃ manthaṃ vā sasitaṃ pibet || 
 AS.Ci.8.84  ātapāt sasitaṃ manthaṃ
                        yavakolajasaktubhiḥ |  
 sarvāṇyaṅgāni limpecca tilapiṇyākakāñjikaiḥ || 
 AS.Ci.8.85  śītasnānācca madyāmbu
                        pibettṛḍvān guḍāmbu vā |  
 madyādardhajalaṃ madyaṃ snāto 'mlalavaṇairyutam || 
 AS.Ci.8.86  snehatīkṣṇatarāgnistu
                        svabhāvaśiśiraṃ jalam |  
 snehāduṣṇāmbvajīrṇāttu jīrṇānmaṇḍaṃ pipāsitaḥ || 
 AS.Ci.8.87  pibet snigdhānnatṛṣito
                        himaspardhi guḍodakam |  
 gurvādyannena tṛṣitaḥ pītvoṣṇāmbu tadullikhet || 
 AS.Ci.8.88  kṣayajāyāṃ kṣayahitaṃ sarvaṃ
                        bṛṃhaṇamauṣadham |  
 kṛśadurbalarūkṣāṇāṃ kṣīraṃ chāgo raso 'thavā |  
 kṣīraṃ ca sordhvavātāyāṃ kṣayakāsaharaiḥ śṛtam || 
 AS.Ci.8.89  rogopasargajātāyāṃ dhānyāmbu
                        sasitāmdhu |  
 pāne praśastaṃ sarvā ca kriyā rogādyapekṣayā || 
 AS.Ci.8.90  tṛṣṇak pūrvāmayakṣīṇo na
                        labheta jalaṃ yadi |  
 maraṇaṃ dīrgharogaṃ vā prāpnuyāt tvaritaṃ tataḥ || 
 AS.Ci.8.91  sātmyānnapānabhauṣajyaistṛṣṇāṃ
                        tasya jayetpuraḥ |  
 tasyāṃ jjitāyāmanyo 'pi vyādhiḥ śakyaścikitsitum || 
 iti aṣṭamo 'dhyāyaḥ || 
 
 
                    atha navamo 'dhyāyaḥ | 
                     AS.Ci.9.1  athāto madātyayacikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.9.2  yaṃ doṣamadhikaṃ paśyettasyādau
                        pratikārayet |  
 kaphasthānānupūrvyā vā tulyadoṣe madātyaye |  
 pittamārutaparyantaḥ prāyeṇa hi madātyayaḥ || 
 AS.Ci.9.3  hīnamithyātipītena yo
                        vyādhirupajāyate |  
 samapītena tenaiva sa madyenopaśāmyati || 
 AS.Ci.9.4  madyasya viṣasādṛśyādviṣaṃ
                        tūtkarṣavṛttibhiḥ |  
 tīkṣṇādibhirguṇairyogādviṣāntaramapekṣate || 
 AS.Ci.9.5  tīkṣṇoṣṇenātimātreṇa
                        pītenāmlavidāhinā |  
 madyenānnarasakledo vidagdhaḥ kṣāratāṃ gataḥ || 
 AS.Ci.9.6  yān
                        kuryānmadatṛṇmohajvarāntardāhavibhramān |  
 madyotkliṣṭena doṣeṇa ruddhaḥ srotassu mārutaḥ || 
 AS.Ci.9.7  sutīvrā devanā yāśca
                        śirasyasthiṣu sandhiṣu |  
 jīrṇāmamadyadoṣasya prakāṅkṣālāghave sati |  
 yaugikaṃ vidhivadyukaṃ madyameva nihanti tān || 
 AS.Ci.9.8  kṣāro hi yāti mādhuryaṃ
                        śīghramamlopasaṃhitaḥ |  
 madyamamleṣu ca śreṣṭhaṃ doṣaviṣyandanādalam || 
 AS.Ci.9.9  tīkṣṇoṣṇādyaiḥ
                        purāproktairdīpanādyaistathāguṇaiḥ |  
 sātmyatvācca tadevāsya dhātusāmyakaraṃ param || 
 AS.Ci.9.10  saptāhamaṣṭarātraṃ vā kuryāt
                        pānātyayauṣadham |  
 jīryatyetāvatā pānaṃ kālena vipathāśritam || 
 AS.Ci.9.11  paraṃ tato 'nubadhnāti yo
                        rogastasya bheṣajam |  
 yathāyathaṃ prayuñjīta kṛtapānātyayauṣadham || 
 AS.Ci.9.12  tatra vātolbaṇe madyaṃ dadyāt
                        piṣṭakṛtaṃ yutam |  
 bījapūrakavṛkṣāmlakoladāḍimadīpyakaiḥ || 
 AS.Ci.9.13
                         yavānīhapuṣājājīvyoṣatrilavaṇārdrakaiḥ |  
 śūlyairmāṃsairharitakaiḥ snehavadbhiśca saktubhiḥ || 
 AS.Ci.9.14  uṣṇasnigdhāmlalavaṇā
                        medyamāṃsarasā hitāḥ |  
 āmrāmrātakapeśībhiḥ saṃskṛtā rāgaṣāḍavāḥ || 
 AS.Ci.9.15  godhūmamāṣavikṛtīrmṛducitrā
                        mukhapriyāḥ |  
 ārdikārdrakakulmāṣaśuktamāṃsādigarbhiṇīḥ || 
 AS.Ci.9.16  surabhirlavaṇā śītā nigadā
                        vācchavāruṇī |  
 svaraso dāḍimāt kvāthaḥ pañcamūlāt kanīyasaḥ || 
 AS.Ci.9.17  śuṇṭhīdhānyāttathā mastu
                        śuktāmbhocchāmlakāñjikam |  
 abhyaṅgodvartanasnānamuṣṇaṃ prāvaraṇaṃ ghanam || 
 AS.Ci.9.18  ghanaścāgarujo dhūpaḥ
                        paṅkaścāgarukuṅkumāt |  
 kucoruśroṇiśālinyo yauvanoṣṇāṅgayaṣṭayaḥ |  
 harṣeṇāliṅgane yuktāḥ priyāḥ saṃvāhaneṣu ca || 
 AS.Ci.9.19  pittolbaṇe bahujalaṃ śārkaraṃ
                        madhu vā yutam |  
 rasairdāḍimakharjūrabhavyadrākṣāparūṣajaiḥ || 
 AS.Ci.9.20  suśītaṃ sasitāsaktu yojyaṃ
                        tādṛk ca pānakam |  
 svāduvargakasāyairvā yuktaṃ madyaṃ samākṣikam || 
 AS.Ci.9.21
                         śāliṣaṣṭikamaśnīyācchaśājaiṇakapiñjalaiḥ |  
 satīnamudgāmalakapaṭolīdāḍimairapi || 
 AS.Ci.9.22  kaphapittaṃ
                        samutkliṣṭamullikhettṛḍvidāhavān |  
 pītvāmbu śītaṃ madyaṃ vā bhūrīkṣurasasaṃyutam || 
 AS.Ci.9.23  drākṣārasaṃ vā saṃsargī
                        tarpaṇādiḥ paraṃ hitām |  
 tathāgnirdīpyate tasya doṣaśeṣānnapācakaḥ || 
 AS.Ci.9.24  kāse saraktaniṣṭhīve
                        pārśvastanarujāsu ca |  
 tṛṣṇāyāṃ savidāhāyāṃ sotkleśe hṛdayorasi || 
 AS.Ci.9.25  guḍūcībhadramustānāṃ
                        paṭolasyāthavā rasam |  
 sanāgaraṃ yojayeta tittiripratibhojanam || 
 AS.Ci.9.26  tṛṣyate cātibalavadvātapitte
                        samuddhate |  
 dadyāddrākṣārasaṃ pānaṃ śītaṃ doṣānulomanam || 
 AS.Ci.9.27  jīrṇe 'dyānmadhurāmlena
                        chāgamāṃsarasena ca |  
 tṛṣyalpaśaḥ pibenmadyaṃ madaṃ rakṣan bahūdakam || 
 AS.Ci.9.28  mustadāḍimalājāmbu jalaṃ vā
                        parṇinīśṛtam |  
 pāṭalyutpalakandairvā svabhāvādeva vā himam || 
 AS.Ci.9.29  madyātipānādabdhātau kṣīṇe
                        tejasi coddhate |  
 yaḥ śuṣkagalatālvoṣṭho jihvāṃ niṣkṛṣya ceṣṭate || 
 AS.Ci.9.30  pāyayet kāmato 'mbhastaṃ
                        niśīthapavanāhatam |  
 koladāḍimavṛkṣāmlacukrīkācutrikārasaḥ |  
 pañcāmlako mukhālepaḥ sadyastṛṣṇāṃ niyacchati || 
 AS.Ci.9.31  tvacaṃ prāptaśca pānoṣmā
                        pittaraktābhimūrchitaḥ |  
 dāhaṃ prakurute ghoraṃ vihvalo yena muhyati || 
 AS.Ci.9.32  tṛṣṇādāhaparītasya tasya
                        dāhajvarāpaham |  
 vidhiṃ yathoktaṃ yuñjīta bāhyāntaḥ parimārjanam || 
 AS.Ci.9.33  prabhātamārutoddhūtāḥ
                        prāleyajalavarṣiṇaḥ |  
 smaryamāṇā api ghnanti dāhaṃ malayapādapāḥ || 
 AS.Ci.9.34  muktākalāpāḥ śaśiraśmiśubhrā
                        mṛṇālapadmotpalapatraramyāḥ |  
 sekāvagāhāḥ sajalā jalārdrā vātāḥ suśītā maṇayo mahārhāḥ || 
 AS.Ci.9.35  aliñjarāḥ padmapuṭāpidhānāḥ
                        pravālavarṇā himavāripūrṇāḥ |  
 parisravanto dṛtayo mahāntaḥ putrāḥ priyā darpaṇamaṇḍalāni || 
 AS.Ci.9.36  nāryaśca netrotpalakarṇapūrā
                        madhyaṃ vayaḥ kiñcidiva spṛśantyaḥ |  
 mano 'nukūlā haricandanārdrāstṛḍdāhamūrcchādavathūn jayanti || 
 AS.Ci.9.37  kareṇukābhiḥ parivāritena
                        vikṣobhaṇaṃ vāraṇayūthapena |  
 āsphālanaṃ śīkaravarṣaṇaṃ ca sindhoḥ smaran dāhatṛṣoragamyaḥ || 
 AS.Ci.9.38  sariddhradānāṃ himavaddarīṇāṃ
                        candrodayānāṃ kamalākarāṇām |  
 manoramānyāpi kathāpravṛttā dāhaṃ ca tṛṣṇāṃ ca nihanti sadyaḥ || 
 AS.Ci.9.39  lājotpalośīrakucandanāmbu
                        śītābhidhānaṃ madhuśarkarāḍhyam |  
 madyodbhavāṃ pittakṛtāṃ ca tṛṣṇāṃ sadāhaśoṣāṃ vinihanti pītam || 
 AS.Ci.9.40
                         priyaṅgupatraplavalodhrasevyaddrīberakāleyakanāgapuṣpaiḥ |  
 śītāmbupiṣṭairnavakarparasthaistṛḍdāhahā sarvaśarīralepaḥ || 
 AS.Ci.9.41  aśāmyatyathavā dāhe
                        rasaistṛptasya jāṅgalaiḥ |  
 śākhāśrayāṃ yathānyāyaṃ rohiṇīṃ vyadhayetsirām || 
 AS.Ci.9.42  jallekhanopavāsābhyāṃ vijayeta
                        kapholbaṇaṃ |  
 tṛṣito 'mbu pibet siddhaṃ mustayā parpaṭena vā || 
 AS.Ci.9.43
                         sthirāśuṇṭhībalodīcyadusparśānyatamena vā |  
 siddhametacca sarveṣu pānadoṣeṣu śasyate || 
 AS.Ci.9.44  nirāmaṃ kṣudhitaṃ kāle pāyayet
                        bahumākṣikam |  
 śārkaraṃ madhu vā jīrṇamariṣṭaṃ sīdhumeva vā |  
 rūkṣatarpaṇasaṃyuktaṃ yavānīnāgarānvitam || 
 AS.Ci.9.45  yūṣeṇa yavagodhūmaṃ tanunālpena
                        bhojayet |  
 uṣṇāmlakaṭutiktena kaulatthenālpasarpiṣā || 
 AS.Ci.9.46  śuṣkamūlakajaiśchāgai rasairvā
                        dhanvacāriṇām |  
 sāmlavetasavṛkṣāmlapaṭolīvyoṣadāḍimaiḥ || 
 AS.Ci.9.47
                         prabhūtaśuṇṭhīmaricaharitārdrakapeśikam |  
 bījapūrarasādyamlaṃ bhṛṣṭaṃ nīrasavartitam || 
 AS.Ci.9.48
                         karīrakaramardādirociṣṇubahusālanam |  
 pravyaktāṣṭāṅgalavaṇaṃ vikalpitanimardakam |  
 yathāgni bhakṣayanmāṃsaṃ mādhavaṃ nigadaṃ pibet || 
 AS.Ci.9.49
                         sitāsauvarcalājājītintiṇīkāmlavetasam |  
 tvagelāmaricārdhāṃśamaṣṭāṅgalavaṇaṃ hitam |  
 srotoviśudhyagnikaraṃ kaphaprāye madātyaye || 
 AS.Ci.9.50  kaṭuskandhayutāṃ śvetāṃ
                        mṛdvīkāṃ niṣkulīkṛtām |  
 rasena mātuluṅgasya kalakayeddāḍimasya vā |  
 tayā kṣaudrayuto rāgāḥ kṛto rocanadīpanaḥ || 
 AS.Ci.9.51  sauvarcalailāmaricadīpyakājāji
                        cocavat |  
 kārvyāḥ kalpayedevaṃ śūktaṃ matsyaṇḍikānvitam || 
 AS.Ci.9.52
                         dhānyasauvarcalājājīkāravīmaricānvitān |  
 saguḍān madhuyuktena vyaktāmlān maricotkaṭān || 
 AS.Ci.9.53
                         rūkṣoṣṇodvartanodgharṣasnānabhojanalaṅghanaiḥ |  
 sakāmābhiḥ saha strībhiryuktyā jāgaraṇena ca |  
 madātyayaḥ kaphaprāyaḥ śīghraṃ samupaśāmyati || 
 AS.Ci.9.54  yadidaṃ karma nirdiṣṭaṃ
                        pṛthagdoṣabalaṃ prati |  
 sannipāte daśavidhe taccheṣe 'pi vikalpayet || 
 AS.Ci.9.55
                         tvannāgapuṣpamagadhāmaricājājidhānyakaiḥ |  
 parūṣakamadhūkailāsurāhvaiśca sitānvitaiḥ || 
 AS.Ci.9.56  sakapittharasaṃ hṛdyaṃ pānakaṃ
                        śaśibodhitam |  
 madātyayeṣu sarveṣu peyaṃ rucyagnidīpanam || 
 AS.Ci.9.57
                         tadvaddāḍimamṛdvīkākaṇākāśmaryadārubhiḥ |  
 sabījapūrakarasairbiḍasauvarcalānvitam || 
 AS.Ci.9.58  phalairvā vividhairamlaiḥ
                        satrivṛccūrṇaśarkaram |  
 kacchudārāṅkuradrākṣāvarṣābhūjīrakadvayam || 
 AS.Ci.9.59  madhūkayaṣṭītvakkṛṣṇākesaraṃ
                        ślakṣṇacūrṇitam |  
 pibedāloḍya dugdhena sūkṣmatāntavagālitam || 
 AS.Ci.9.60  nākṣobhya hi mano madyaṃ
                        śarīramavihanya vā |  
 kuryānmadātyayaṃ tasmādiṣyate harṣaṇī kriyā || 
 AS.Ci.9.61  sevyāḥ sarvendriyasukhā
                        dharmakalpadrumāṅkurāḥ |  
 viṣayātiśayāḥ pañca śarāḥ kusumadhanvanaḥ || 
 AS.Ci.9.62  saṃśuddhiśamanādyeṣu madadoṣaḥ
                        kṛteṣvapi |  
 na cecchāmyet kaphe kṣīṇe jāte daurbalyalāghave || 
 AS.Ci.9.63  tasya madyavidagdhasya
                        vātapittādhikasya ca |  
 grīṣmopataptasya taroryathā varṣaṃ tathā payaḥ || 
 AS.Ci.9.64  madyakṣīṇasya hi kṣīraṃ
                        kṣīṇamāśveva puṣyati |  
 ojastulyaṃ guṇaiḥ sarvairviparītaṃ ca madyataḥ || 
 AS.Ci.9.65  payasā vihate roge bale jāte
                        nivartayet |  
 kṣīraprayogaṃ madyaṃ ca krameṇālpālpamācaret || 
 AS.Ci.9.66  na vikṣayadhvaṃsakotthaiḥ
                        spṛśyetopadravairyathā |  
 tayostu syāt ghṛtaṃ kṣīraṃ bastayo bṛṃhaṇāḥ śivāḥ |  
 abhyaṅgodvartanasnānānyannapānaṃ ca vātajit || 
 AS.Ci.9.67  yuktamadyasya madyottho na
                        vyādhirupajāyate |  
 ato 'sya vakṣyate yogo yaḥ sukhāyaiva kevalam || 
 AS.Ci.9.68  āśvinaṃ yā mahattejo balaṃ
                        sārasvataṃ ca yā |  
 dadhātyaindraṃ ca yā vīryaṃ prabhāvaṃ vaiṣṇavaṃ ca yā || 
 AS.Ci.9.69  astraṃ makaraketoryā puruṣārtho
                        balasya yā |  
 sautrāmaṇyāṃ dvijamukhe hutāśe hūyate ca yā || 
 AS.Ci.9.70  yā
                        sarvausadhisampūrṇānmathyamānātsurāsuraiḥ |  
 mahodadheḥ samudbhūtā śrīśaśāṅkāmṛtaiḥ saha || 
 AS.Ci.9.71
                         madhumādhavamaireyasīdhugauḍāsavādibhiḥ |  
 madaśāktimanujjhantī yā rūpairbahubhiḥ sthitā || 
 AS.Ci.9.72  yāmāsvādya vilāsinyo yathārthaṃ
                        nāma bibhrati |  
 kulāṅganāpi yāṃ pītvā nayatyuddhatamānasā || 
 AS.Ci.9.73  anaṅgāliṅgitairaṅgaiḥ kvāpi
                        ceto munerapi |  
 taraṅgabhaṅgabhrukuṭītarjanairmāninīmanaḥ || 
 AS.Ci.9.74  ekaṃ prasādya kurute yā
                        dvayorapi nirvṛtim |  
 yathākāmabhaṭāvāptiparihṛṣṭāpsasrogaṇe || 
 AS.Ci.9.75  tṛṇavat puruṣā yuddhe
                        yāmāsvādya jahatyasūn |  
 yāṃ śīlayitvāpi ciraṃ bahudhā bahuvigrahām || 
 AS.Ci.9.76  nityaṃ harṣātivegena tat
                        pūrvamiva sevate |  
 śokodvegāratibhayairyāṃ dṛṣṭvā nābhibhūyate || 
 AS.Ci.9.77  goṣṭhīmahotsavodyānaṃ na yasyāḥ
                        śobhate vinā |  
 smṛtvā smṛtvā ca bahuśo viyuktaḥ śocate yayā || 
 AS.Ci.9.78  aprasannāpi yā prītyai prasannā
                        svarga eva yā |  
 apīndraṃ manyate dussthaṃ hṛdyasthitayā yayā || 
 AS.Ci.9.79  anirdeśyasukhāsvādā
                        svasaṃvedyaiva yā param |  
 iti citrāsvavasthāsu priyāmanukaroti yā || 
 AS.Ci.9.80  priyātipriyatāṃ yāti yat
                        priyasya viśeṣataḥ |  
 yā prītiryā ratirvāgyā yā puṣṭiriti ca stutā || 
 AS.Ci.9.81
                         vedadānavagandharvayakṣarākṣasamānuṣaiḥ |  
 pānapravṛttau satyāṃ tu tāṃ surāṃ vidhinā pibet || 
 AS.Ci.9.82  sambhavanti na te rogā
                        medonilakaphodbhavāḥ |  
 vidhiyuktādṛte madyādye na sidhyanti dāruṇāḥ || 
 AS.Ci.9.83  asti dehasya sāvasthā yasyāṃ
                        pānaṃ nivāryate |  
 anyatra madyānnigadādvividhauṣadhasambhṛtāt || 
 AS.Ci.9.84  ānūpaṃ jāṅgalaṃ māṃsaṃ
                        vidhināpyupakalpitam |  
 madyaṃ sahāyamaprāpya samyak pariṇamet katham || 
 AS.Ci.9.85  sutīkṣṇamārutavyādhighātino
                        laśunasya ca |  
 madyamāṃsaviyuktasya prayoge syāt kiyān guṇaḥ || 
 AS.Ci.9.86  nigūḍhaśalyāharaṇe
                        śastrakṣārāgnikarmaṇi |  
 pītamadyo viṣahate sukhaṃ vaidyavikatthanām || 
 AS.Ci.9.87  analottejanaṃ rucyaṃ
                        śokaśramavināśanam |  
 na cātaḥ paramastyanyadārogyabalapuṣṭikṛt || 
 AS.Ci.9.88  rakṣatā jīvitaṃ tasmāt
                        peyamātmavatā sadā |  
 āśritopāśritahitaṃ paramaṃ dharmasādhanam || 
 AS.Ci.9.89  srātaḥ praṇamya
                        suravipragurūnyathāsvaṃ vṛttiṃ vidhāya ca samastaparigrahasya |  
 āpānabhūmimatha gandhajalābhiṣiktāmāhāramaṇḍapasamīpagatāṃ śrayeta || 
 AS.Ci.9.90  svāstṛte 'tha śayane kamanīye
                        mitrabhṛtyaramaṇīsamavetaḥ |  
 svaṃ yaśaḥ kathakacāraṇasaṅghairuddhataṃ niśamayannatilokam || 
 AS.Ci.9.91  vilāsinīnāṃ ca vilāsaśobhi
                        gītaṃ sanṛttaṃ kalatūryaghoṣaiḥ |  
 kāñcīkalāpaiścalakiṅkiṇīkaiḥ krīḍāvihaṅgaiśca kṛtānunādam || 
 AS.Ci.9.92
                         maṇikanakasamutthairāvareyairvicitraiḥ
                        sajalavividhabhāktikṣaumavastrāvṛtāṅgaiḥ |  
 api munijanacittakṣobhasampādanībhiścakitahariṇalolaprekṣaṇībhiḥ praiyābhiḥ
                        || 
 AS.Ci.9.93
                         stananitambakṛtādatigauravādalasamākulamīśvarasaṃśrayāt |  
 iti gataṃ dadhatībhirasaṃsthitaṃ taruṇacittavilobhanakārmaṇam || 
 AS.Ci.9.94
                         yauvanāsavamattābhirvilāsādhiṣṭhitātmābhiḥ |  
 sañcāryamāṇaṃ yugapattanvaṅgībhiritastataḥ || 
 AS.Ci.9.95  tālavṛntanalinīdalānilaiḥ
                        śītalīkṛtamatīva śītalaiḥ |  
 darśane 'pi vidadhadvaśānugaṃ svāditaṃ kimuta cittajanmanaḥ || 
 AS.Ci.9.96  cūtarasendumṛgaiḥ kṛtavāsaṃ
                        mallikayojjvalayā ca sanātham |  
 sphaṭikaśuktigataṃ sataraṅgaṃ kāntamanaṅgamivodvahadaṅgam || 
 AS.Ci.9.97  tālīsādyaṃ cūrṇamelādikaṃ vā
                        hṛdyaṃ prāśya prāgvayassthāpanaṃ vā |  
 tatprārthibhyo bhūmibhāge sumṛṣṭe toyonmiśraṃ dāpayitvā tataśca || 
 AS.Ci.9.98  dhṛtimān smṛtimān
                        nityamanūnādhikamācaran |  
 ucitenopacāreṇa sarvamevopalālayan || 
 AS.Ci.9.99
                         jitavikasitāsitasarojanayanasaṅkrāntivārdhitaśrīkam |  
 kāntāmukhamiva saurabhahṛtamadhupagaṇaṃ pibenmadyam || 
 AS.Ci.9.100  pītvaivaṃ caṣakatrayaṃ
                        parijanaṃ sammānya sarvaṃ tato |  
 gatvāhārabhuvaṃ puraḥ subhiṣajo bhuñjīta bhūyo 'tra ca |  
 māṃsāpūpaghṛtārdrakādiharitairyuktaṃ sasauvarcalairdvistrirvā cālpameva
                        vanitāsaṃvalganārthaṃ pibet || 
 AS.Ci.9.101  rahasi dayitāmaṅke kṛtvā
                        bhujāntarapīḍanāt pulakitatanuṃ jātasvedāṃ sakampapayodharām |  
 yadi sarabhasaṃ sīdhorvāraṃ na pāyayate kṛtī kimanubhavati kleśaprāyaṃ tadā
                        gṛhatantratām || 
 AS.Ci.9.102
                         varatanuvaktrasaṅgatisugandhitaraṃ sarakaṃ drutamiva
                        padmarāgamaṇimāsavarūpadharam |  
 bhavati ratiśrameṇa ca madaḥ pibato 'lpamapi kṣayamata ojasaḥ pariharan sa
                        śayīta param || 
 AS.Ci.9.103  itthaṃ yuktyā pibanmadyaṃ na
                        trivargādvihīyate |  
 asārasaṃsārasukhaṃ paramaṃ cādhigacchati || 
 AS.Ci.9.104  aiśvaryasyopabhogo 'yaṃ
                        spṛhaṇīyaḥ surairapi |  
 anyathā hi vipatsu syāt paścāttāpendhanaṃ dhanam || 
 AS.Ci.9.105  upabhogena rahito bhogavāniti
                        nindyate |  
 nirmito 'tikadaryo 'yaṃ vidhinā nidhipālakaḥ || 
 AS.Ci.9.106  tasmādvyavasthayā pānaṃ
                        pānasya satataṃ hitam |  
 jitvāviṣayalubdhānāmindriyāṇāṃ svatantratām || 
 AS.Ci.9.107  vidhirvasumatāmeṣa
                        bhaviṣyadvasavastu ye |  
 yathopapatti tairmadyaṃ pātavyaṃ mātrayā hitam || 
 AS.Ci.9.108  yāvaddṛṣṭerna
                        sambhrāntiryāvanna kṣobhyate manaḥ |  
 tāvadeva virantavyaṃ madyādātmavatā sadā || 
 AS.Ci.9.109
                         abhyaṅgodvartanasnānavāsadhūpānulepanaiḥ |  
 snigdhoṣṇairbhāvitaścānnaiḥ pānaṃ vātottaraḥ pibet || 
 AS.Ci.9.110
                         śītopacārairvividhairmādhurasnigdhaśītalaiḥ |  
 paittiko bhāvitaścānnaiḥ pibanmadya na sīdati || 
 AS.Ci.9.111
                         upacārairaśiśirairyavagodhūmabhuk pibet |  
 ślaiṣmiko dhanvajairmāṃsairmadyaṃ māricikaiḥ saha || 
 AS.Ci.9.112  tatra vāte hitaṃ madyaṃ
                        prāyaḥ paiṣṭikagauḍima |  
 pitte sāmbho madhu kaphe mārdvīkāriṣṭamādhavam || 
 AS.Ci.9.113  prāk pibechlaiṣmiko madyaṃ
                        bhuktasyopari paittikaḥ || 
 vātikastu pibenmadhye samadoṣo yathecchati || 
 AS.Ci.9.114  madeṣu vātapittaghnaṃ prāyo
                        mūrchāsu ceṣyate |  
 sarvatrāpi viśeṣeṇa pittamevopalakṣayet || 
 AS.Ci.9.115  śītāḥ pradehā maṇayaḥ sekā
                        vyajanamārutāḥ |  
 sitādrākṣekṣukharjūrakāśmaryasvarasāḥ payaḥ || 
 AS.Ci.9.116  siddhā madhuravargeṇa rasā
                        yūṣāḥ sadāḍimāḥ |  
 ṣaṣṭikāḥ śālayo mudgā yavāḥ sarpiśca jīvanam || 
 AS.Ci.9.117  kalyāṇakaṃ pañcagavyaṃ
                        ṣaṭpalaṃ payasāgnikam |  
 pippalyo vā śilāhvaṃ vā rasāyanavidhānataḥ |  
 triphalā vā prayoktavyā saghṛtakṣaudraśarkarā || 
 AS.Ci.9.118  prasaktavegeṣu hitaṃ
                        mukhanāsāvarodhanam |  
 pibedvā mānuṣīkṣīraṃ tena dadyācca nāvanam || 
 AS.Ci.9.119  mṛṇālabisakṛṣṇā vā lihyāt
                        kṣaudreṇa sābhayāḥ |  
 durālabhāṃ vā mustāṃ vā śītena salilena vā || 
 AS.Ci.9.120
                         pibenmaricakolasthimajjośīrāhikesaram |  
 dhātrīphalarase siddhaṃ pathyākvāthena vā ghṛtam || 
 AS.Ci.9.121  kuryāt kriyāṃ jvaroktāṃ ca
                        yathādoṣabalodayam |  
 pañca karmāṇi śastāni tathā raktāvasecanam || 
 AS.Ci.9.122  satvasyālambanaṃ
                        jñānamagṛddhirviṣayeṣu ca || 
 AS.Ci.9.123  madeṣvatipravṛddheṣu
                        mūrchāyeṣu ca yojayet |  
 tīkṣṇaṃ saṃnyāsavihitaṃ viṣaghnaṃ viṣajeṣu ca || 
 AS.Ci.9.124  āśu prayojyaṃ saṃnyāse
                        sutīkṣṇaṃ nasyamañjanam |  
 dhūmaṃ pradhamanaṃ todaḥ sūcībhiśca nakhāntare || 
 AS.Ci.9.125  keśānāṃ luñcanaṃ dāho
                        daśanavṛścikaiḥ |  
 kaṭvamlagālanaṃ vaktre kapikacchvāvagharṣaṇam || 
 AS.Ci.9.126  utthito labdhasaṃjñaśca
                        laśunasvarasaṃ pibet |  
 khādetsavyoṣalavaṇaṃ bījapūrakakesaram |  
 laghvannaṃ kaṭutīkṣṇamadyāt srotoviśuddhaye || 
 AS.Ci.9.127  vismāpanaiḥ saṃsmaraṇaḥ
                        priyaśravaṇadarśanaiḥ |  
 paṭubhirgītavāditraśabdairvyāyāmaśīlanaiḥ || 
 AS.Ci.9.128  sraṃsanollekhanairdhūmaiḥ
                        śoṇitasyāvasecanaiḥ |  
 upācarettaṃ pratatamanubandhabhayāt punaḥ |  
 tasya saṃrakṣitavyaṃ ca manaḥ pralayahetutaḥ || 
 iti navamo 'dhyāyaḥ || 
 
 
                    atha daśamo 'dhyāyaḥ | 
                     AS.Ci.10.1  athāto 'rśasa cikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.10.2  atha khalu
                        balavantamarśobhirupadrutaṃ
                        yathārhasnehopasnigdhasvinnamanilavedanāvṛddhiśamanārthaṃ
                        snigdhamuṣṇamalpamannaṃ dravaprāyaṃ bhuktavantaṃ śuciṃ kṛtasvastyayanaṃ
                        bhuktaviṇmūtramavyathaṃ same śucau vivikte deśe sādhāraṇe vyabhre kāle
                        śayyāyāṃ same phalake vā pratyādityagudamanyasyotsaṅge niṣaṇṇapūrvakāyaṃ
                        uttānamunnatakaṭīdeśaṃ yantraṇaśāṭakena
                        parikṣiptagrīvāsakthisandhimalajjārhairāptaparicārakaiḥ suparigṛhītaṃ kṛtvā
                        tato 'sma ghṛtābhyaktagudāya ghṛtābhyaktaṃ yantramṛjvanusukhaṃ śanaiḥ pāyau
                        praṇidadhyāt |  
 pravāhaṇapraviṣṭaṃ cārśo 'bhivīkṣyapicuplotakayoranyatareṇāvaguṇṭhitayā
                        śalākayotpīḍya yathoktavidhināgnikṣārābhyāmupācaret samyaṅnirvāpayecca
                        || 
 AS.Ci.10.3  mahānti prāṇavataśchitvā dahet
                        |  
 chatrākārāṇyūrdhvavisṛtāni kṣārasūtreṇa badhvā || 
 AS.Ci.10.4  tato yantramapanīyotthāpyāturaṃ
                        svabhyaktagudajaghanavaṅkṣaṇaṃ yathākālamuṣṇodakakoṣṭhe 'vagāhayet |  
 tato nivātamagāraṃ praveśyācārikamupadiśet || 
 AS.Ci.10.5  sāvaśeṣaṃ punardāhayet |  
 evaṃ saptarātrātsaptarātrādekaikamupakramet |  
 bahuṣu tu prāgdakṣiṇaṃ tato vāmaṃ vāmāt pṛṣṭhāgrajam |  
 ekāhāttu sarvāṇi dahato 'tiyogokto deṣaḥ |  
 tatra śuṣkāṇyagninā kṣāreṇa vā sādhayet |  
 kṣāreṇaiva mṛdunārdrāṇi |  
 eṣa sarvapradeśeṣvarśasāṃ dahanavikalpaḥ |  
 tṛtīye tu gudavalau pratyākhyāyopacarenna vetyeke || 
 AS.Ci.10.6  atha samyagdagdhe
                        vātānulomyamannābhiruciragnerdīptirlāghavamindriyaprasādo
                        yathoktopadravanivṛttirbalavarṇopapattiśca |  
 asamyagdāhe tu kṣārāgnikarmaṇorvidhimīkṣet || 
 AS.Ci.10.7  bastivedanāyāṃ
                        kuṣṭhaśatapuṣpādevadārusurabhipunarnavāgarukalkena nābheradhaḥ sarvamālimpet
                        |  
 mūtrapurīṣapratīghāte
                        varaṇālambusairaṇḍapunarnavāśvadaṃṣṭrāsurabhīsuṣavīkaṣāyaṃ sukhoṣṇaṃ
                        svabhyaktapṛṣṭhakaṭīvaṅkṣaṇagudasya pariṣeke 'vāahe vā yojayet |  
 kṣīraṃ sasnehaṃ tailameva vā |  
 dagdheṣu cārśaḥsu śakṛcchaithilyārthaṃ
                        trivṛdvāstukopodakācuñjcuparṇīśākayuktamannamaśnīyāt || 
 AS.Ci.10.8  anilānalarakṣaṇottejanārthaṃ
                        dehapuṣṭaye ca snehādīn samyagāsevet |  
 saṃśodhanāḥ pralepādyāḥ kaṣāyāstailayuktayaḥ |  
 vraṇādhikāramālocya yoktavyā hatnāmasu || 
 AS.Ci.10.9
                         athānavacāraṇīyaśastrakṣārāgnervātakapholbaṇāni
                        doṣasampūrṇatvānnirgatāni sastambhakaṇḍūśophaśūlāni
                        kṣāracitrakakuṣṭhabilvamūlakasiddhena tailena vā
                        kṛṣṇāhibiḍālauṣṭrajalaukaḥsūkaravasābhirvābhyajya |  
 piṇḍena svedayeddravasvedena vā |  
 dhūpayecca saghṛtaśamīpatrārkamūlamānuṣakeśāhinirmokabiḍālacarmabhiḥ |  
 kuñjaravarāhavṛṣaśakṛtsaktusarjarasairvā |  
 surasābṛhatīpippalyaśvagandhābhirvā saghṛtābhiḥ |  
 ariṣṭaśigrupatrakulatthavacābhirvā |  
 pradihyācca snuhīkṣīrayuktena haridrācūrṇena |  
 gomūtrapiṣṭairvā kukkuṭaśakṛnniśāpippalīguñjāmūlaiḥ |  
 gopittapiṣṭābhirvā dantīcitrakasuvarcikābhiḥ |  
 sudhākṣīrapiṣṭairvā guḍakṛṣṇāsaindhavakuṣṭhaśirīṣabījaiḥ |  
 tadvacca
                        gajāsthitutthabhallātakalāṅgalīkulīraśṛṅgīvacābhayāhiṃgukuṣṭhabilvaśigrumūlakabījanimbāśvamārapatrapīlumūlaiḥ
                        bastamūtrapiṣṭairvā sudhākāṇḍārkakṣīratumbaprasavakarañjaiḥ |  
 pippalyādibhirvānuvāsanadravyaiḥ |  
 ebhirhi pradigdhānya śārṃsi duṣṭamasṛksañcitaṃ picchāṃ ca vimucya praśāmyanti
                        |  
 ebhiśca tailānyabhyaṅgārthamupakalpayet || 
 AS.Ci.10.10  tathā
                        kāsīsasaindhavālapippalīkuṣṭhaśuṇṭhīviḍaṅgavidārīlāṅgalīkaravīrārdrakasvarṇakṣīrīdantīcitrakālarkasūdhāpayobhistailaṃ
                        caturguṇamūtravipakvamapradūṣayat gudamabhyaṅgāt kṣāravadarśāṃsi śātayati |  
 tailābhyaktaṃ vā pāyupradeśaṃ
                        pakveṣṭakāśakalaistīkṣṇakoṭibhiragnivarṇairmahiṣīmūtranirvāpitairniṣpīḍayan
                        dvikālaṃ saptadināni svedayet |  
 anantāṃ ca yathoktenāvagāharena |  
 tato gate saptarātre pūtīkarañjapallavakalkena sasaindhavena snuhī payasā
                        vartiṃ kṛtvā nātiśuṣkāṃ gude vidadhyāt |  
 kṛtaviṇmūtraṃ cāvagāhe sthāpayet |  
 prātaḥ sāyaṃ caiṣa vidhiḥ pratyahamekāntaraṃ vā yāvattrirātram |  
 tato devadālīkṣāraharītakīḥ śīlayet |  
 evamarśāṃsi śīryante || 
 AS.Ci.10.11  atha harītakīpākavidhiḥ |  
 sajālamūlaṃ jīmūtakamantardhūmaṃ dahet tasyabhasmanorddhāḍhakaṃ
                        gomūtrapātradvayenaikaviṃśatikṛtvo gālayet |  
 tatastena kṣāramūtreṇa kuṭajacitrakavyādhighātacūrṇaprasṛtatrayānvitena
                        pathyāśatadvayamāghanībhāvāt pacet |  
 avatīrṇaṃ ca tamavalehaṃ vyoṣarajaḥprasṛtayuktaṃ ghṛtabhāvite bhājane
                        nidadhyāt |  
 sa lehaḥ sāvalehavijayādvayopayogamabhyasyamāno
                        gudajajaṭharajaghanavaṅkṣaṇaśūlagarānāhagulmapāṇḍurogāśmarīśarkarāśvāsakāsān
                        niyacchati |  
 sadā ca patrabhaṅgodakena koṣṇenāmbunā vā śaucamācaret |  
 apravartamānaṃ ca rudhiramucchūnakaṭhineṣvarśaḥsu jalaukābhiḥ sūcīkūrcena vā
                        pravartayet || 
 AS.Ci.10.12  agnisāde gudaśophaśūlārtau ca
                        hiṅgvardhakarṣaṃ sauvarcalayavakṣārendrayavapippalīnāṃ pṛthak karṣaṃ
                        mūrvārdhapalaṃ pāṭhāpalaṃ śuṇṭhīdvipalaṃ caikatra
                        cūrṇitamuṣṇāmbusarpirmadyādyairupayojyam |  
 trilavaṇādicūrṇaṃ vā |  
 hiṅgvativiṣākuṣṭhasvarjikākṣārabiḍalavaṇāni vā dviguṇottarāṇi prathojayet |  
 prāṇadāṃ vā takrānupānaṃ saguḍām |  
 prātaḥ prāgbhaktaṃ vā niranno vā takramaharahastasmin jīrṇe takre sāyaṃ
                        takrapeyāṃ sasaindhavāṃ pibet |  
 takreṇaiva vā lājasaktūnavalihyāt |  
 pīlūni vā takrānupānāni prātaḥ pakṣaṃ pakṣārdhaṃ vā prayojayet |  
 kaṭukikāmūlakalkaṃ vā prātastakreṇa || 
 AS.Ci.10.13
                         śuṇṭhīcitrakapunarnavākvāthasiddhaṃ vā kṣīram |  
 gomūtraparisrute vā bahukṛtvo jīmūtakakṣāra uṣitā harītakīḥ |  
 gomūtrārdhadroṇasiddhaṃ vā kṣaudravadabhayāśatam |  
 vāsiṣṭhaharītajīrvā |  
 bhallātakāni vā rasāyanopadeśena punarnavāmalaṃbusāṃ vā śophoktavidhinā
                        guḍārdrakaṃ vā || 
 AS.Ci.10.14  sakutumanthaṃ vā
                        bhallātakacūrṇayuktaṃ nātilavaṇaṃ takreṇa |  
 takreṇa vāṣāḍhakārtikamārgaśīrṣāṇāṃ māsānāmanyatamasmin puṣyayoge samuddhṛtaṃ
                        citrakamathavā mastuyūṣakṣīraghṛtatailādyanyatamena || 
 AS.Ci.10.15  citrakamūlakvāthaṃ vā lehatāṃ
                        gataṃ samadhuguḍaṃ takrāśī śīlayet |  
 kalaśe vāntaścitrakamūlatvakkalkaliptaśuṣke jātaṃ dadhi kālaśeyaṃ vā
                        pānabhojaneṣu |  
 evaṃ bhārṅgyāsphotaguḍūcīpañcakoleṣu takrakalpaḥ || 
 AS.Ci.10.16  ghṛtaghaṭe vā
                        hapuṣopakuñcikādhānakājamodājājīśaṭhīkāravīyavānīcitrakapippalīdvayapippalīmūlacūrṇāsutaṃ
                        jātaṃ takram |  
 takrameva vātimandavahniḥ saptāhasasnehamamlamanamlaṃ vā sānnamanannaṃ vā
                        śīlayet || 
 AS.Ci.10.17  tatastakrasiddhāni kramaśo
                        'rśoghnalaghudīpanīyadravyadhānyapiśitaśākopakalpitāni
                        peyāayūṣarasavyañjanāni |  
 takraṃ hi paramauṣadhamanilakaphārtīnāṃ viśeṣājjaṭharāśritānām |  
 tatrāpi viśeṣeṇa durnāmrām |  
 na hi tadvihatānyarśāṃsi punaḥ prarohanti |  
 bhūmāvapi tanniṣicyamānamaharahaḥ samūlamucchinatti tṛṇajālamapsvapi ca
                        śaivālam |  
 tadviśodhiteṣu punardehasrotaḥsūpacīyamāno 'nnarasaḥ puṣṭibalavarṇaujasāmāśu
                        vṛddhaye sampadyate || 
 AS.Ci.10.18  madyapaśca seveta
                        cavyacitrakājājīcūrṇānuviddhaṃ śīdhuṃ gauḍaṃ vā |  
 sauvarcalahapuṣānvitāṃ vā surām || 
 AS.Ci.10.19  abhayāpalāṣṭakaṃ
                        dviguṇāmalakamindravāruṇīpalapañcakaṃ ca dviguṇakapitthamadhyaṃ
                        loddhraviḍaṅgailavālukapippalīmaricāni dvipalāṃśāni jarjaritānyudakabhāre
                        vipācya pādaśeṣaṃ rasaṃ pūtaśītaṃ guḍatulādvayena dhātakīpalāṣṭakena
                        saṃyojya ghṛtabhājane 'rdhamāsasthaṃ prātarannakāle vopayuñjīta |  
 ayamabhayāriṣṭo
                        'rśograhaṇīpāṇḍuhṛdrogakāmalāyakṣmaviṣamajvaraplīhagulmodaraśvayathukuṣṭhakṛmigranthyarbudaghno
                        'gnirucivarṇakaraśca || 
 AS.Ci.10.20
                         dantīcitrakatriphalādaśamūlāni pālikānyudakadroṇe sādhayitvā
                        pādaśeṣe pūtaśīte tasmin guḍatulārdhaṃ dhātakīkuḍavaṃ ca prakṣipya
                        ghṛtabhājane māsamuṣito dantyariṣṭaḥ samānaḥ pūrveṇa |  
 durālabhāyāḥ prasthamabhayāmalakavṛṣapāṭhācitrakadantīmahauṣadhīnāṃ pratyekaṃ
                        dvipalamambhasāṃ droṇe pūrvavat siddhaṃ pūtaśītaṃ śarkarātulayonmiśraṃ
                        madhughṛtapriyaṅgupippalīcavikākalkalipteghṛtakumbhe pakṣaṃ nidhāpayet |  
 ayaṃ durālabhāriṣṭaḥ samānaḥ pūrveṇa || 
 AS.Ci.10.21  navāmalakapalaśataṃ
                        pippalīnāgapuṣpakuḍavadvayaṃ pālikāni
                        cavyacitrakakramukalodhrapāṭhāmaricaviḍaṅgamañjiṣṭhailavālukapippalīmūlānyardhapalāṃśikāni
                        dārvīśatāhvendrāhvāsārivādvayamustakuṣṭhānyaikadhyaṃ ca jaladroṇadvaye
                        'rdhāvaśeṣaṃ sādhayet |  
 sa rasaḥ pūtaśītaḥ samadrākṣāsvarasaḥ sitāpalaśatadvayena
                        kṣaudrārdhaprasthena pṛthak kārṣikeṇa ca
                        tvagelālodhrakuṭannaṭāmbusevyakramukakesaracūrṇena yukto guḍaśarkarādhūpite
                        ghṛtabhāṇḍe prakṣipya pakṣamupekṣito 'yamāmalakāriṣṭaḥ samānaḥ pūrveṇa |  
 akālavalīpalitakhalatiśamanaśca || 
 AS.Ci.10.22
                         guggulupalacatuṣṭayamāmalakaprasthaṃ
                        dhātakīprasthamabhayāśatamakṣaśatañca guḍapalaśatadvayaṃ pālikāni
                        pañcakolājamojacaturjātakakaṭphalamustamaricāni daśapalikāni ca
                        khaṇḍadrākṣādāḍimāni sarvamaikadhyamambhasāplāvyāloḍya ca purāṇe jatusṛte
                        droṇakṣame bhājane nikṣipya sthāpayet |  
 gandhavarṇarasopapannaṃ cāsavamabhisamīkṣya taṃ kumbhamikṣurasasya pūrayet |  
 eṣa ṣaṇmāsasthito guggulvāsavaḥ samānaḥ pūrveṇa || 
 AS.Ci.10.23  amadyapo vā pibecca
                        śṛtaśītamalpamudakaṃ śṛtaṃ dhānyanāgarābhyām |  
 laghunā pañcamūlena vā |  
 pañcakolakājājīkāravīgajaśauṇḍībilvaśalāṭupāṭhātumburudhānyakairvā || 
 AS.Ci.10.24  ebhiśca phalāmlān
                        yamakasnigdhān peyāyūṣarasādīn kuryāt |  
 ebhireva ghṛtaṃ sādhayet |  
 pibedvā mastu dhānyāmlaṃ madhuśuktodakaṃ vā || 
 AS.Ci.10.25  pūtīkarañjatvakpalaśatadvayaṃ
                        śuṣkamudakadroṇe kvāthayet |  
 pādaśeṣe ca tasmin pūtaśīte guḍapalānyaśītiṃ vyoṣārdhapasthacūrṇaṃ ca datvā
                        yavapalle ghṛtakumbhasthaṃ māsaṃ nidhāpayet |  
 etat
                        karañjaśukramabhyasyamānamalamanalajananamarśogulmānāhaplīhagarodaraghnaṃ ca
                        |  
 pīlutulāṃ tulyaguḍāṃ mastunastakrasya vā droṇe 'bhiṣuṇuyāt |  
 tatra
                        pālikānāmabhayātiviṣāpāṭhāmustakaṭukādevadāruhiṃsrājīrakāruṣkaracavyājamodailācitrakagajapippalīvyoṣaviḍaṅgaśatāhvāhareṇucirabilvatvakkuṣṭhakuṭajabījatrivṛtpippalīmūlopakuñcikānāṃ
                        cūrṇaṃ kṣiptvā pūrvavannidhāpayet tadadhikaguṇaṃ pūrvasmāt || 
 AS.Ci.10.26  sutakṣitānāmikṣugaṇḍikānāṃ
                        droṇamudakadroṇena ghṛtabhāvite bhājane 'bhiṣuṇuyāt |  
 āvapeccātra jarjarīkṛtā yavānīyavānakakustumbarīpṛthavīkāḥ pṛthak
                        kuḍavāṃśāstathā dvipalonmitāstejovatīpañcakolakājājījīrakadvayakāravīḥ
                        kṣaudrakuḍavaṃ ca prakṣipya tato daśarātreṇa sañjātāt tasmānmātrāṃ
                        sauvarcalārdrakabhūstṛṇaiḥ surabhīkṛtāṃ bhuñjānaḥ pibet |  
 punaḥ punaścātra pānīyaṃ prakṣipedikṣugaṇḍikādikañca sambhāram |  
 tat gaṇḍīrākhyaṃ kāñjikaṃ paraṃ
                        rucikaramagnidīpanamarśograhaṇīvikārodaragarakṛmigulmamadātyayapāṇḍurogaghnam
                        || 
 AS.Ci.10.27  rūkṣakoṣṭhaścārśaso
                        nāgarakṣārakṛṣṇājājīdhānyakāravīgarbhaṃ phalāmlaṃ saphāṇitaṃ sarpiḥ pibet |  
 gulmoktāni vā ghṛtāni |  
 kiṃśukakṣārodakena vā vipakvaṃ vyoṣagarbham |  
 pāṭhāmaricapañcakolakakṣārayavānīkustumbaruharītakībilvaviḍaṅgasaindhavagarbhaṃ
                        caturguṇena dadhnā vipakvaṃ sarpiḥ
                        pravāhikāgudabhraṃśapicchāsrāvānāhagulmapāyupārśvavaṅkṣaṇavedanāgrahaṇīdoṣahṛdrogamūtrakṛcchraghnam
                        || 
 AS.Ci.10.28
                         pippalīpāṭhānāgaragokṣurakāṇāṃ tripalikānāṃ niryūhe
                        gaṇḍīramaricapañcakolakānyardhapalikāni kalkīkṛtya ṣaḍguṇena dadhnā
                        catvāriṃśat ghṛtapalāni tulyacāṅgerīrasāni pācayet | tat sarpiḥ samānaṃ
                        pūrveṇa |  
 śophodaravāsakāsahidhmāghnaṃ ca || 
 AS.Ci.10.29  baddhavarcāṃsi
                        cārśāṃsyudāvartavadupācaret |  
 bhinnavarcāṃsi cārśāṃsyatīsāravat |  
 atipravṛttaraktāni raktapittātisāravat || 
 AS.Ci.10.30  aśuddhaṃ ca kālabalāpekṣī
                        sravadrudhiramupekṣeta |  
 ubhau ca tatrānubadhyete śleṣmānilo vā |  
 tatra pittaśleṣmolbaṇaṃ pācanadīpanadravyairupekṣayā ca saṃśodhya śamayet |  
 pittānilolbaṇamantarbahirūrdhvamadhaśca yathāgnisnehaiḥ |  
 kevalapittolbaṇamuṣṇakāle viśeṣataśca durbalasya stambhanaiḥ || 
 AS.Ci.10.31  atha śleṣmolbaṇe
                        kuṭajatvagviśvabheṣajakvāthaṃ pibet |  
 taṇḍulodakena vā kuṭajatvakphalātiviṣārasāñjanāni sakṣaudrāṇi |  
 kuṭajatvakpalaśatamārdraṃ divyāmbunā kvāthayet |  
 muktarase ca pūte tasmin pālikān suślakṣṇapiṣṭān priyaṅgusamaṅgāmocarasān
                        kuṭajabījatripalaṃ ca prakṣipya mṛdvagninā punaḥ sādhayedādarvīlepāt |  
 ayamavalehaśchāgalīkṣīreṇa peyāmaṇḍena vā sahājakṣīrabhujaḥ prayukto
                        raktajānyarśāṃsyatīsāraṃ kaphapittañcordhvamadho vā pravṛttamapaharati |  
 kuṭajatvakpalaśatamudakadroṇe 'ṣṭabhāgaśeṣaṃ sādhayet |  
 parisrāvya tadudakaṃ
                        kalkīkṛtairvyoṣarasāñjanamocarasamustādhātakīphalabilvaśalāṭudāḍimaśalāṭutvaksamaṅgālodhradvayaiḥ
                        palāṃśaiḥ palaiśca kuṭajatvaco daśabhistathā viṃśatyā ghṛtasya guḍasya ca
                        triṃśatā saṃsṛṣṭamadhiśrayet |  
 athāvalehatāṃ gatamavatāritaṃ saptāhamardhamāsaṃ māsaṃ vā dhānyamadhye
                        suguptaṃ nihitamupayuktamāśu sarvārśograhaṇīdoṣaśvāsakāsānapohati || 
 AS.Ci.10.32
                         mocarasasamaṅgātilalodhracandananīlotpalāni vā chāgapayasā pibet |  
 śūle tu bilvayavānīnāgararasāñjanadurālabhāvatsakabījānāmanyatamenāpi yuktaṃ
                        pāṭhācūrṇaṃ śṛtena koṣṇenāṃbhasā takreṇa vā |  
 śūle raktātipravṛttau ca lodhradhātakīkuṭajatvagindrayava
                        kesaranīlotpalakalkasiddhaṃ sarpirdugdhikānidigdhikākalkasiddhaṃ vā || 
 AS.Ci.10.33  vātolbaṇe tu rakte
                        balātibalābilvatriphalāhastipippalīnyagrodhakarañjapatramadhukatindukotpalaiḥ
                        kārṣikairghṛtaprasthamajākṣīre daśaguṇe pacet |  
 tat paraṃ raktārśoghnam |  
 pāṭhālodhrahrīberotpalacavyacandanasamaṅgātiviṣābilvadhātakīmadhukadevadārudārvītvaṅmustāmāṃsīnāgarayavakṣāracitrakakalkena
                        cāṅgerīsvarasena ca sādhitaṃ sarpirdroṣatrayaghnamarśo
                        'tisārapravāhikābastyānāhagudabhraṃśapicchāsrutigrahaṇīpāṇḍvāmayajvaramūtrakṛcchrārocakadurnāmaśūleṣu
                        yojyam |  
 balādārvyavākpuṣpīgokṣurakapṛśniparśīnāmaśvatthodumbaranyagrodhaplakṣabadarīvetasapravālānāṃ
                        ca dvipalonmitānāṃ kaṣāyeṇa
                        jīvantīkaṭukāpañcakolendrayavadevadāruśālmalīpuṣpavīrācandanāñjanakaṭphalamustaśyāmāsthirātiviṣāsamaṅgāvyāghnīmocarasabilvakamalotpalakiñjalkānāṃ
                        cārdhakarṣonmitānāṃ kalkena cāṅgerīsuniṣaṇṇakasvarasaprasthābhyāṃ ca
                        ghṛtaprasthaṃ pācayet |  
 tat samānaṃ pūrveṇa || 
 AS.Ci.10.34  raktastambhanāya ca
                        śītābhyaṅgapradehasekāvagāhādīn prayuñjīta |  
 tadaśāntau yathoditāni ghṛtāni kavoṣṇānyavapīḍakayojanayā pāyayet |  
 kavoṣṇāneva ca ghṛtaitalakṣīrarasakānathavā snigdhoṣṇairmāṃsarasairbhojayitvā
                        ghṛtamaṇḍena koṣṇenānuvāsayet |  
 śītavīryadravyasiddhena vā yathāsvaṃ snehena |  
 śālmalīpuṣpayavāsakuśakāśamūlanyagrodhodumbarāśvatthaśṛṅgān dvipalāśān
                        kṣīraprasthena triguṇodakena sādhayitvā kṣīrāvaśeṣamavatārayet |  
 sa niryūhaḥ
                        śālmalīniryāsasamaṅgācandanotpalendrayavapriyaṅgupadmakesarakalkagarbho
                        ghṛtakṣaudraśarkaropetaḥ
                        picchābastirgudabhraṃśapravāhikāraktasrutijvaraghnaḥ || 
 AS.Ci.10.35  apica 
 lājaiḥ peyā pītā cukrīkākesarotpalaiḥ siddhā |  
 hantyāśu raktarogaṃ tathā balāpṛśniparṇībhyām || 
 AS.Ci.10.36  hrīberabilvanāgaraniryūhe
                        sādhitāṃ sanavanītām |  
 vṛkṣāmladāḍimāmlāmamlīkāmlāṃ sakolāmlām || 
 AS.Ci.10.37  gṛñjanakasurasasiddhāṃ
                        dadyādyamakena bharjitāṃ peyām |  
 raktātisāragrahaṇīpravāhikāśophanigrahaṇīm || 
 AS.Ci.10.38  kāśmaryāmalakānāṃ
                        sakacchurāṇāṃ khalān phalāmlāṃśca |  
 gṛñjanakaśālmalīnāṃ dugdhīkācukrikāṇāṃ ca || 
 AS.Ci.10.39  nyagrodhaśṛṅgikānāṃ
                        khalāṃstathā kocidārapuṣpāṇām |  
 dadhnaḥ sareṇa siddhān dadyādrakte pravṛtte 'ti || 
 AS.Ci.10.40  siddhaṃ palāṇḍuśākaṃ
                        takreṇopodakāṃ sabadarāṃ ca |  
 rudhirasrutau pradadyānmasūrasūpaṃ satakrāmlam || 
 AS.Ci.10.41  payasā śṛtena yūṣaiḥ
                        satīnamudgāḍhakīmasūrāṇām |  
 bhojanamadyādamlaiḥ śāliśyāmākakodravajam || 
 AS.Ci.10.42  śaśahariṇalāvamāṃsaiḥ
                        sakapiñjalaiṇeyakaiḥ susiddhaiśca |  
 śālīnadyānmadhurairamlairīṣatsamaricairvā || 
 AS.Ci.10.43
                         dakṣaśikhitittirirasaurdvikakullopākajaiśca madhurāmlaiḥ |  
 adyādrasairativaheṣvarśaḥsvanilolbaṇaśarīraḥ || 
 AS.Ci.10.44  chagalīpayaḥ prayuktaṃ
                        nihantiraktaṃ savāstukarasaśca |  
 dhanvavihagamṛgāṇāṃ raso niramlaḥ kadamlo vā || 
 AS.Ci.10.45
                         rasakhalaśākayavāgūghṛtayuktaḥ kevalo 'thavā jayati |  
 raktamativartamānaṃ vātaṃ ca palāṇḍurupayuktaḥ |  
 chāgāntarādhitaruṇaṃ sarudhiramupasādhitaṃ bahupalāṇḍu || 
 AS.Ci.10.46  vyatyāsānmadhurāmaṃ
                        viṭśoṇitasaṅkṣaye yojyam |  
 navanītatilābhyāsāt kesaranavanītaśarkarābhyāsāt |  
 dadhisaramathitābhyāsāt gudajāḥ śāmyanti raktavahāḥ || 
 AS.Ci.10.47  navanītaghṛtaṃ chāgaṃ
                        sapayomāṃsaṃ saṣaṣṭikaḥ śāliḥ |  
 taruṇaśca surāmaṇḍastaruṇīva surā jayatyasram || 
 AS.Ci.10.48  prāyeṇa vātabahulānyarśāṃsi
                        bhavantyatisrute rakte |  
 dṛṣṭe 'pi hi kaphapitte tasmādanilo 'dhikaṃ jeyaḥ || 
 AS.Ci.10.49  dṛṣṭvā śoṇitapittaṃ prabalaṃ
                        kaphavātarūpamalpaṃ ca |  
 śītāḥ kriyāḥ prayojyā yatheritāḥ pittarogeṣu || 
 AS.Ci.10.50  udāvarte tu doṣavilayanāya
                        śītajvaraghnatailābhyaktasvinnasya śyāmātrivṛtpippalīnikumbhanīlinīcūrṇaṃ
                        gomūtraparipītaṃ dviguṇalavaṇaguḍena karāṅguṣṭhākārāṃ vartiṃ kṛtvā
                        ghṛtābhyaktagudasya gude vātaviṇmūtrānulomanārthaṃ nidadhyāt |  
 pippalīmadanaphalasarṣapāgāradhūmairvā samūtraguḍaiḥ |  
 tumbīkaraghāṭakaṇāsiddhārthakasaindhavajīmūtakairvā |  
 eteṣāmeva vā cūrṇaṃ nāḍyā pradhamet |  
 tadvighāte tvānulomikauṣadhatailamūtrāmlalavaṇakṣārayuktaṃ
                        sutīkṣṇamāsthāpanaṃ dadyāt || 
 AS.Ci.10.51
                         triphalātrikaṭutrilavaṇadantīcitrakabhallātakāni jarjaritāni
                        sasnehamūtrāṇi śarāvadvayakoṣṭhe mṛtpralipte gomayāgninā vipacet |  
 sa kalyāṇakākhyaḥ kṣāraḥ kṣīramāṃsarasāśinā ghṛtena pīto 'nnapāne vā praṇīto
                        'rśogulmapāṇḍuhṛdrogodāvartagrahaṇīmūtravibandhāśmarīkṛmiśvayathuhidhmāśvāsakāsaśūlānāhaplīhamehāpahaḥ
                        |  
 vairecanikamūlaphalāni sahiṃsrārkamūladaśamūlaguḍādvīpidvipunarnavāni
                        sarvaiśca tulyāni pañcalavaṇāni kṣāraḥ pūrvavat kṛtaḥ kāṅkāyanokto
                        'dhikaguṇaḥ pūrvasmāt |  
 hiṅgupāṭhātryūṣaṇatriphalākaṭabhībilvamadhyāyorajaḥ
                        kaṭukāpañcakolakamustakuṣṭhakṣāradvayamuṣkakamadhukogragandhāviḍaṅgamūrvājamodendrayavaguḍūcīdevadārūṇi
                        kārṣikāṇipṛthak palāṃśāni pañcalavaṇānyaikadhyamāpothya ghṛtatailakuḍavena
                        dadhikuḍavena ca saṃyojya kalyāṇakavidhinā dagdho mahākṣārastattulyaḥ |  
 sarvagaraviṣanibarhaṇaśca |  
 prāgbhaktaṃ vā vitaret ghṛtaguḍayavakṣārān || 
 AS.Ci.10.52  dāḍimarasaṃ vā
                        sayavānīpāṭhāmahauṣadhalavaṇaguḍatakram |  
 yamakasnehabhṛṣṭān vā saktuyuktān karañjaprasavān |  
 dadhidāḍimāmlabadaratintiṇīkamātuluṅgalavaṇasurāṃ yamakasaṃskṛtām |  
 trivṛddantīguḍacitrakacāṅgerībālamūlakaloṇīkāsuvarcalopodakācuñcuparṇīvīrāvāstukapallavāṃstathā
                        dakṣaśikhiśvāviṅgodhāmārjāroṣṭralopākakūrmaśalyakamāṃsān māṃsarasān
                        yavaprāyaṃ cānnaṃ bhojanārthe |  
 pānārthe tu sapippalīcūrṇaṃ gauḍamacchasurāṃ salavaṇānāsavāṃśca
                        dīpanīyavātaharānāranālamastu vā saṃskṛtam || 
 AS.Ci.10.53  anubandhe tu bhūyo
                        madirāmastumūtrayuktaṃ virekam |  
 sapippalīṃ vā ghṛtabhṛṣṭāṃ saguḍāṃ harītakīṃ sakumbhanikumbhāṃ vā |  
 dvividhopakramaṇīyoditān vā tarpaṇaprayogān |  
 trivṛccūrṇaṃ vā triphalārasānuviddham |  
 abhayāmalakaviḍaṅgān vā samatrivṛtān saguḍān māṇibhadrakākhyān |  
 miśrakasnehaṃ sukumārakaṃ nīlinīghṛtaṃ vā kalpoditāni vā virecanānyavacārayet
                        |  
 gudāśraye hi doṣe 'pahṛte vyādhayo 'pi tajjāḥ praśāmyanti || 
 AS.Ci.10.54  rūkṣatayā ca viḍvātavibndhena
                        śūlodāvartasambhavaḥ tasmāttatrāśutaraṃ snehanamanuvāsanaṃ vidadhyāt |  
 pippalīmadanabilvavacāmadhukaśatapuṣpāśaṭhīkuṣṭhapuṣkaramūladvīpidevadārubhiḥ
                        ślakṣṇapiṣṭairdviguṇapayastailaṃ
                        siddhamarśogudabhraṃśayoniśūlavaṅkṣaṇānāhagudaśophotthānapravāhikapicchāsrāvorukaṭīpṛṣṭhadaurbalyavaivarṇyamūtrakṛcchraniṣūdanaṃ
                        vātamūtraśakṛtpittaśleṣmānulomakaraṃ ca |  
 vātānulomye hi sati dhruvamanalo yāti dīptimarśāṃsi cātaḥ saṅkocamiti |  
 bhavanti cātra || 
 AS.Ci.10.55  arśāṃsi
                        śastrakṣārāgnilepābhyaṅgairupācaret |  
 dṛśyānyadṛśyāni punaḥ sadāntaḥparimārjanaiḥ || 
 AS.Ci.10.56
                         alpakālotthiteṣvalpaliṅgadoṣeṣu cauṣadham |  
 nātyucchriteṣu mṛduṣu kṣāro 'srasrutimatsu ca || 
 AS.Ci.10.57  ucchriteṣvalpamūleṣu śastaṃ
                        śastraṃ kunāmasu |  
 yukteṣu sthairyakāṭhinyakārkaśyaiḥ śastrapāvakau || 
 AS.Ci.10.58  yojyau mahatsu vā kṣāraḥ
                        pāṭayitvā vikuṭya vā |  
 sūcīkūrcena tadvacca baḍiśaṃ teṣu śastrakam || 
 AS.Ci.10.59  atisthūlātidīrghe tu yantrake
                        marmaghaṭṭanam |  
 aṇucchidre mahadrūpamekadeśe 'vaśiṣyate || 
 AS.Ci.10.60  aticchidre 'dhikaṃ
                        rūpādavatīrṇaṃ pravāhaṇāt |  
 sthūlāntramati hiṃsyācca yathoktaṃ yojayedataḥ || 
 AS.Ci.10.61  śuṣkeṣu
                        bhallātakamagryamuktaṃ bhaiṣajyamārdreṣu tu vatsakatvak |  
 sarveṣu sarvartuṣu kālaśeya marśaḥsu balyaṃ ca malāpahaṃ ca || 
 AS.Ci.10.62  bhittvā vibandhānanulomanāya
                        yanmārutasyāgnibalāya yacca |  
 tadannapānauṣadhamarśasena sevyaṃ vivarjyaṃ viparītamasmāt || 
 AS.Ci.10.63  arśo 'tisāragrahaṇīvikārāḥ
                        prāyeṇa cānyonyanidānabhūtāḥ |  
 sanne 'nale santi na santi dīpte rakṣedatasteṣu viśeṣato 'gnim || 
 iti daśamo 'dhyāyaḥ || 
 
 
                    atha ekādaśo 'dhyāyaḥ | 
                     AS.Ci.11.1  athāto 'tīsāracikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.11.2  prāyeṇātisāro hyagnimupahatya
                        prāgāmādhiṣṭhāno bhavati |  
 tasmādanilajamapyāmapācanārthamādau laṅghanenopakrameta |  
 tatra śūlānāhaprasekārtaṃ lavaṇāmbunoṣṇena vāmayet |  
 na tu sāme pūrvaṃ saṅgrāhi prayuñjīta vibaddhe vā male |  
 stimitādhmātagurusarujakoṣṭhaḥ prāṇadāmuṣṇāmbunopayuñjīta |  
 savyoṣṇāṃ vā dhānyāmlakvathitāṃ vā |  
 anyadvā sraṃsanadīpanamauṣadham || 
 AS.Ci.11.3  apica 
 viśuddhasrotaso hyasya doṣaśeṣe pravāhite |  
 sukhaṃ saṅgrahaṇaṃ kartuṃ pācanaiḥ stambhnena vā || 
 AS.Ci.11.4  madhyadoṣastu viśoṣayan
                        māgadhīnāgaravacābhūtīkadhanikāharītakīnāṃ kvāthaṃ pibet |  
 jalajaladabilvapeśikāśuṇṭhīdhānyakānāṃ vā |  
 ubhayamapi caitat pramathyākhyam |  
 vacādivargaṃ kvathitaṃ cūrṇitaṃ vā |  
 tadvadvacābhayāviḍaṅgapāṭhāśuṇṭhībiḍalavaṇāni vā |  
 mustapippalīndrayavapāṭhātejovatīrvā |  
 viḍaṅgābhayākaṇalavaṇapañcakāni vā |  
 pippalīndrayavapāṭhāśuṇṭhīrvā |  
 sarakte tu pravṛtta āme gajapippalīṃ madhuśarkarāmadhurām || 
 AS.Ci.11.5  alpadoṣaṃ punarupavāsayet |  
 pānaṃ tvatisāriṇombu vacātiviṣābhyāṃ kvathitam |  
 śuṇṭhyativiṣābhyāṃ mustaparpaṭakābhyāṃ nāgaradhānyakābhyāṃ vā |  
 kṣudvatastu
                        laghupañcamūlapañcakolahastipippalībalābilvapāṭhāhiṅgudhānyakajīrakaśaṭhīgandhapalāśahapuṣāyavānītintiṇīkadāḍimabiḍasaindhavairannapānaṃ
                        yavāgvādi kalpayet || 
 AS.Ci.11.6
                         bilvaśalāṭuharītakīpippalīmūlairmūḍhavātasya |  
 aṃśumatīdvayabalābilvaśalāṭubhiḥ pittolbaṇasya |  
 pibecca tṛṣitaḥ paṭapūtaṃ takram |  
 madhusurādhānyāmlayavāgūmaṇḍānyatamaṃ vā |  
 eṣa kramo 'nilakaphaghno dīpanapācano rocanaḥ saṅgrāhī balyaśca || 
 AS.Ci.11.7  pakvadoṣo 'pi tu yo 'tisāryate
                        bahuśo 'nilena vibaddhaṃ sapicchaṃ saphenaṃ saśūlaparikartikaṃ saromaharṣaṃ
                        niṣpurīṣaṃ ca tāṃ pravāhikāṃ bimbisīmiti cācakṣate |  
 tatrodāvartopadiṣṭāṃstenaiva vidhinā saṃskṛtāṃśchāgapiśitarasān dadyāt || 
 AS.Ci.11.8  yūṣāṃśca varcaḥkṣaye tṛṣyato
                        yavamudgamāṣatilakṛtān |  
 samena vā tilabālabilvayoḥ kalkena dadhisarasnehayuktaṃ khalakam |  
 citrakaśṛṅgaverapūtīkarañjabilvājamodairvā takradāḍimatailāḍhyaṃ
                        saindhavopetamajitākhyam |  
 śaṭhītintiṇīkabiḍadāḍimakṣārapañcakolamaricatriphalādhātakīdhanikāpāṭhājamodājājījīrakakapitthajambvāmrāsthibhirvā
                        tulyabhāgaiḥ ṣaḍguṇabilvamadhyairguḍamudgarasasnehadadhisiddho
                        'parājitākhyaḥ khalako dīpanaḥ pācano rucyo grāhī bimbisināśanaḥ || 
 AS.Ci.11.9  dadhisaraṃ vā saguḍadāḍimaṃ
                        yamakabhṛṣṭam |  
 yamakabhṛṣṭān vā saśuṇṭhīcūrṇān saktūn |  
 māṣān vā susiddhān ghṛtamaṇḍopasecnān maricopadaṃśān |  
 chāgameṣayorvāntarādhirasaṃ dāḍimāmlaṃ dhānyanāgaropetaṃ snehavipakvaṃ
                        vyañjanaṃ pānaṃ ca |  
 tadvat surāṃ yamakasnigdhāṃ pibedvā |  
 śuṇṭhībadaracūrṇaṃ dadhighṛtatailakṣaudraphāṇitopetam || 
 AS.Ci.11.10
                         hiṅgudāḍimamahauṣadhopakulyācūrṇaṃ vā ghṛtakṣīroṣṇāmbumadyānyatamena
                        |  
 lihyādvā lodhrabilvaśalāṭuguḍāṃstrikaṭukotkaṭāṃstailena |  
 aśvatthavātapotakvāthasiddhaṃ vā śālyodanaṃ ghṛtatailakṣaudrayuktaṃ dadhnā
                        khajāhatadadhisarānupānamaśnīyāt || 
 AS.Ci.11.11  api ca 
 dīpanaṃ rocanaṃ rucyaṃ dadhi vātaharaṃ param |  
 baddhaviḍvā haratyasmāt cirotthāmapi bimbisīm || 
 AS.Ci.11.12  tṛṣṇolbaṇastu
                        saraktapicchopaveśī pānānnavirato dhāroṣṇaṃ kṣīramākāṅkṣaṃ pibet |  
 śṛtaṃ vā gandharvahastamūlenāthavā bilvaśalāṭubhiḥ |  
 tadeva vālpatṛṣṇaḥ saguḍatailam |  
 śṛtena vā payasā maricakalkaṃ dviguṇatilakalkayuktam |  
 kṣīreṇaiva vā pippalīm |  
 vyoṣasiddhena vā payasānnāni bhuñjīta || 
 AS.Ci.11.13  śūlādhikye tu
                        daśamūlakvathitena payasā sakṣaudreṇāsthāpanaṃ dadyāt |  
 athavā picchābastimanuvāsanaṃ ca vātaghnaṃ vā pittaghnaṃ vā || 
 AS.Ci.11.14  gudabhraṃśe śūle
                        cāmlabadaracāṅgerīrasadadhikṣāranāgarakalkena śṛtamamlaṃ sarpirnirāmamāturaṃ
                        pāyayet |  
 maricapañcakolājājīdhanikābiḍadāḍimagarbhaṃ vā pūrvavadamlam |  
 anuvāsayedvā daśamūlasiddhena snehena |  
 pippalyādinā vā || 
 AS.Ci.11.15  gudaṃ cābhyaṅgapūrvaṃ svedena
                        mṛdubhūtaṃ praveśayet |  
 sacchidreṇa cāsya carmaṇā goṣphaṇābandhaṃ kuryāt |  
 mūṣakamanāntraṃ kṛtvā mahāpañcamūlakaṣāyaṃ ca kṣīre vipacet |  
 tena payasā vātaharakalkapratīvāpaṃ tailaṃ pācayet tadabhyañjanena pānena ca
                        sukṛcchramapi gudabhraṃśaṃ sādhayati || 
 AS.Ci.11.16  pittātisāramapi sāmamādau
                        tīkṣṇavarjyairauṣadhairvātātisāravat pācayet |  
 tṛṣṇāyāṃ sasārivābhūnimbaṃ jvaravihitamambhaḥ ṣaḍaṅgamavacārayet |  
 upoṣitasya cānnakāle
                        'bhīrudṛsvapañcamūlabalādvayaśūrparṇyādimṛdumadhuratiktadīpanadravyaniryūhayujktān
                        kālavinmaṇḍapeyāsaktuyūṣarasādīnīṣadamlānanamlān vā kavoṣṇān suśītān vā
                        sakṣaudrān || 
 AS.Ci.11.17  anubandhe tu
                        mūrvātiviṣendrayavaharidrārasāñjanāni kvathitāni pibet |  
 kevalaṃ vā vṛkṣakabījam |  
 pāṭhāguḍūcīkaṭukākirātatiktāni vā |  
 haridrādigaṇaṃ vā |  
 vatsakabījātiviṣābilvāmbumustāni vā |  
 taṇḍulodakena vātiviṣāvṛkṣakatvakphalāni sakṣaudrāṇi |  
 candanośīraśuṇṭhīlodhranīlotpalāni vā |  
 nāgarotpaladhātakīpuṣpadāḍimatvaco vā |  
 kamalotpalalodhramocarasasamaṅgātilān vā |  
 madhukaśṛṅgaveradīrghavṛntatvaco vā |  
 madhuyuktāni śarkarāpadmakesaramustāpayasyācandanāni vā |  
 śālmalīvṛntakṛtaṃ vā śītakaṣāyaṃ madhumadhukopetam || 
 AS.Ci.11.18
                         madhukapriyaṅgukaṭvaṅgatvagdāḍimāṅkurakalkena vā dadhiyutāṃ yavāgūṃ
                        khalakaṃ vā |  
 bilvakapitthajambbāmrāsthibhirvā |  
 madhuyuktān vā lodhrāmbaṣṭhāpriyaṅgvādigaṇān kvāthādiṣu pṛthak kalpitān |  
 śyāmādimahākaṣāyaṃ vā || 
 AS.Ci.11.19  śūlārtastu rūkṣakoṣṭho ghṛtaṃ
                        sakṣāraṃ pibet |  
 kṣīraṃ vā bṛhatībalāṃśumatīkacchurāmūlasiddhaṃ
                        madhukakaṭvaṅgājamodaśarkarāvacūrṇitaṃ satailakṣaudram |  
 kṣīrameva vā dhāroṣṇam || 
 AS.Ci.11.20  balavān vibaddhamalo
                        virekārthaṃ triphalācūrṇayuktaṃ vā palāśaphalakvāthasiddhaṃ vā payaḥ pītvā
                        paya eva kavoṣṇamanupibet |  
 evameva ca trāyamāṇayā śṛtam |  
 tato nissṛte śakṛti purāṇe 'tisāraḥ śāntimeti || 
 AS.Ci.11.21  srutadoṣasya ca
                        saṃsarjanakāle śūlaṃ cedanuvarteta tato bilvamadhukaśatāhvādvayagarbhaṃ
                        sakṣīraṃ tailacaturguṇaṃ sarpirvipācyānuvāsanaṃ dadyāt |  
 tataḥ samyakkṛtāyāmapi saṃsargyāmatīsārānubandhe picchābastayo yojyāḥ |  
 śālmalīvṛntānyārdradarbhairveṣṭayitvā kṛṣṇamṛdāvalipya gomayāgninā svedayet |  
 śuṣkāyāṃ mṛdi svinnāni jñātvā vṛntānyulūkhale samāpethya teṣāṃ muṣṭisammitaṃ
                        piṇḍaṃ kṣīraprasthe vimardayet |  
 tatastena payasā pūtena saghṛtatailena madhumadhukakalkayuktenāsthāpayet |  
 pratyāgate ca snātaḥ payasā kacchurāśṛtena jāṅgalarasairvāśnīyāt |  
 eṣa picchābastiḥ pittaraktātisāragrahaṇīgulmaśoṣajvarān
                        virecanāsthāpanātiyogaṃ ca śamayati || 
 AS.Ci.11.22  cirotthitaṃ
                        tvatīsāramavedanaṃ pakvamapyaśāmyantaṃ puṭapākairupācaret |  
 aralukatvakkalkaṃ kāśmaryapatrapracchannaṃ puṭapākavidhinā pācayet tadrasaṃ
                        suśītaṃ madhuyutaṃ pibet |  
 vaṭāditvakprarohakalkamapyevaṃ kalpayet |  
 athavā tittirimapanītāntrapicchaṃ nyagrodhādervalkalasya prarohāṇāṃ vā
                        kalkena pūrayitvā pūrvavat puṭapākaṃ kuryāt |  
 tataḥ tasmādrasamādāya sitākṣaudrayuktaṃ pāyayet anena sarve jāṅgalasatvā
                        vyākhyātāḥ || 
 AS.Ci.11.23  yastu pittātisārī
                        pittalānyāseveta tasya pittamativṛddhaṃ raktātisāraṃ
                        tṛḍdāhamohajvaraśūlapāyupākāṃśca karoti |  
 tatra kṣīramājaṃ nyagrodhādiprasavaśṛtaṃ sitāmadhuyuktamāhāre gudaprakṣālane
                        ca vidadhyāt |  
 tadvidhaṃ vā sarpiḥ sapayaskaṃ pibet |  
 kṣīrotthaṃ vā sarpiḥ kṣīrānupānaṃ kapiñjalarasāśī kṣīrāśī vā lihyāt || 
 AS.Ci.11.24
                         sallakīpriyaṅgutiniśaśālmalīplakṣatvaksaṃsṛṣṭaṃ siddhaṃ vā
                        sakṣaudraṃ kṣīraṃ pibet |  
 yaṣṭīlodhrasārivābhirvā śṛtaṃ samadhusitam |  
 tadvat kṛṣṇatilasamaṅgotpalayaṣṭīmadhubhiḥ |  
 śaśakapiñjalapārāvatataṇḍulīyakamudgakāśmaryabījādirasāṃśca seveta |  
 ghṛtabhṛṣṭaṃ vā raktamājaṃ mārgaṃ vā |  
 pūrvoktān vā puṭapākān madhukakṛṣṇamṛttikāśaṅkhakalkaṃ vā sarudhiraṃ pibet
                        taṇḍulodakena |  
 tena vā samākṣikaṃ phalinīkalkam |  
 athavā sasitākṣaudraṃ candanam || 
 AS.Ci.11.25  ete hi prayogāḥ
                        tṛṣṇādipraśamanā raktātiyogaghnāśca |  
 vātottarastu śatāvarīghṛtaṃ lihyāt |  
 saśarkaraṃ vā navanītam |  
 picchilasvarasasādhitaṃ vā sarpiḥ |  
 lākṣāpippalīśṛṅgaverakaṭukendrayavadārvītvagbhirghṛtaṃ siddhaṃ peyāmaṇḍena
                        pītamatīsāraṃ tridoṣamapi vārayati || 
 AS.Ci.11.26  yadā punarvāyunā viṭ baddhaṃ
                        saśoṇitamalpālpaṃ saphenaṃ kṛcchrādupaveśyate tadā pūrvoktaṃ picchābastiṃ
                        dadyāt |  
 madhurauṣadhasiddhena ca sarpiṣānuvāsayet |  
 prāyeṇa hi durbalagudā gudāśrayāmayino bhavanti |  
 viśeṣataścirakālātīsāriṇaḥ |  
 atisārātipravṛttau svasthānabalavṛddho vāyuḥ pittamanubalamavāpya durjayataro
                        bhavati tasmātteṣāmabhīkṣṇamanuvāsanaṃ prayuñjīta |  
 gudadāhe punaḥ paṭolamadhukamadhūkakṣīrivṛkṣādikaṣāyeṇa
                        saghṛtaśarkarākṣaudreṇa kṣīreṇa vā gudaṃ tadāsannāṃśca pradeśān siñcet |  
 śatadhautādibhirghṛtaiśca picūnabhyaṅgāṃśca dadyāt |  
 paṭolādīnāmeva ca kalkena saghṛtena pradihyāt |  
 taccūrṇaurdhātakīlodhramāṣacūrṇena ca pāyudvāramavacūrṇayet |  
 evameva ca śūle vātaharatailapradehairupācaret |  
 yaḥ punarevamapi pittalānyāseveta sa śīghraṃ gudavalīṣu pakvāsu vyāpadyate
                        || 
 AS.Ci.11.27  śleṣmātīsāraṃ tu prāgeva
                        nitarāmāmapācanārthaṃ laṅghanena sādhayet |  
 anubandhe ca pibet kaṣāyaṃ mustābhayāśuṇṭhībilvaśalāṭūnām |  
 vacāviḍaṅgabhūtīkadhanikādevadārūṇāṃ vā |  
 pāṭhātiviṣākuṣṭhacavyakaṭurohiṇīnāṃ vā citrakapippalīdvayapippalīmūlānāṃ vā |  
 sukhāmbunā vā hiṅgvādyamalasakoktam |  
 pathyāsaindhavaśuṇṭhīcūrṇaṃ va |  
 lihyādvā trikaṭucūrṇaṃ kṣaudraśarkaropetam |  
 kapitthaṃ kṣaudreṇa vā |  
 kaṭphalaṃ vā pippalīrvā |  
 pūrvavacca sarvaṃ vātapittāmaraktasaṃsargamapekṣya yathāyathamupakalpayet |  
 saśūlapravāhikasya ca nirāmasya vāte 'dhike
                        vacābilvapippalīkuṣṭhaśatāhvākalkayuktaṃ salavaṇaṃ picchābastimanuvāsanaṃ ca
                        koṣṇena bilvatailena bahuśovacādigarbheṇa vā taileneti |  
 bhavati cātra || 
 AS.Ci.11.28  svasthāne māruto 'vaśyaṃ
                        vardhate kaphasaṅkṣayāt |  
 sa vṛddhaḥ sahasā hanyāttasmāttaṃ tvarayā jayet || 
 AS.Ci.11.29  bhīśokābhyāmapi marucchīghraṃ
                        kupyatyatastayoḥ |  
 kāryā kriyā vātaharā harṣaṇāśvāsanāni ca || 
 AS.Ci.11.30  yasyoccārādvinā mūtraṃ pavano
                        vā pravartate |  
 dīptāgnerlaghukoṣṭhasya śāntastasyodarāmayaḥ || 
 AS.Ci.11.31  āmasya pāko malasaṅgraho 'nu
                        na saṅgrahe ruggudanābhijanmā |  
 vilaṅghanairgrāhibhirīraṇaghnaiḥ krameṇa taistairvidhibhirvidheyaḥ || 
 AS.Ci.11.32  na riktakoṣṭhasya
                        purīṣabandho na rūkṣakukṣeḥ suhitasya cāti |  
 pittāsrato 'nyatra na cātiśītairatyuṣṇatīkṣṇairna kadācideva || 
 AS.Ci.11.33  khalarasadādhikā
                        yamakadāḍimasārakṛtā |  
 dadhi saguḍaṃ payo 'sitatilāśca sujarjaritāḥ |  
 salavaṇamārutaghnagaṇasādhitatailamalaṃ |  
 ghṛtamapi vā pravāhaṇakṛtāṃ vijayeta rujām || 
 iti ekādaśo 'dhyāyaḥ || 
 
 
                    atha dvādaśo 'dhyāyaḥ | 
                     AS.Ci.12.1  athāto grahaṇīdoṣacikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.12.2  grahaṇīsamāśritaṃ doṣamādāveva
                        yathāsvamajīrṇānusārato mātrāśītīyoktavidhānenopakrameta |  
 athātīsāravidhinā ca |  
 āmapācanārthaṃ pibenmustātiviṣāviśvabheṣajakvātham |  
 taccūrṇaṃ vā sukhodakena 
 tena vā śuṇṭhīm |  
 tadvadvacādivargaṃ sasaindhavam |  
 vvāruṇīmaṇḍena vā gulmavidhyuktaṃ trilavaṇādi cūrṇam || 
 AS.Ci.12.3  sapravāhe vā varcasi cūrṇīkṛtān
                        biḍalavaṇayuktān bilvamadhyanāgaracitrakān dāḍimāmbhasā sakaphe vā |  
 atimātra āmaśūle 'lasakoktaṃ hiṅgvādimuṣṇāmbhasā pibet |  
 chardiśūlānāhānugranthiṣu tu maricājājisauvarcalābhayāḥ |  
 sapittakaphe cāme kaṭukendrayavapāṭhāpippalīmūlavacābhayānāgarāṇi kvathitāni
                        cūrṇitāni vā || 
 AS.Ci.12.4  bhojanakāle ca
                        pañcakolaparigṛhītaṃ paṭulaghudīpanīyaṃ peyādikamupakalpayet |  
 peyāṃ vā nāgarātiviṣābhyāṃ takradāḍimavṛkṣāmlāmlām pāne ca takramastvāra
                        nālamadirāriṣṭānatīsāranirdiṣṭaṃ cāmbu |  
 yavānīpathyāmalakamaricāni tripalikāni lavaṇapañcakaṃ ca
                        palāṃśakamekataścūrṇayitvā kaṃse sadyomathitasyāsunuyāt |  
 tato vyaktāmlakaṭukaṃ jātaṃ pibet |  
 eṣa takrāriṣṭaḥ paramagnidīpano 'rśogulmajaṭharaśvayathukṛmipramehaharaḥ
                        || 
 AS.Ci.12.5  api ca 
 grahaṇīdoṣiṇāṃ takraṃ dīpanagrāhi lāghavāt |  
 pathyaṃ madhurapākitvānna ca pittapradūṣaṇam || 
 AS.Ci.12.6  kaṣāyoṣṇavikāśitvādbhūkṣatvācca
                        kaphe hitam |  
 vāte svādvamlasāndratvāt sadyaskamavidāhi tat || 
 AS.Ci.12.7  tasmāttakraprayogā ye
                        jaṭharāṇāṃ tathārśasām |  
 vihitā grahaṇīdoṣe sarvaśastān prayojayet || 
 AS.Ci.12.8  dāḍimakapitthavṛkṣāmlāmlīkānāṃ
                        pṛthak pṛthak kuḍavaṃ lavaṇapañcakakuḍavaṃ tryūṣaṇatripalaṃ
                        śarkarāpalāṣṭakaṃ caikadhyaṃ cūrṇitamannapāne
                        praṇītamajīrṇāruciśvāsakāsaplīhagulmagrahaṇīhṛtpāṇḍurogaghnam |  
 paripakvāmaṃ ca mārutagrahaṇīrogiṇamagnisandhukṣaṇārthaṃ sarpiḥ pāyayet |  
 dvipañcamūlapañcakolasaralasuradārusurabhigajapippalīśaṇabījayavakolakulatthānmastunāranālena
                        vā pācayet |  
 tena pādāvaśeṣeṇa pañcalavaṇadvikṣārāmlabadarayuktaṃ sarpirvipakvamathavā
                        saindhavavyoṣakṣāradvayapañcamūlābhayārāsnājājīgranthikaśaṭhīviḍaṅgagarbhamārdrakamātuluṅgakolāmlīkādāḍimasvarasaśuṣkamūlakakvāthamastutakraśuktaprasannāsauvīrakatuṣodakāranālopetaṃ
                        paramagnidīpanamagnighṛtākhyam || 
 AS.Ci.12.9  athavā
                        cavyacitrakapāṭhātejovatīpippalīmūlāni kuḍavonmitāni
                        mustadvikuḍavamāsphotajātīnimbasaptacchadāśvamārakakarkoṭakapaṭolapallavānāṃ
                        ca muṣṭiṃ muṣṭimantarnakhamudakadroṇe paktvā pādāvaśeṣamavatārayet |  
 ardhapalonmitāṃ cātra kalkitāṃ dadyādativiṣāṃ kṛṣṇāsārivābhadrāśca
                        dvipalāṃśaṃ saindhavaṃ biḍaṃ yavakṣāraṃ ca māgadhikāyāścatuṣpalaṃ pātraṃ ca
                        ghṛtasya etadagastyanirmitamalamanalajananam || 
 AS.Ci.12.10  uddīpite tu kiñcidanale
                        vibaddhamalamāsthāpayet |  
 tato jite mātariśvani srastadoṣameraṇḍatailena tilvakasarpiṣā vā kṣāravatā
                        miśrakasnehena vā virecayet |  
 kṛtasaṃsargakramaṃ ca
                        baddhavarcasamanuvāsayedvātaharadīpanīyāmladravyasiddhena tailena |  
 tataḥ punarapi laghvannabhojanaḥ sarpireva yathāgnibalamalpaśo 'vacārayet |  
 agnighṛtaṃ ca chardivibandhaśūlaśvāsakāsinaḥ sabījapūrakarasam |  
 abhyaṅgārthaṃ ca tailamagnighṛtauṣadhaiḥ sādhayet |  
 anilakaphasaṃsarge tu cūrṇameṣāmauṣadhānāmuṣṇodakena pibet || 
 AS.Ci.12.11  pittaduṣṭāyāṃ tu grahaṇyāṃ
                        svasthānagatamutkliṣṭaṃ dravamanalīnarvāpaṇaṃ pittamāsthāpanena vamanena vā
                        nirharet |  
 tiktalaghudravyaiśca kṛtasaṃsarjanasya doṣaśeṣaśamanārthaṃ
                        madhunāvalehyamuṣṇāmbunā vā pātuṃ praṇayet |  
 mūrvākirātatatiktaparpaṭakavacācandanamustatrikaṭukatrāyamāṇāyavānīkaliṅgatvakphalakaṭurohiṇīdevadārudārvītvak
                        padmakośīrāriṣṭapaṭolapatrātiviṣāsaurāṣṭrītvagelāmadhu śigrubījacūrṇam |  
 ayaṃ hi
                        grahaṇīdoṣaśūlātisārapāṇḍuhṛdrogagulmajvarapramehakāmalāmukharogārocakanibarhaṇaḥ
                        || 
 AS.Ci.12.12
                         bhūnimbatrikaṭukakaṭukāmustendrayavāḥ samāścitrakabhāgau dvau
                        kuṭajatvagbhāgāśca ṣoḍaśa sarvamekatra cūrṇitaṃ saguḍaśītodakaṃ pītaṃ
                        samānaṃ pūrveṇa |  
 nāgararasāñjanātiviṣādhātakīghanapāṭhākaliṅgatvagbījabilvakaṭukāḥ
                        sakṣaudrāstaṇḍulāmbupītāḥ pittagrahaṇīvikāraṃ raktātisāramarśāṃsi
                        sapravāhikaṃ gudaśūlaṃ ca vyapohanti |  
 tataścaivaṃ śamitapittodrekasyāgneḥ sthirīkaraṇāya sarpiḥ
                        pūrvoktamūrvādikvāthena
                        sārivāsphotasaptaparṇāṭarūṣakendrayavavīrābhūnimbadhānyanyagrodhāśvatthodumbaraplakṣopakulyānīlotpalagarbhasiddhaṃ
                        pānāya prayuñjīta kuṣṭhoktaṃ vā tiktakam || 
 AS.Ci.12.13  śleṣmaduṣṭāyāṃ punargrahaṇyāṃ
                        māgadhikaṃsiddhārthakalkatīkṣṇena madanaphalakaṣāyeṇa punaḥpunarvāmayet |  
 abdhāturhi pravṛddhastejo nirvāpayati |  
 tataḥ kṛtapeyādikramasya
                        lavaṇakṣārāmlakaṭukotkaṭairyathoktairannapānauṣadhairanalamuttejayet |  
 mañjiṣṭhācitrakāruṣkarakṛmighnamadhūkapuṣpāṇi kramād
                        dvikuḍavārdhāḍhakāḍhakārdhadroṇadroṇāṃśānyapāṃ droṇatraye kvāthayet |  
 droṇaśeṣaśca pūtaśītaḥ sa niryūho
                        madhudviprasthavāṃścandanośīrasūkṣmailāgarurūṣitaṃ jatusṛtaṃ
                        ghṛtakumbhamadhyuṣito māsamāsavaḥ |  
 sarvadoṣaghno 'gnijanano bṛṃhaṇaḥ
                        śoṣakuṣṭhakilāsapramehānāhagulmapāṇḍuhṛdrogajicca || 
 AS.Ci.12.14  madhūkapuṣpāṇāṃ svaraso
                        'rdhāvaśeṣakvathitaḥ kṣaudrapādayuktaḥ sarvathā samānaḥ pūrveṇa |  
 anena drākṣekṣukāśmaryaphalasvarasāsavā vyākhyātāḥ || 
 AS.Ci.12.15
                         daśamūlavīrārajanītriphalājīvakarṣabhakāṇāṃ pṛthak pṛthak pañcapalān
                        bhāgānapāṃ vahe paktvā pādaśeṣe rase śītībhūte guḍatulādvayaṃ
                        dadyādardhakuḍavaṃ ca mākṣikāttatpramāṇāṃśca cūrṇitān
                        mustapriyaṅgumañjiṣṭhāmadhukaviḍaṅgaplavaśābaralodhrān eṣo 'rdhamāsasthito
                        mūlāsavo 'yaṃ samānaḥ pūrveṇa |  
 mahāvṛkṣakaṇḍacatuṣpalaṃ dviguṇārkakāṇḍaṃ lavaṇatrayatripalaṃ
                        pakvavārtākakuḍavaṃ citrakamūlapaladvayaṃ cāntardhūmaṃ dagdhvā vārtākarasena
                        guṭikāḥ kuryāt |  
 tā bhojanottaraṃ bhakṣitā grahaṇī
                        durnāmaviṣūcikālasakakāsaśvāsapīnasaplīhapāṇḍuśvayathumehārocakagulmaharāḥ
                        || 
 AS.Ci.12.16  
                        daśamūlārkamūladantītrivṛccitrakāsphotapāṭhārāsnāsnuhīkāṇḍānāṃ
                        pṛthagdaśapalān bhāgān kapālodare dagdhvā kṣāramudakadroṇaiścaturbhiḥ
                        kvāthayet |  
 pādāvaśeṣaṃ ca pūtaṃ punaḥpādāvaśeṣameva kvathitāvatāritaṃ
                        guḍapalaśatonmiśramadhiśrayet |  
 ghanībhavati ca tasmin suślakṣṇarajasāṃ vṛścikālīdvayayāvaśūkānāṃ triṃśat
                        palānyāvapet |  
 triṃśadeva vacābhayāvyoṣacitrakāṇām |  
 dvipalaṃ ca pṛthak pṛthak hiṅgvamlavetasayoḥ |  
 tato 'kṣamātrā guṭikāḥ kṛtvā yathābalamupayuktāḥ samānāḥ pūrvābhiradhikā vā |  
 arśovihitāṃśca kṣāratakrāriṣṭān ghṛtānyannapānaṃ ca seveta |  
 ṣaṭpalaṃ bhallātakaghṛtaṃ dhānvataraṃ ca |  
 sannipāte tu pañca karmāṇi kuryādyathāvasthaṃ vā grahaṇīcikitsitamiti |  
 bhavati cātra || 
 AS.Ci.12.17  praseke ślaiṣmike
                        'lpāgnerdīpanaṃ rūkṣatiktakam |  
 yojyaṃ kṛśasya vyatyāsāt snigdharūkṣaṃ kaphodaye || 
 AS.Ci.12.18  kṣīṇakṣāmaśarīrasya dīpanaṃ
                        snehasaṃyutam |  
 dīpanaṃ bahupittasya tiktaṃ madhurakairyutam || 
 AS.Ci.12.19  sneho 'mlalavaṇairyukto
                        bahuvātasya śasyate |  
 snehameva paraṃ vidyāddurbalānaladīpanam || 
 AS.Ci.12.20  nālaṃ snehasamiddhasya
                        śamāyānnaṃ sugurvapi |  
 malamāmaṃ kaphe kṣīṇe mandāgniryo 'tisāryate || 
 AS.Ci.12.21  sa pibet sarpiṣo mātrāṃ
                        dīpanīyauṣadhairyutām |  
 prasanno mārgamāpannaḥ svaṃ samāno 'nilastayā |  
 agneḥ samīpacāritvādāśu prakurute balam || 
 AS.Ci.12.22  purīṣaṃ yastu kṛcchreṇa
                        kaṭhinatvādvimuñcati |  
 sa ghṛtaṃ lavaṇairyuktaṃ naro 'nnāvagrahaṃ pibet || 
 AS.Ci.12.23  raukṣyānmande 'nale
                        sarpistalaṃ vā dīpanaiḥ pibet |  
 kṣāracūrṇāsavāriṣṭān mande snehātipānataḥ || 
 AS.Ci.12.24  udāvartāttu yoktavyā
                        nirūhasnehabastayaḥ |  
 doṣātivṛdhyā mande 'gnau saṃśuddho 'nnavidhiṃ caret || 
 AS.Ci.12.25  vyādhimuktasya mande 'gnau
                        sarpireva tu dīpanam |  
 adhvopavāsakṣāmatvairyavāgvā pāyayet ghṛtam |  
 annāvapīḍitaṃ balyaṃ dīpanaṃ bṛṃhaṇaṃ ca tat || 
 AS.Ci.12.26  dīrghakālaprasaṅgāttu
                        kṣāmakṣīṇakṛśān narān |  
 prasahānāṃ rasaiḥ sāmlairbhojayet piśitāśinām || 
 AS.Ci.12.27
                         laghūṣṇakaṭuśodhitvairdīpayantyāśu te 'nalam |  
 māṃsopacitamāṃsatvāt paraṃ ca balavardhanāḥ || 
 AS.Ci.12.28
                         snehāsavasurāriṣṭacūrṇakvāthahitāśanaiḥ |  
 samyak prayuktairdehasya balamagneśca vardhate || 
 AS.Ci.12.29  dīpto yathaiva sthāsnuśca
                        bāhyo 'gniḥ sāradārubhiḥ |  
 sasnehairjāyate tadvadāhāraiḥ koṣṭhago 'nalaḥ || 
 AS.Ci.12.30  nābhojanena kāyāgnirdīpyate
                        nātibhojanāt |  
 yathā nirindhano vahniralpo vātīndhanāvṛtaḥ || 
 AS.Ci.12.31  yadā kṣīṇe kaphe pittaṃ sve
                        sthāne pavanānugam |  
 pravṛddhaṃ vardhayatyagniṃ tadāsau sānilo 'nalaḥ || 
 AS.Ci.12.32  paktvānnamāśu dhātūṃśca
                        sarvānojaśca saṅkṣipan |  
 mārayet syāt sa nā svastho bhukte jīrṇe tu tāmyati |  
 tṛṭkāsadāhamūrcchādyā vyādhayo 'tyagnisambhavāḥ || 
 AS.Ci.12.33  tamatyagniṃ
                        gurusnigdhamandasāndrahimasthiraiḥ |  
 annapānairnayecchāntiṃ dīptamagnimivāmbubhiḥ || 
 AS.Ci.12.34  muhurmuhurajīṇāpi
                        bhojyānyasyopahārayet |  
 nirindhano 'ntaraṃ labdhvā yathainaṃ na vipādayet || 
 AS.Ci.12.35  kṛsarāṃ pāyasaṃ snigdhaṃ
                        paiṣṭikaṃ guḍavaikṛtam |  
 aśnīyādaudakānūpapiśitāni bhṛtāni ca || 
 AS.Ci.12.36  matsyān viśeṣataḥ ślakṣṇān
                        sthiratoyacarāśca ye |  
 āvikaṃ subhṛtaṃ māṃsamadyādatyagnivāraṇam || 
 AS.Ci.12.37  payaḥ sahamadhūcchiṣṭaṃ
                        ghṛtaṃ vā tṛṣitaḥ pibet |  
 godhūmacūrṇaṃ payasā bahusarpiḥplutaṃ pibet || 
 AS.Ci.12.38  ānūparasayuktān vā
                        snehāṃstailavivarjitān |  
 śyāmātrivṛdvipakvaṃ vā payo dadyādvirecanam || 
 AS.Ci.12.39  asakṛt pittaharaṇaṃ payasā
                        pratibhojanam |  
 yatkiñcidguru medhyaṃ ca śleṣmakāri ca bhojanam |  
 sarvaṃ tadatyagnihitaṃ bhuktvā ca svapanaṃ divā || 
 AS.Ci.12.40  āhāramagniḥ pacati
                        doṣānāhāravarjitaḥ |  
 dhātūn kṣīṇeṣu doṣeṣu jīvitaṃ dhātusaṅkṣaye || 
 AS.Ci.12.41  agnimūlaṃ balaṃ puṃsāṃ
                        balamūlaṃ hi jīvitam |  
 eṣa sāraścikitsāyā yadagneḥ parirakṣaṇam || 
 iti dvādaśo 'dhyāyaḥ || 
 
 
                    atha trayodaśo 'dhyāyaḥ | 
                     AS.Ci.13.1  athāto mūtrāghātacikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.13.2  vātānmūtrakṛcchre
                        vātaharatailābhyaktagātrasyādhonābheḥ sarvamaṅgaṃ piṇḍena sekāvagāhaiśca
                        vātaghnaiḥ kumbhīsvedena ca svedayet || 
 AS.Ci.13.3  
                        daśamūlabalairaṇḍamūlapunarnavāśatāvarīvṛścīvapattūrapāṣāṇabhedakakolakulatthayavakvāthena
                        tatkalkena ca tailaṃ sarpiḥ sūrakarkṣavasālavaṇapañcakopetaṃ siddhaṃ pānāya
                        dadyāt |  
 etānyeva cauṣadhānyannapāne piṇḍopanāhasvedayośca tailaphalasnehāmlayuktāni
                        kalpayet |  
 prasannāṃ ca sauvarcalāḍhyāṃ pibet || 
 AS.Ci.13.4  pittaje śītasekāvagāhapradehān
                        prayuñjīta |  
 tṛṇapañcamūlaśvadaṃṣṭrābhīruvidārīkaśerukakvāthaṃ śītaṃ samadhu śarkaraṃ
                        pibet |  
 tadvacca kāṇḍekṣurakamūlam |  
 kamalotpalavidārīśṛṅgāṭakāni |  
 drākṣārasena vā trapusakusumbhorvārubījavṛṣakakuṅkumakalkaṃ
                        sarvamūtrāghātaghnam |  
 madhukadārvyurvārubījāni vā taṇḍuladhāvanena |  
 samākṣikāṃ vā dārvīmāmalakarasena |  
 mṛdvīkākalkaṃ vā paryuṣitāmbhasā || 
 AS.Ci.13.5  kaphaje yathāsvaṃ svedo vamanaṃ
                        kaṭutīkṣṇoṣṇakṣāramannapānaṃ yavānnaṃ takraṃ ca |  
 pibecca madyena sūkṣmailāmāmalakarasena vā madhuyutāṃ vā kadalīrasena
                        kaiḍaryakarasena vā śitivārakabījaṃ vā takreṇa |  
 pravālacūrṇaṃ vā taṇḍulāmbunā |  
 dhavakuṭajakarañjāmṛtākebukailāragvadhasaptacchadakvāthaṃ vā śītaṃ sakṣaudram
                        |  
 tatsiddhāṃ vā yavāgūm |  
 kaṇṭakārikāsvarasaṃ vā samākṣikam |  
 vyoṣailāgokṣurakasārasāsthīni vā madhumūtrayuktāni |  
 pāṭalīkṣāraṃ vā bahukṛtvaḥ parisrutaṃ tailayuktam |  
 tilapāṭalīpāribhadrayāvaśūkakṣārodakānuviddhāṃ vā tvageloṣakacūrṇayuktāṃ
                        prasannām |  
 tilādīnāṃ vā pṛthak kṣāraṃ guḍopadaṃśamaśnīyāt |  
 tīkṣṇoṣṇadravyasiddhaṃ ca tailaṃ pānābhyaṅgārthe || 
 AS.Ci.13.6  sannipātātmake vātādīnāṃ
                        sthānānupūrvyā yathāsannaṃ pratikurvīta |  
 yatholbaṇaṃ vā sarveṣu samasthiteṣu vā samasitaṃ yavakṣāraṃ bhakṣayet |  
 api ca || 
 AS.Ci.13.7  elāśmabhedakaśilājatupippalīnāṃ
                        cūrṇāni taṇḍulajalālulitāni pitvā |  
 tadvadguḍena sahitānyupayujya māsamāsannamṛtyurapi jīvati mūtrakṛcchrī || 
 AS.Ci.13.8
                         elopakulyāmadhukāśmabhedakauntīśvadaṃṣṭrāvṛṣakorupūgaiḥ |  
 kvāthaṃ pibeccharkarayāvagāḍhaṃ kṛcchre sadāhe saruje bibandhe || 
 AS.Ci.13.9
                         harītakīgokṣurarājavṛkṣapāṣāṇabhiddhanvayavāsakānām |  
 kvāthaṃ pibedaśmajatupradhānaṃ sarśakare sāśmarimūtrakṛcchre || 
 AS.Ci.13.10  aśmaryāmacirotthitāyāṃ
                        vātabastyādiṣu ca yathādoṣamidamevācaret || 
 AS.Ci.13.11  
                        pāṣāṇabhedakavasukavasirāśmantakaśatāvarīśvadaṃṣṭrābṛhatīdvayakapotavaṅkābalātibalākacchurośīragundhuvṛkṣādanībhallūkavaraṇayavakolakulatthaśākaphalakatakaphalakvāthe
                        sarpirūṣakādipratīvāpaṃ vipācya pītamāśu vātāśmarīṃ bhinatti |  
 ebhireva ca dravyaiḥ kaṣāyakṣārānnapānāni kalpayet || 
 AS.Ci.13.12
                         siṃhīvyāghnīgokṣurakekṣurakorubūkamūlakalko 'madhureṇa dadhnā pītaḥ
                        sapgāhādaśmarīṃ bhinatti |  
 śigrumūlakalkena dadhilavaṇayamakasiddho yūṣaḥ || 
 AS.Ci.13.13  
                        vīratarādigundretkaṭapattūravārāhīpāṭhāpāṭalīśirīṣaśālimūlavidārīdvipunarnavakvāthe
                        trapusakusumbhairvārukarkarubījamadhukaśilājatupratīvāpaṃ sarpirvipācya
                        pītamāśu pittāśmarīṃ bhinatti |  
 pūrvavacca kaṣāyādīnebhiḥ kalpayet || 
 AS.Ci.13.14  
                        varaṇādibhadradārvādiguggulvelādvayakuṣṭhamaricacitrakamustāsurasāhvayaiḥ
                        kalkīkṛtaiḥ sādhitamūṣakādipratīvāpaṃ sarpiḥ śleṣmāśmarīṃ bhinatti |  
 iti samānaṃ pūrveṇa || 
 AS.Ci.13.15  mastunā bahuśaḥ pāṭalībhasma
                        gālayitvā bhasma visarjayet |  
 tatastanmastu gṛhītvā kulatthaiḥ saha kvāthayet |  
 taṃ kvāthaṃ gokṣurakamūlailātrapusakuraṇṭakabījapāṣāṇabhedakacūrṇaṃ kṣaudreṇa
                        līḍhvānupibet |  
 tathā śīghramevāśmarī bhidyate cyavate ca || 
 AS.Ci.13.16  aśmarībheṣajānāṃ
                        ghṛtāktānāmantardhūmaṃ dagdhānāṃ kṣāraṃ grāmyapaśuśakṛtkṣāraṃ ca gomūtreṇa
                        bahukṛtvo gālayitvā tamacchamagnau sādhayet |  
 ghanībhavati ca tasmiṃstryūṣaṇoṣakādicūrṇaṃ dadyāddarvīpralepaṃ cāvatārayet |  
 eṣa kṣīrāśinaḥ kṣārāvaleho 'śmarīṃ bhinatti pātayati ca śarkarām || 
 AS.Ci.13.17
                         tilakadalīyavāpāmārgapalāśakṣāro 'vimūtreṇa pītaḥ samānaḥ pūrveṇa |  
 ketakapatrakvāthena hiṅgukrauñcāsthikṣārayuktaḥ pāṭalīkaravīrakṣāraśca |  
 krauñcoṣṭragardabhāsthiśvadaṃṣṭrākadambamūlatālapatrikājamodanāgaracūrṇaśca
                        surāmaṇḍoṣṇodakānyataraprayuktaḥ || 
 AS.Ci.13.18
                         picukāṅkolaśākakatakendīvaraphalakvāthaśca sukhoṣṇo guḍayuktaḥ |  
 nṛtyakuṇḍakabījacūrṇaśca samākṣiko 'vikṣīrayuktaḥ || 
 AS.Ci.13.19  kapotavaṅkāmūlaṃ ca surayā |  
 tatsiddhaṃ vā payo 'śmarīvedanārtaḥ pibet |  
 siddhaṃ vābhayāsthibhiḥ punarnavena vā || 
 AS.Ci.13.20  śeṣeṣvevaṃ mūtrāghāteṣvata
                        eva cikitsāṃ vibhajet || 
 AS.Ci.13.21  drasvapañcamūlena
                        dviguṇatrikaṇṭakena sādhitaṃ toyaṃ payo vā kevalaṃ ghṛtamiśraṃ vā pibet
                        sarvamūtrāghātaghnam || 
 AS.Ci.13.22  gokṣurakakaṇṭakārikākṛtāṃ vā
                        saphāṇitāṃ yavāgūm |  
 tāmracūḍarasasiddhāṃ vā |  
 vīratarādikvāthena vā |  
 tena vā tadbhāvitaṃ śilājatu |  
 vājirāsabhānyataraśakṛdrasaṃ vā |  
 durālabhāsvarasaṃ vā |  
 kakubhakaṣāyaṃ vā |  
 mūrvābhayāmustadevadārumadhukakalkaṃ vā |  
 vāruṇīkṣīroṣṇodakānyatamena |  
 triphalākalkaṃ vā sasaindhavaṃ sukhāmbhasā |  
 kevalameva vā bibhītaka bījaṃ surayā |  
 vihagapiśitopadaṃśaṃ vā nigadamadirāmaṇḍaṃ mārdvīkamāsavān vā vividhān pibet
                        |  
 pītamadyaśca śīghravegena vājinā rathena vā yāyāt |  
 evamaśmarī śarkarā capracyavate |  
 sarveṣu ca mūtrāghāteṣu viśeṣato 'śmarīśarkarāsu vīratarādiḥ sarvathā
                        prayojyaḥ |  
 tilvakaghṛtaṃ ca virekārtham |  
 bastikarma cābhīkṣṇaṃ viśeṣeṇottarabastiḥ || 
 AS.Ci.13.23  tatra śyāmādirardhārdhavihito
                        gomūtrasiddho nirūhaḥ |  
 bilvādimūlaiśca surāsauvīrakādisiddhaistṛṇapañcamūlaśvadaṃṣṭrāśṛtakṣīravāṃśca
                        trapusairvārukaśatāhvābījakarṣabhakayavānīkalkitaḥ |  
 pītadārusiddhaṃ tailamanuvāsanam || 
 AS.Ci.13.24  
                        śatāvarīgokṣurakabṛhatīdvayapunarnavośīramadhukadvisārivāśreyasīlodhratṛṇapañcamūlakaṣāye
                        kṣīracaturguṇaṃ
                        balāvṛkṣakakharāhvopakuñcikāvatsakatrapusorvārubījaśitivārakamadhukaṣaḍgranthāśatāhvāśmabhedamadanahapuṣākalkagarbhaṃ
                        tailamuttarabastiḥ |  
 tadviśuddhasrotasā ca punaḥ śukrāśmaryāṃ śukrāśayaśodhanārthaṃ balatthena
                        puṃsā vṛṣyāṇa māṃsānāṃ kukkuṭamāṃsasya ca tṛptenānukūlāḥ prakarṣeṇa priyāḥ
                        pramadā yathākālamāsevyā iti || 
 AS.Ci.13.25  kriyābhirābhiḥ
                        siddhābhirnacecchāntistato bhiṣak |  
 iti rājānamāpṛcchya śastraṃ sādhvavacārayet || 
 AS.Ci.13.26  akriyāyāṃ dhruvo mṛtyuḥ
                        kriyāyāṃ saṃśayo bhavet |  
 niścitasyāpi vaidyasya bahuśaḥ siddhakarmaṇaḥ || 
 AS.Ci.13.27
                         athāturamupasnigdhamapakṛṣṭadoṣamīṣatkarśitamabhyakta
                        svinnaśarīramabhuktavantaṃ
                        kṛtamaṅgalasvastivācanamupakalpitasambhāramāśvāsya tato
                        balavantamaviklavamājānusame phalake prāgupaveśya puruṣaṃ tasyotsaṅge
                        suniṣaṣṇapūrvakāyamuttānaṃ vastracuṃbalopaviṣṭaṃ
                        saṅkucitajānukūrparamitareṇa puṃsā sahabaddhaṃ sūtraiḥ śāṭakena vā tato
                        'syasvabhyaktaṃ nābhipradeśaṃ vāmapārśve vimṛdya muṣṭināvapīḍayet |  
 adhonābheryāvadaśmaryadhaḥ pratipannā tatastailābhyakte kṛttanakhe
                        vāmahastapradeśinīmadhyame pāyau praṇidhāyānusevanyāsādya ca
                        prayatnabalābhyāmaśmarīṃ meḍhragudayorantaramānīya
                        nirvalīkamanāyatamaviṣamaṃ ca bastiṃ sanniveśya bhṛśamutpīḍayedaṅgulībhyāṃ
                        yāvat granthirivonnataṃ śalyaṃ bhavati |  
 tataḥ sevanyāḥ savye pārśve sevanīṃ yavamātraṃ muktvā
                        nidadhyācchastramaśmarīpramāṇena |  
 dakṣiṇato vā kriyāsaukaryahetorityeke |  
 yathā na vibhidyate vicūrṇyate vā tathā prayateta |  
 taccūrṇamalpamapyavasthitaṃ punaḥ parivṛddhimeti |  
 tasmāt samagrāmagravakreṇādadīta || 
 AS.Ci.13.28  strīṇāṃ tu bastiḥ pārśvagato
                        garbhāśayasannikṛṣṭaḥ |  
 tasmāttāsāmutsaṅgavadadhaḥ śastraṃ pātayet |  
 ato 'nyathā khalvāsāṃ mūtrasrāvī vraṇo bhavati puruṣasya ca
                        mūtraprasekakṣaṇanāt |  
 aśmarīnimittamekato bhinno bastiḥ sidhyati |  
 kriyābhyāsācchāstravihitacchedādīnaṣpandaparivṛddhatvācca śalyasyeti |  
 na tu dvidhā bhinnabastiraśmarīmānamapi || 
 AS.Ci.13.29  uddhṛtaśalyaṃ
                        tūṣṇodakadroṇyāmavagāhya svedayet |  
 tathā bastirasṛjā nāpūryate |  
 pūrṇe tu kṣīrivṛkṣakaṣāyaṃ puṣpanetreṇa vidadhyāt |  
 sa hi tathā bastigatamaśmarīcūrṇaṃ raktaṃ ca nirharati |  
 mūtraviśuddhyarthaṃ ca guḍasauhityaṃ kārayet || 
 AS.Ci.13.30  utthāpya cainaṃ
                        madhughṛtābhyaktavraṇaṃ mūtraviśodhanadravyasiddhāmuṣṇāṃ yavāgūṃ saghṛtāṃ
                        pāyayedubhayakālaṃ trirātram |  
 trirātrādūrdhvaṃ guḍapragāḍena payasā mṛdumodanamalpaṃ bhojayedādaśarātrāt |  
 ata ūrdhvaṃ phalāmlairjāṅgalarasaiḥ |  
 vraṇaṃ ca kṣīrivṛkṣakaṣāyeṇa prakṣālya
                        lodhramadhukamañjiṣṭhāprapauṇḍarīkakalkena lepayet |  
 dvādaśarātraṃ cainamapramattaḥ svedayet |  
 eteṣveva ca haridrādiyukteṣu tailaṃ vipakvaṃ vraṇābhyañjanam |  
 saptarātrācca svamārgamapratipadyamāne mūtre yathoktamagninā vraṇaṃ dahet |  
 svamārgapratipanne cottarabastyāsthāpanānuvāsanairmadhuraprāyairupācaret
                        || 
 AS.Ci.13.31  yadṛcchayā
                        mūtramārgapratipannāmantarāsaktāṃ śukrāśmarīṃ śarkarāṃ vā srotasāpaharet |  
 vidārya vā nāḍiṃ baḍiśenoddharet |  
 rūḍhavraṇaśca varṣamaṅganāśca naganāgarathadrumāt nārohet |  
 nāpsu plaveta bhuñjīta vā gurūṇi || 
 AS.Ci.13.32  karmaṇi tu
                        mūtravahaśukravahamuṣkasrotomūtraprasekasevanīyonigudabastayo 'ṣṭau
                        parihartavyāḥ |  
 tatra mūtravahacchedāt mūtrapūrṇabastermaraṇam |  
 śukravahacchedānmaraṇaṃ klaibyaṃ vā |  
 muṣkasrotasorupaghātāt dhvajabhaṅgaḥ |  
 mūtraprasekacchedānmūtrasravaṇam |  
 sevanīyonicchedanādrujāprādurbhāvaḥ |  
 gudabastividdhasya sadyomaraṇamuktaṃ prāgiti || 
 AS.Ci.13.33  bhavati cātra |  
 marmāṇyamūnyavijñāya srotojāni śarīriṇām |  
 śastrapāṇirdhruvaṃ hanti sāhasāt kevalo yathā iti || 
 iti tryodaśo 'dhyāyaḥ || 
 
 
                    atha caturdaśo 'dhyāyaḥ | 
                     AS.Ci.14.1  athātaḥ pramehacikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.14.2  prāyeṇa hi pramehiṇo
                        'bhiṣyaṇṇadehatvādupahatāgnerbhakṣyādipañcavidhamapyannamupayuktaṃ mūtrāya
                        medase ca vipariṇamate |  
 tasmādasya tejodhātuvṛddhaye kledamedaḥ praśamanāya ca balinaḥ saṃśodhanāni
                        prayuñjīta |  
 durbalasya tu saṃśamanāni |  
 sarvasya ca baddhamūtrāṇyamedaskarāṇyabṛṃhaṇānyagnidīpanāni balajananāni
                        cānnapānāni |  
 balaṃ hi vidhinopacitamaśeṣāmayakṣayāya sampravartate || 
 AS.Ci.14.3  atha saṃśodhanārhaṃ
                        pramehiṇamādaveva bibhītakasarṣapeṅgudīkarañjanimbanikumbhānyatamatailena
                        trikaṇṭakādinā vā yathāsvaṃ siddhena snehena priyaṅvādiśṛtena vā haviṣā
                        snehayitvā kalpavihitaiḥ prayogairvāmayedvirecayecca || 
 AS.Ci.14.4  tato jātabalaṃ
                        mustāmaradārunāgaraprativāpena surasādikaṣāyeṇāsthāpayet |  
 pittottaraṃ tu nyagrodhādikaṣāyeṇa |  
 tataśca jāṅgalarasaiḥ krameṇa santarpayet |  
 atyapatarpaṇena hi pramehiṇo viśeṣeṇa
                        mūtrakṛcchrabastimeḍhraśūlagulmātikārśyabhramādīnāṃ sambhavaḥ |  
 tato 'nubandharakṣaṇārthaṃ śamanārhasya ca śamanānyavacārayet || 
 AS.Ci.14.5  prātaḥ sarvaprameheṣu haridrāṃ
                        madhunā yuktāmāmalakarasena pibet |  
 athavā sālasaptaparṇakuṭajakapitthakampillakabibhītakarohitakakusumāni
                        taccūrṇaṃ vā kṣaudreṇa lihyāt |  
 harītakīcūrṇaṃ vā |  
 pibedvā triphalāmustādevadāruharidrākvātham |  
 asanacitrakatriphalādārvīkaliṅgakānāṃ vā sakṣaudram |  
 tadvad guḍūcyā vā svarasamāmalakānāṃ vā || 
 AS.Ci.14.6  viśeṣatastu kaphameheṣu
                        kaṭphalamustālodhrābhayānāṃ samākṣikaṃ kaṣāyam |  
 tagaraviḍaṅgadviharidrāṇāṃ vā |  
 candanāgarukuṣṭhadevadārūṇāṃ vā |  
 pāṭhāgnimanthacavikātriphalānāṃ vā |  
 pittaprameheṣu tu lodhrasevyārjunacandanānām |  
 nimbāmṛtāmalakapaṭolīnāṃ vā |  
 śirīṣasarjārjunakesarāṇāṃ vā |  
 phalinīkamalotpalakiṃśukānāṃ vā |  
 kuṭajotpalakaṭaṅkaṭerīṇāṃ vā || 
 AS.Ci.14.7  teṣvapi ca viśeṣeṇa
                        pibedudakamehādiṣu kramāt kaṣāyaṃ pārijātasya vaijayantyāḥ
                        saptacchadasyāriṣṭasya niśāyāḥ kakubhacandayościtrakasya pāṭhājoṅgakayoḥ
                        khadirasya triphalāragvadhayośca madhuyutam |  
 pibecca sikatāmehe hiṅgupravālakailālavaṇāni madyena mūtreṇa kṣārodakena vā |  
 kṣāramehādiṣu triphalāyā asanādeḥ nyagrodhādeḥ śamyākasya candanamañjiṣṭhayoḥ
                        guḍūcītindukāsthikāśmaryakharjūrāṇāṃ ca madhuyuktam |  
 śoṇitamehe madayantīpatrakalkaṃ ca sakṣaudraṃ śītāmbunā || 
 AS.Ci.14.8  vātayeṣvapi yāpanārthaṃ
                        kaphapittolbaṇeṣu pibet kaṣāyam |  
 tatra vasāmehe 'gnimanthasya |  
 majjamehe 'mṛtacitrakayoḥ |  
 kuṣṭhakuṭajapāṭhākaṭurohiṇīkalkamiśram hastamehe
                        hastisūkarakharoṣṭrāsthikṣāram |  
 madhumehe kadarakhadirapurakaṣāyam || 
 AS.Ci.14.9  kaphānugateṣu tu vasādimeheṣu
                        yathāsvakaṣāyeṇa sādhitāni tailāni |  
 pittānugateṣu ca ghṛtāni yamakaṃ vā prayuñjīta || 
 AS.Ci.14.10  etena śeṣeṣvapi meheṣu
                        snehavikalpa ukto veditavyaḥ || 
 AS.Ci.14.11  tathā kaṣāyasampṛktaiḥ
                        snehaiḥ kaphapittamūtramedasāmanilasya copaśamo bhavati || 
 AS.Ci.14.12  
                        trikaṇṭakātiviṣābhallātakalodhravacāpicumandaghananiśājamodārjunāśmantakapaṭolasomavalkamañjiṣṭhāpadmakacandanāgarubhiśca
                        sneho vipakvaḥ sarvamehaghnaḥ || 
 AS.Ci.14.13  
                        daśamūlaharītakīdevadārukarañjadvayadvivarṣābhūdantībhūkadambabhallātakaśaṭhīpuṣkaramūlārkamūlasnuhīmūlavaraṇamūlapippalīmūlāni
                        pratyekaśo daśapalonmitāni yavakolakulatthaprasthatrayaṃ cāṣṭaguṇe 'mbhasi
                        sādhayitvā pādaśeṣaṃ kaṣāyamavatārayet |  
 tena
                        vacāviḍaṅgakampillakabhallātakabhārṅgīrohiṣacavikāpippalīdvayatrivṛnniculaviśvabheṣajapratīvāpaṃ
                        ghṛtaprasthaṃ vipacet |  
 etaddhānvantaraṃ sarpiḥ
                        sarvamehapiṭakākuṣṭhaviṣaśophārśogulmavidradhiplīhajaṭharaśvāsakāsavardhmapāṇḍurogavātaśoṇitonmādāpasmāraharam
                        || 
 AS.Ci.14.14  āhāraṃ ca yavavikṛtiprāyaṃ
                        madhvāmalakopetamāhārayet |  
 yathāyathaṃ pramehaghnauṣadhaniryūhaiḥ subahuśo yavān bhāvayitvā
                        saktumanthāpūpadhānālājavāṭyādīn vividhāṃśca laghūn bhakṣyānupakalpayet |  
 tadvacca godhūmān |  
 gavāśvakharajaṭharasthitaiśca yavairvaṃśayavairvā |  
 yavo hi baddhamūtro medaḥpittakaphaharaḥ sthairyakaraśca |  
 tathā śāliṣaṣṭikatṛṇadhānyāni mudgādayastiktāni śākāni jāṅgalāni ca piśitāni
                        śūlyāni pariśuṣkāṇi pradigdhāni bhṛṣṭacaṇakopadaṃśāni
                        vividhāsavānupānānyupayuñjīta || 
 AS.Ci.14.15  
                        lodhramūrvāśaṭhīviḍaṅgatriphalāpuṣkaramūlacāturjātakakramukacavikāyavānīśyāmābhārṅgīdviviśālābhūnimbatagaracitrakapippalīmūlakaṭurohiṇīkuṣṭhapāṭhendrayavātiviṣāplavanakhamaricāni
                        karṣāṃśānyapāṃ kalaśe 'dhiśṛtya turyaśeṣe rase pūte
                        jatuśṛtapurāṇaghṛtabhājanasthe 'rdhabhāgena madhu nidhāya pakṣamupekṣito
                        'yaṃ lodhrāsavaḥ
                        sarvapramehakuṣṭhakilāsasthaulyārucakakṛmipāṇḍuśophārśograhaṇīdoṣānnihanti
                        || 
 AS.Ci.14.16  
                        daśamūladantītrivṛcchyāmāśreyasīcitrakapunarnavasudhādhavaikaiṣikāgaṇḍīraguḍūcīnāṃ
                        pṛthak pañcaviṃśatipalān bhāgāṃstriphalāḍhakaṃ ca saliladroṇairdaśabhiḥ
                        pādaśeṣaṃ niryūhamavatārayet |  
 tasmin pūtaśīte śucibhājanasthe purāṇaguḍatulādvayaṃ
                        gomūtrāḍhakamayorajordhāḍhakaṃ māgadhikāprasthaṃ
                        kuṭajārjunakuṣṭhakṛmighnavacācitrakapalāni ca dvādaśa pratīvāpaṃ datvā māsaṃ
                        sthāpayet |  
 eṣa daśamūlāriṣṭaḥ samānaḥ pūrveṇa || 
 AS.Ci.14.17  asanādidravyāṇi pṛthak
                        viṃśatipalānyambhasāṃ ghaṭāṣṭakena kvāthayet |  
 caturthasthitaṃ ca parisrutaṃ suśītaṃ guḍapalaśatadvayena madhvardhāḍhakena
                        ślakṣṇapiṣṭena ca pṛthak palāṃśena vatsakādinā saṃyojya sakṣaudreṇa
                        pippalīcūrṇenāntaḥpralipte jatusṛte ghṛtakumbhe āvāpya yavaplle nidhāpayet |  
 tatra ca tanūni khadirāṅgāraprataptāni trīṃścaturo vā māsānayaṃ vivṛto
                        lohāriṣṭaḥ pūrvasmādadhikaguṇaḥ |  
 śīghumadhumādhavānapi ca nigadān pibet || 
 AS.Ci.14.18  nivṛttamadyastu sārodakaṃ
                        darbhāmbho madhukapitthatindukamaricānuviddhāni pānakāni rāgaṣāḍavāṃśca
                        sārṣapikānyanupānāni ca tadvidhāni |  
 uṣṭrāśvatarakharapurīṣacūrṇānuviddhaṃ cāsmai dadyādaśanam || 
 AS.Ci.14.19  
                        mustāmṛtāgaṇḍīradviharidrādvisārivādvidarbhavarṣābhūtrikaṇṭakavyoṣaphalgurohiṣapallavaśyāmāsuradārukālāviḍaṅgapāṭhākampillakabhārṅgīnidigdhikādantīcitrakakaṭukairaṇḍamūlāni
                        samāṃśānyaikadhyaṃ cūrṇayitvā taccūrṇādayaścūrṇaṃ dviguṇaṃ ślakṣṇamāvāpya
                        madyānupānaṃ madhunāvalihyāt pibedvā sukhodakena triphalāmbhasā vā |  
 tena mehaplīhahalīmakapāṇḍurogaśvayathudurnāmagulmodarāṇi śīghramupaśāmyanti
                        |  
 dvividhopakramaṇīyoktāṃścātisthaulyādigadayogāṃśca śīlayet |  
 pravṛddhamedāḥ pragāḍhavyāyāmodvartanasnānavilepanāni ca rūkṣābhirauṣadhībhiḥ
                        || 
 AS.Ci.14.20  adhanastu
                        chatrapādatravirahito munivṛttiryojanaśatamadhikaṃ vā gacchet |  
 śyāmākanīvārāmatindukakapitthāśmantakaphalamūlāhāro vā mṛgaiḥ saha vaset |  
 gobhirvā saha tanmūtraśakṛdvṛttiḥ paribhramet |  
 taḍāgāni vā khanet |  
 kṛśaṃ tvaviruddhairbṛṃhayet || 
 AS.Ci.14.21  śarāvikādyāstu apakvāḥ
                        śophavadupācaret |  
 pakvāśca vraṇavat |  
 pūrvarūpeṣveva tu tāsāṃ pāne vanaspatikaṣāyaṃ bastamūtraṃ copadiśanti |  
 tīkṣṇaṃ ca saṃśodhanaṃ |  
 durvirecyā hi mehino bhavanti medobhivyāptadehatvāt |  
 tailaṃ ca vraṇaropaṇārthamelādau kurvīta |  
 āragvadhādeḥ kaṣāyamudvartane |  
 asanādeḥ pariṣecane |  
 vatsakādeḥ pānabhojaneṣu || 
 AS.Ci.14.22  
                        pāṭhācitrakaśārṅgeṣṭākṣudravṛhatīsārivāsomavalkasaptaparṇāragvadhakuṭajamūlacūrṇaṃ
                        madhunālihyānnavāyasaṃ vā |  
 asanādivargasya kaṣāyaṃ pādaśeṣaṃ parigṛhya parisrāvya ca punaḥ
                        priyaṅgvāmalakalodhradantīkṛṣṇāyastāmracūrṇāvāpaṃ darvīpralepinamavatārayet
                        taṃ yathābalamavalihyāt |  
 yathāsvaṃ ca pramehaghnauṣadhaniryūhairbhāvitaśilājatutulopayuktā sarvamehān
                        sapiṭakānapakarṣatīti || 
 AS.Ci.14.23  bhavati cātra 
 māgadhīmadhukaṃ ledhraṃ kuṣṭhamelāhareṇavaḥ |  
 samaṅgā dhātakīpuṣpaṃ sārivā rajanīdvayam || 
 AS.Ci.14.24  priyaṅgavaḥ sarjarasaḥ
                        padmakaṃ padmakesaram |  
 mātuluṅgasya patrāṇi madhūcchiṣṭaṃ sasaindhavam || 
 AS.Ci.14.25  taistailaṃ
                        siddhamabhyaṅgācchodhayedropayeta ca |  
 duṣṭāruḥpiṭakāgaṇḍagaṇḍamālābhagandarān || 
 AS.Ci.14.26  piṭakāḥ sādhayecchīghnaṃ tā
                        hyasūn ghnanti mehinaḥ |  
 anuśeṣānapi bhiṣagyathābalamupadravān || 
 AS.Ci.14.27
                         sarvajatvānmahāmarmasaṃśrayādanuṣaṅgataṃ |  
 subahūpadravatvācca prameho dāruṇe gadaḥ || 
 iti caturdaśo 'dhyāyaḥ || 
 
 
                    atha pañcadaśo 'dhyāyaḥ | 
                     AS.Ci.15.1  athāto vidradhivṛddhicikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.15.2  sarvameva vidradhimāmaṃ
                        śophavidhinā yathādoṣamupācaret |  
 pratataṃ ca śoṇitamapaharet |  
 pākābhimukhaṃ copanāhya pakvaṃ pāṭayitvā vraṇavaccikitset || 
 AS.Ci.15.3  ābhyantare tu vidradhau
                        varaṇādikvāthamūṣakādipratīvāpaṃ pibet |  
 ābhyāmeva ca vargābhyāṃ virecanadravyaiśca pānāy sarpiḥ prakalpayet |  
 āsthāpanamanuvāsanaṃ ca |  
 madhuśigrum ca pānabhojanalepaneṣu |  
 śilāhvayaṃ vā kalpavidhānenopayuñjīta |  
 gugguluṃ vā yathādoṣaṃ ca sarvaśo gulmavadupakramet || 
 AS.Ci.15.4
                         triphalāpicumandamadhukakaṭukāpaṭolāni śāṇāṃśāni |  
 trivṛttrāyamāṇayoḥ karṣam |  
 masūrapalaṃ caikadhyamaṣṭaguṇe 'mbhasi sādhayitvā pūtaṃ rasaṃ ghṛtamūrchitaṃ
                        pibet |  
 tena
                        vidradhigulmajvaradāhaśūlatṛṣṇāhṛdrogabhramāratimūrchāraktapittakāmalākuṣṭhavisarpāḥ
                        praśāmyanti || 
 AS.Ci.15.5  trāyamāṇāprasthakvāthe
                        mustakaṭukātāmalakītrāyamāṇācandanadurālabhājīvantīvīrotpalaiḥ
                        pālikairghṛtaprasthaṃ kṣīrāmalakarasaprasthadvayopetaṃ vipakvaṃ samānaṃ
                        pūrveṇa || 
 AS.Ci.15.6
                         drākṣāmadhūkakharjūrābhīruvidārīparūṣakatriphalākvāthe
                        kṣīrekṣudhātrīsvarasasametamabhayāgarbhaṃ sarpirvipācayet |  
 tacchītaṃ madhuśarkarāpādayuktaṃ samānaṃ pūrveṇa |  
 bhṛśaṃ ca śṛṅgādibhiḥ śoṇitamavasecayedyathāsannam |  
 bāhumadhye vā sirāṃ vyadhet |  
 pacyamānaṃ ca koṣṭhagataṃ bahirunnatamupanāhayet || 
 AS.Ci.15.7  tatraiva ca piṇḍite śūle
                        tatpārśvapīḍanena labdhasuptau śastrakarmavidhinirdiṣṭaiśca cihnaiḥ
                        pakvamupalakṣya bhittvā vraṇavat sādhayet || 
 AS.Ci.15.8  ābhyantara eva ca
                        pakvamūrdhvamadho vā pravṛttaṃ pūyamupadravān parirakṣan upekṣeta
                        daśāhamātram || 
 AS.Ci.15.9  asamyagvahati vā klede
                        tannirvāhaṇārthamamlasurāsavamaireyoṣṇodakānyatamena varaṇādiṃ madhuśigruṃ
                        vā pibet |  
 tanmūlairvā kṛtāṃ yavāgūṃ yavakolakulatthayūṣeṇa cāśnīyāt |  
 ūrdhvaṃ ca daśāhāttilvakaghṛtena trāyamāṇā ghṛtena vā yathābalaṃ śodhayet
                        || 
 AS.Ci.15.10  viśuddhaśca
                        tiktakamalpamalpaṃ sarpirmadhunopetamupayuñjīta |  
 yathā ca nopaiti pākaṃ tathā prayatitavyam |  
 śīghravidāhitvāttasya vidradhiriti saṃjñā |  
 pakve tu punardaivikī siddhirāśukāritaraśca sarvāmayebhyo vidradhiḥ |  
 sati ca pramehe pramehacikitsitamīkṣeta || 
 AS.Ci.15.11  stanavidradhimapi
                        vraṇavidhānenopacaret |  
 pacyamānaṃ yatheṣṭabhojanena pācayet |  
 na punarupanāhayet |  
 upanaddho hi stano mṛdumāṃsatayā śīghrameva pakvaḥ saṅkothamavāpyāvadīryeta |  
 pakvaṃ ca stanavidradhiṃ stanyavāhinīḥ sirāḥ sacūcukaṃ ca kṛṣṇamaṇḍalaṃ
                        pariharan śastreṇopakrameta |  
 sarvāsu cāmavidagdhapakvavraṇāvasthāsu stanaṃ nirduhīta |  
 dantādividradhīnāmapi yathāsvameva vakṣyate lakṣaṇaṃ sādhanaṃ ca || 
 iti vidradhicikitsā || 
 AS.Ci.15.12  vṛddhau tu mārutaje trivṛtā
                        snigdhamāturaṃ svinnaṃ ca
                        miśrakasukumārakatilvakairaṇḍakośāmraphalasnehānāmanyatamena virecayet |  
 tato 'nilaghnakvāthakalkairnirūhayet nirūḍhaṃ ca māṃsarasenāśitaṃ
                        yaṣṭīmadhukatailenānuvāsayet |  
 svedapralepopanāhāṃśca prayuñjīta |  
 pakvaṃ ca bhitvā vraṇamiva cikitset || 
 AS.Ci.15.13  pittavṛddhiṃ pittaśophavat |  
 pakvaṃ ca pittavraṇavat || 
 AS.Ci.15.14  kaphavṛddhimapi kaphaśophavat
                        |  
 pibecca pītadārukaṣāyaṃ mūtreṇa |  
 kaphagranthivacca sarvaṃ vimlāpanavarjyamācaret |  
 pakvaṃ ca pāṭitaṃ śleṣmavraṇavat |  
 raktajaṃ pittavṛddhivat |  
 pratataṃ cātra raktamapaharet || 
 AS.Ci.15.15  medovṛddhiṃ
                        gavādikarīṣatuṣakiṇvasurasādibhiruṣṇarūkṣairmūtrayuktaiḥ svedayitvā
                        punastadvidhaireva sukhoṣṇaiḥ sotsedhaṃ lepayet |  
 tadvacchirovirekadravyairvā |  
 svinnaṃ caivaṃ phalasevanīṃ pariharan vṛddhipatreṇa vidāryāpanīyamedaḥ
                        kāsīsasaindhavamākṣikaiḥ pratisārya sīvyet |  
 tataḥ sumanogranthimanaḥśilailābhallātakaistailamabhyaṅgārthaṃ kuryāt |  
 āvraṇasandhānācca snehasvedau || 
 AS.Ci.15.16  mūtravṛddhiṃ snigdhaiḥ
                        svedayitvā vastrapaṭṭena veṣṭayet |  
 tato 'dhastāt sevanyā dakodaravadvrīhimukhena bhitvā nāḍyā srāvayet |  
 tataḥ sthagikābandhaṃ kuryāt |  
 vraṇe ca śodhanaropaṇāni || 
 AS.Ci.15.17  āntravṛddhiṃ
                        phalakośamasaṃprāptaṃ vātavṛddhivadupacaret |  
 punarnavaśatapalaṃ daśapalāni ca pṛthak
                        daśamūlapayasyāśvagandhāśatāvaryeraṇḍamūlānyapāṃ vahe 'ṣṭāṃśāvaśeṣaṃ
                        sādhayet |  
 pūtaśīte ca tasmin niryūhe triṃśadguḍapalānyeraṇḍatailaprasthaṃ
                        ghṛtadviprasthaṃ kṣīradviprasthaṃ kalkīkṛtāni ca dvipalikāni
                        drākṣānāgarapippalīpippalīmūlayavānīyavakṣāracitrakamadhukasaindhavānyāvāpyaikadhyaṃ
                        vipacet |  
 etat sarvayantraṇāsvaparikleśena mukumārākhyaṃ sukumārāṇāmīśvarāṇāṃ nārīṇāṃ
                        kṣīṇaretasāmaprajānāmalpāgnīnāṃ viṣamāgnīnāṃ ca kāmatonnapāne vā
                        prayuktamalakṣmīghnaṃ kāntikaraṃ balyaṃ bṛṃhaṇaṃ vayasthāpanaṃ
                        vardhmavidradhiplīhagulmodāvartaśophodarārśomeḍhrayonirogeṣu
                        mahāvātavyādhiṣu ca paramamauṣadham |  
 gandharvahastamūlatulāṃ yavāḍhakaṃ nāgarārdhakuḍavaṃ ca saliladroṇe pādaśeṣaṃ
                        vipacet |  
 tena dviguṇakṣīreṇairaṇḍatailaprasthaṃ sādhayet |  
 kalkapiṣṭaṃ cātra dadyāt punargandharvahastamūlakuḍavaṃ śuṇṭhīpalaṃ ca |  
 etat gandharvahastatailaṃ tulyaṃ pūrveṇa |  
 bhavati cātra || 
 AS.Ci.15.18  yāyādvardhma na cecchātiṃ
                        sneharekānuvāsanaiḥ |  
 bastikarma puraḥ kṛtvā vaṅkṣaṇasthaṃ tato dahet |  
 agninā mārgarodhārthaṃ maruto 'rdhenduvakrayā || 
 AS.Ci.15.19  aṅguṣṭhasyopari snāva pītaṃ
                        tantusamaṃ ca yat |  
 utkṣipya sūcyā tattiryak dahecchitvā yato gadaḥ || 
 AS.Ci.15.20  tato 'nyapārśve 'nye
                        tvāhurdahedvānāmikāṅguleḥ || 
 AS.Ci.15.21  gulme 'nyairvātakaphaje
                        plīhni cāyaṃ vidhiḥ smṛtaḥ |  
 kaniṣṭhikānāmikayorviśvabhyāṃ tu yato gadaḥ || 
 iti pañcadaśo 'dhyāyaḥ || 
 
 
                    atha ṣoḍaśo 'dhyāyaḥ | 
                     AS.Ci.16.1  athāto gulmacikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.16.2  gulmo hi vātādṛte na sambhavati
                        |  
 tasmātteṣu sarveṣvapi prathamaṃ snehasvedau vātahaharau |  
 snehopasaṃhitaṃ mṛdu virecanaṃ tadvidhāṃśca bahuśo
                        bastīnamlalavaṇamadhurāṃśca rasān yuktyāvacārayet |  
 mārute hi vijite 'lpenāpi yatnena śakyo 'nyo 'pi doṣo gulmeṣu niyantum || 
 AS.Ci.16.3  atha vātottare rūkṣaṃ
                        baddhamarucchakṛtamāturaṃ tīvrarujamānilavyādhivihitamanyatama tailaṃ
                        pāyayet |  
 athavā viḍaṅgapañcakolamaricatriphalādhānyakagarbhaṃ sapayassarpirvipakvam |  
 anenaiva vā kalkena daśamūlakvāthopahitam |  
 rājayakṣmavihitaṃ vā ṣaṭpalam |  
 hiṅgudhānakāmlavetasasauvarcalailābiḍaśaṭhīdāḍimayavakṣāratrikaṭukājagandhājamodājājīpuṣkaramūlavacācitrakasurasairvā
                        dadhisṃyuktam || 
 AS.Ci.16.4
                         hapuṣāmaricabāṣvikāsaindhavadīpyakājājīpañcakolakaiḥ
                        kolamūlakadāḍimarasadadhikṣīravat sarpiḥ siddhaṃ siddhaṃ
                        śūlavibandhahidhmādhmānaplīhahṛdrogagrahaṇīhatanāmakṛmivardhmapāṇḍukṣayaśvāsakāsayonirogodarajvarārocakeṣu
                        |  
 śuṇṭhīpalaṃ pippalīpalamadhyardhaṃ dhānakākuḍavaṃ dāḍimadvikuḍavaṃ
                        ghṛtapalāni viṃśatiḥ kṣīraṃ caikadhyaṃ vipacet |  
 etatsarpiḥ samānaṃ pūrveṇa || 
 AS.Ci.16.5  laśunasya vigatatvacastulāṃ
                        pratyekaṃ pañcapalikaṃ ca mahāpañcamūlamaṣṭaguṇe 'mbhasi sādhayet |  
 tena kvāthena tadardhāṃśaiśca pṛthak surādadhimastudhānyāmladāḍimarasaiḥ
                        yavānīdīpyakāmlavetasahiṅgucavikāsaindhavatryūṣaṇatriphalāmaradārubhiścārdhapalikaiḥ
                        prasthonmitaṃ ghṛtaṃ śṛtaṃ pītaṃ samānaṃ pūrveṇa || 
 AS.Ci.16.6  
                        varṣābhūdvayadaśamūlāśvagandhāsuṣavīcchinnaruhābhārṅgīrāsnairaṇḍabalākālāśaṭhīpuṣkaramūlagandhapalāśān
                        dvipalāṃśān prasthaṃ prasthaṃ ca yavamāṣakolakulatthānāṃ jaladroṇe
                        pādāvaśiṣṭaṃ vipacet |  
 tena pṛthak samaṃ mātuluṅgadāḍimāmrātakarasaśuktatuṣodakāranālaṃ
                        ghṛtaprasthaṃ dadhyāḍhakopetaṃ
                        vacākāravīśatāhvādvikṣāratrilavaṇatrikaṭukarāsnākumbhanikumbhayavānīyavānakahiṃsrāmlavetasanīlinīphalaviḍaṅgadāḍimahiṅgupāṣāṇabhedakoṣakavṛṣakahapuṣābhārṅgīśvadaṃṣṭrātrapusairvārubījājājīsārivopakuñcikāgranthikakustumbarītumburuphalamūrvācitrakasurasāgajapippalīgarbhaṃ
                        sādhayet |  
 dādhikākhyametat sarpiḥ samānaṃ pūrveṇa |  
 mūtraghātonmādāpasmāravātavyādhiharaṃ ca |  
 pibedvā
                        vyoṣaṣaḍgranthākṛmighnakaṭukācitrakasauvarcalābhayāyavakṣārairdaśāṃśakṣīrasaṃyuktaṃ
                        sādhitaṃ sarpiḥ |  
 kṣīrāyogyāya ca surāmadirāmastudadhisaradāḍimarasānāmanyatamaṃ vidadhyāt
                        || 
 AS.Ci.16.7  abhyaṅgapūrvaṃ cainaṃ sadā
                        svedayet |  
 snehasvedau hi samyak prayuktau srotasāṃ mārdavamupajanayyānilaṃ jitvā bhitvā
                        ca vibandhamāśu gulmamapakarṣataḥ || 
 AS.Ci.16.8  tatra hṛdayaje viśeṣeṇa
                        snehapānamicchanti |  
 bastije bastimubhayaṃ nābhipārśvāśraye |  
 vibaddhānilavarcasaśca dīptāgneḥ snigdhoṣṇāni bṛṃhaṇāni cānnapānāni
                        punaḥpunaśca snehapānanirūhānuvāsanāni kaphapittānurakṣiṇāyojyāni || 
 AS.Ci.16.9  anyathā kapho
                        vivṛddhastandrāgauravārucihṛllāsāgnisādān kuryāt |  
 tamullikhet |  
 tatkṛteṣu ca śūlānāhavibandheṣvanantaroktānāṃ
                        ghṛtānāmauṣadhaiścūrṇaguṭikākvāthān
                        koladāḍimamātuluṅgasurāmaṇḍatakramastudhānyāmloṣṇodakānāmanyatamena
                        prakalpayet |  
 api ca || 
 AS.Ci.16.10  
                        trilavaṇahapuṣājamodājagandhāvacāhiṅgupāṭhopakuñcīśaṭhījīrakājājikustumbarībāṣpikākāravītumburusvarjikā
                        yāvaśūko jaṭāpauṣkarī dāḍimaṃ tintiṇīkaṃ viḍaṅgāni bhārṅgī varo vetasāmlo
                        miśirmaricagajakaṇābhayāpañcakolāni kumbho nikumbho viśālā yavānī surāhvaṃ
                        ca tatsarvamekatra cūrṇīkṛtaṃ bījapūrādrasenāsakṛt bhāvitaṃ yaḥ pibet
                        prātarāhārakāle 'thavā māsamātraṃ hitāśī naraḥ sādaram |  
 plutamaśiśiravāriṇā jīrṇamadyena mūtreṇa takreṇa kolāmbhasā mastunā peyayā
                        sarpiṣauṣṭreṇa dugdhena kaulatthayūṣeṇa vā kṣāraniścyotatoyena vā
                        dāḍimādvārasenātmavānebhirevauṣadhaiḥ sādhitaṃ vā ghṛtaṃ
                        hṛdayagudakaṭīyakṛtplīhaguhyāśritaṃ tasya śūlaṃ praṇaśyet tathā
                        gulmaviṣṭambhadurnāmakṛcchrodarādhmānahidhmāvibandhāḥ
                        savardhmāruciśvāsakāsāḥ prapaktuṃ ca śakto bhavet pāvakaḥ prāśyamānāni
                        pāṣāṇacūrṇānyapi || 
 AS.Ci.16.11
                         abhayāpaladvayamamlavetasapaladvayaṃ pālikān
                        vacāviśvabheṣajatrivṛddantīcitrakaśaṭhīpuṣkarajaṭāyāvaśūkān kārṣikān
                        maricājājīsaindhavopakuñcikāśitivārakayavānīdhātakīpuṣpaviḍaṅgān
                        hiṅgutrikarṣaṃ ca cūrṇitaṃ pūrvavadbhāvitaṃ pītaṃ ca samānaṃ tena || 
 AS.Ci.16.12  
                        yavānīśatapuṣpānāgakesaravacāmustavyoṣapāṭhāguggulutrivṛtāgajapippalītālīsailāpāmārgadravantīnidigdhikāmūlānāṃ
                        bhāgo bhāgaścāmlavetasasya tatsūkṣmarajīkṛtaṃ
                        mātuluṅgadāḍimabadararasaśīdhusuroṣṇasalilānyatamena pītaṃ
                        śūlagulmavardhmānāhodarakoṣṭhastaimityārśośmarīmūtragrahakaṭīpṛṣṭhagrahonmādāpasmāraskannaśukratāgnisādānapanayati
                        || 
 AS.Ci.16.13  
                        tilakuntalapalāśasarṣapayavanālamūlakabījānāmantardhūmadagdhānāṃ kṣāraṃ
                        gojāvimahiṣīkharahastimūtrairbahukṛtvo gālayet |  
 tatastadacchaṃ śuṇṭhīsaindhavakuṣṭhakṛmighnacūrṇapratīvāpamadhiśṛtya
                        lehībhūtamādadīta |  
 tattailayuktaṃ samānaṃ pūrveṇa || 
 AS.Ci.16.14  
                        mahauṣadhadevadārudantītrivṛtpāṭhākṣāradvayatriphalopakuñcikācavikādvīpippalīdvayapippalīmūlasarpasugandhā
                        kuṣṭakaṭurohiṇīnāmardhapalikān bhāgān palaṃ palaṃ ca pañcānāṃ
                        lavaṇānāmekatra cūrṇayitvā dadhnā trivṛtena cāplāvya kalaśodare 'ntardhūmaṃ
                        pācayet |  
 agnivarṇaṃ ca kalaśamapanīya kṣāramādadīta |  
 eṣa kṣārāgado bhelavihitaḥ samānaḥ pūrveṇa
                        sarpamūṣikadaṣṭAgarāpasmāronmādāśmarīyoniśukradoṣāṃśca sādhayati || 
 AS.Ci.16.15  pittaṃ ca vivṛddhamantaḥ
                        santāpaṃ janayet |  
 tatrairaṇḍatailaṃ sapayaskaṃ virecanārthaṃ pibet |  
 sakaphastu vāruṇīmaṇḍamiśram |  
 atyudriktapittastriphalāṃ trāyamāṇāṃ vā kṣīreṇa pibet |  
 viriktasyāpi santāpānuvṛttau raktamavasecayet || 
 AS.Ci.16.16  viḍvibandhe codāvartakramaṃ
                        kuryāt |  
 luñcitatilapaladvayaṃ śuṇṭhyardhapalaṃ ca piṣṭaṃ guḍapalopetamuṣṇena payasā
                        pibet |  
 tadvātagulmodāvartayoniśūlānapohati tathākṣīraśṛtena mahāpañcamūlena
                        śilāhvayam |  
 laśunaṃ tu kṣīrasiddhaṃ pītvā
                        gulmodāvartagṛdhrasīhṛdrogavidradhiśoṣaviṣamajvarān jayati || 
 AS.Ci.16.17  
                        bṛhatīdvayabilvagokṣurakairaṇḍamātuluṅgīmūlapāṣāṇabhedakvāthaḥ sayāvaśūko
                        gulmaśūlaharaḥ |  
 māṣaparṇīmudgaparṇīsahadevāddrasvapañcamūlairaṇḍekṣuvālikāniryūho
                        yavakṣāropetaḥ sarvagulmakoṣṭhaśūlaghnaḥ |  
 devadārunāgarairaṇḍapuṣkaramūlānāṃ kvāthaḥ sarvagulmaśūlaghnaḥ |  
 puṣkaramūladurālabhāyavaśuṇṭhīnāṃ vā |  
 tailāranālamūtramadirāyāvaśūkāścaikatra pītā gulmodarānāhaplīhaharāḥ |  
 svedāṃśca vividhān punaḥpunaryojayet || 
 AS.Ci.16.18  sraṃsanārthī
                        nīlinīphalacūrṇayuktāni pūrvoktāni havīṃṣi pibet |  
 athavā rāmaṭhasyaiko bhāgaḥ saindhavasya trayo navairaṇḍatailasya
                        saptaviṃśatirlaśunasvarasasya tadaikadhyaṃ kṛtvā
                        pītamudaragaragulmavardhmaplīhaśūlaharam |  
 nīlinībalāvyāghnīkaṭukāphalatālapatrikārāsnākṛmighnāni pālikānyapāmāḍhake
                        sādhayitvāṣṭabhāgāvaśiṣṭamavatārayet |  
 tena snuhīkṣīrapalapratīvāpaṃ dadhisamaṃ sarpiḥprasthaṃ pacet |  
 tatpeyāmaṇḍena saha rasāśinā nīlinīghṛtaṃ palamātrayā pītaṃ
                        gulmaplīhakuṣṭhaśvitrajaṭharavyaṅgaśophajvarapāṇḍurogonmādāpasmārānapakarṣati
                        |  
 durvirecyo hi sarva eva gulmī mārutābhibhūtakoṣṭhatvāt |  
 tasmātsusnigdhamenaṃ snehavirekairvā śodhayet || 
 AS.Ci.16.19  pittagulme tu snigdhoṣṇena
                        jāte sraṃsanārthaṃ madhunā kampillakamavalihyāt |  
 drākṣābhayārasaṃ vā saguḍaṃ pibet |  
 kalpoditāni vā virecanāni prayuñjīta || 
 AS.Ci.16.20  rūkṣoṣṇasamudbhūte punaḥ
                        saṃśamanārthaṃ tiktakaṃ vāsāghṛtaṃ vā pibet |  
 athavā tṛṇapañcamūlakvāthena jīvanīyakalkena ca siddhaṃ sarpiḥ |  
 tathā nyagrodhādigaṇena tṛṇapañcamūlādibhirvā pṛthak sādhitaṃ kṣīram || 
 AS.Ci.16.21  rūkṣoṣṇaje 'pi cātyayike
                        sāmānyato vā samutpanne vidradhivihitānāṃ
                        triphalādikvāthatrāyamāṇāghṛtadrākṣāghṛtānāmanyatamaṃ pibet |  
 kṣīraṃ vā trāyamāṇāśṛtaṃ koṣṇaṃ pītvā kṣīrameva sukhoṣṇamanupibet || 
 AS.Ci.16.22  pakvāśayasthe vā gulme
                        kṣīrabastibhiḥ satiktaiḥ saṃśodhayet |  
 śītadravyasiddhaiśca snehairabhyañjayet |  
 maṇikanakarajatatāmrabhājanāni ca śiśiravāripūrṇāni gulmadeśasyopari
                        dhārayenmuktāvalīśca suśītāḥ |  
 evamasiddhau vidāhapūrvarūpeṣu cāsṛk srāvayet |  
 srutaraktaṃ ca jāṅgalarasairlabdhabalamartiśeṣanāśāya punaḥ sarpirabhyāsayet
                        || 
 AS.Ci.16.23  vidradhivacca
                        vidahyamānamupanāhayet |  
 paryāgatamāpa tadvadupalakṣya tathaiva sarvathopacaret || 
 AS.Ci.16.24  śleṣmagulminaṃ prāgeva
                        vidhivadvāmayedavāmyamupavāsayet |  
 laṅghitasyoṣṇakaṭutiktadīpanaṃ saṃsargamācaret |  
 tathā svedān vātagulmoktāni ca ghṛtādīni dviguṇahiṅgukṣārāmlavetasāni || 
 AS.Ci.16.25  daśamūlakvāthe
                        vyoṣadāḍimahiṅguyavakṣārabiḍasaindhavayuktaṃ sarpiḥ siddhaṃ śleṣmagulmaghnam
                        |  
 bhallātakapaladvayaṃ laghupañcamūlaṃ ca pālikamudakāḍhake prasthāvaśeṣaṃ
                        pācayet |  
 tasmin kṣīraprasthe ca sarpiḥprasthaṃ
                        hiṅguviḍaṅgaśaṭhībiḍasaindhavakṣārarāsnānāgarapippalīṣaḍgranthāmadhukacitrakaiḥ
                        kāṣikairvipacet |  
 etad bhallātakaghṛtaṃ kaphagulmaplīhakāsaśvāsagrahaṇīpāṇḍurogaghnam |  
 ṣaṭpalaṃ vā dviguṇakṣāraṃ kṣīrarahitaṃ
                        mastudadhikāñjikārdrakarasāḍhakadvayopetaṃ sādhayitvā prayuñjīta |  
 hiṅguharītakīpuṣkaramūlaśuṇṭhīsaindhavabiḍaśyāmāyavakṣāratumburucūrṇo
                        yavakvāthāplutaḥ sarpirbhṛṣṭo bhakṣitaḥ śūlagulmakāṭhi nyaghnaḥ || 
 AS.Ci.16.26  tato 'sya sarvamaṅgaṃ gulmaṃ
                        ca sādhmānaṃ savibandhaṃ kaṭhinamunnataṃ gūḍhamāṃsaṃ sthiraṃ mahāvastuṃ ca
                        bahudhā bahuśaśca svedayet |  
 snigdhasvinnaśarīrasya śithilatāṃ gate gulme yathoktāṃ ghaṭikāṃ lāgayet |  
 tayā saṅgṛhīte ca gulme ghaṭīmapanayet bhindyādvā || 
 AS.Ci.16.27  tato hṛdayamāntraṃ ca
                        varjayan gulmaṃ vimārgājapadādarśānyatamena vastrāntaritaṃ prapīḍayet
                        pramṛjyāt |  
 tataḥ sālvalādibhiḥ sukhoṣṇairlepayitvā lohapātraiḥ svedayet |  
 evamamunā krameṇa sthānādapasṛte śithilībhūte ca gulme virekān snehavato
                        dāśamūlikāṃśca bstīn vidadhyāt |  
 nīlinīghṛtamenaṃ dviguṇapramāṇaṃ pāyayet |  
 udaroktāni ca sarpīṃṣi || 
 AS.Ci.16.28
                         triphalākumbhanikumbhadaśamūlānāṃ ṣoḍaśāṃśāvaśiṣṭaṃ kvāthaṃ
                        ghṛtameraṇḍatailaṃ kṣīraṃ caikataḥ sādhayet |  
 ayaṃ miśrakasnehaḥ
                        kaphagulmavātaviḍvibandhodāvartaplīhodarayoniśūlānyapakarṣati || 
 AS.Ci.16.29
                         pippalyāmalakadrākṣāśyāmādyaiḥ pālikaireraṇḍatailahaviṣoḥ prasthau
                        ṣaḍguṇe payasi pacedayaṃ miśrakasneho gulmināṃ sraṃsano
                        vṛddhividradhigulmavātavyādhiṣu ca paramamṛtam || 
 AS.Ci.16.30  dantyāḥ palāni
                        pañcaviṃśatistāvantyeva citrakasya tāvatya eva harītakyaḥ sarvamekatra
                        salilakalaśe 'ṣṭāṃśāvaśiṣṭaṃ sādhayitvā pūte ca tasmin rase tāśca harītakīḥ
                        pañcaviṃśatiṃ guḍapalāni tailārdhakuḍavaṃ cūrṇīkṛtaṃ
                        trivṛtākuḍavamardhapalonmitāṃ māgādhikāṃ mahauṣadhaṃ ca prakṣipet |  
 tato mṛdvagninā lehībhūte 'vatārite śīte ca tailasamaṃ madhu karṣāṃśaṃ ca
                        caturjātakacūrṇaṃ miśrayet |  
 etā dantīharītakyaḥ sāvalehāḥ pañcaviṃśatyahobhirbhakṣyamāṇā
                        gulmārśaḥśvayathukuṣṭhakāmalārocakagrahaṇīpāṇḍuhṛdrogotkleśaplīhodaraviṣamajvarānapohanti
                        |  
 hṛdyaṃ sukhaṃ ca virecanam || 
 AS.Ci.16.31  guḍākṣīrabhāvitaṃ vā
                        trivṛtācūrṇaṃ sarpirmadhubhyāmavalihyāt |  
 gugguluṃ vā gomūtreṇa pibet |  
 tena vā śyāmātrivṛtkuṣṭhadantīguggulukṣāraharītakīḥ pīlurasaṃ vā
                        samadhusarpirlavaṇam || 
 AS.Ci.16.32  mūtrabastikṣārāṃśca
                        tāṃstāṃstatra tatroktān kṣīrarasasnigdhāhāro dvyahamekāhaṃ vā viśrāmya
                        prayuñjīta |  
 kṣāro hi śleṣmāṇaṃ snigdhasthiraṃ madhuramāśayāt chindan kṣarayati || 
 AS.Ci.16.33  kapharuddhamārgaśudhyarthaṃ
                        vividhāṃśca cūrṇalavaṇatakrāriṣṭāsavānavacārayet |  
 pippalīpippalīmūlasaindhavājājīcitrakacūrṇayuktāṃ ca jīrṇasurām |  
 api ca || 
 AS.Ci.16.34  vamanairlaṅghanaiḥ svedaiḥ
                        sarpiṣpānaurvirecanaiḥ |  
 bastibhirguṭikācūrṇakṣārāriṣṭāsavairapi || 
 AS.Ci.16.35  ślaiṣmikaḥ kṛtamūlatvādyadi
                        gulmo na śāmyati |  
 tasya dāhaṃ hṛte rakte kuryādante śarādibhiḥ || 
 AS.Ci.16.36  atha vastrāntaritaṃ
                        saparyantaṃ gulmanicayaṃ pradīptena
                        śaralohāgnimanthatindukakāṣṭhānāmanyatamena nābhibastihṛdayāntraromarājīḥ
                        pariharan nātigāḍhaṃ parāmṛśet |  
 tataḥ kaṣāyasvāduśītairagnivegamupaśamayya varṇopakramaṃ kurvīta || 
 AS.Ci.16.37  vyāmiśradoṣe tu
                        vyāmiśramidameva yathoktaṃ vidadhyāt || 
 AS.Ci.16.38  raktagulme
                        punaratītaprasavakālāyā yoṣitaḥ snehasvedapūrvakaṃ snehavirecanaṃ vitaret |  
 palāśakṣārodakasiddhaṃ ca yamakam |  
 gulmabhedanāya tīkṣṇoṣṇaṃ ca vidhim || 
 AS.Ci.16.39  evamabhidyamāne yonau
                        yonivirecanārthaṃ kṣāreṇa mahāvṛkṣakṣīreṇa vā yuktaṃ palalam |  
 tābhyāṃ vā bhāvitān kaṭukamatsyāṃstatpittabhāvitān vā varāhapittabhāvitān vā
                        naktakānūrdhvādhobhāgikadravyabhāvitān vā |  
 saguḍakṣāraṃ kiṇvaṃ vā |  
 bastiṃ ca sakṣārakṣīramūtraṃ dāśamūlikamuttarabastiṃ ca yojayet || 
 AS.Ci.16.40  pravṛttaṃ tu raktaṃ
                        rasaudanāśinyā upekṣeta |  
 atipravṛttaṃ tu raktaṃ raktapittopakrameṇa sādhayet || 
 AS.Ci.16.41  sarveṣu cānnapānasvarūpajño
                        gulmeṣvāhāramagnibalāpekṣī prayuñjīta || 
 AS.Ci.16.42
                         ānāhādiṣvapyāmaśuddhavātodāvartānurodhena gulmavat pratikuryāditi |  
 bhavati cātra || 
 AS.Ci.16.43  mande 'gnau vardhate gulmaḥ
                        pradīpte tu praśāmyati |  
 śamaprakopau doṣāṇāṃ sarveṣāṃ yattadāśrayau || 
 iti ṣoḍaśo 'dhyāyaḥ || 
 
 
                    atha saptadaśo 'dhyāyaḥ | 
                     AS.Ci.17.1  athāt udaracikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.17.2
                         sarvamevodaramatimātradoṣasañcayānubandhena
                        srotomukhanirodhādvyākulānilatayā yat prajāyate tasmādabhīkṣṇamudarī
                        virecanānyupayuñjīta |  
 mūtrakṣīrānyatarayuktameraṇḍatailamaharaharmāsamekaṃ dvau vā kṣīrāhāro vā
                        gavyaṃ vā māhiṣaṃ vā mūtram |  
 uṣṭrīkṣīravṛttirvā syāt || 
 AS.Ci.17.3  śophaśūlānāhatṛṇmūrcchāparīto
                        viśeṣeṇa payo 'nupānaṃ gomūtreṇa prāṇadāṃ pibet |  
 pippalīsahasraṃ vā snuhīkṣīrabhāvitaṃ seveta |  
 tadbhāvitena vā kṛṣṇābhayācūrṇena kāsaram |  
 saindhavājamodayuktaṃ vā naimbaṃ tailam |  
 athavārdrakarasānuviddham |  
 siddhaṃ vā || 
 AS.Ci.17.4
                         harītakīcūrṇaprasthayuktamāḍhakaṃ ghṛtasyāṅgāreṣvabhivilāpya
                        khajenābhimathya suguptaṃ yavapalle māsaṃ sthāpayet |  
 tataścod vṛtya parisrāvya harītakīkvāthāmladadhipratīvāpaṃ vipācayet || 
 AS.Ci.17.5  athavā gavye payasi
                        mahāvṛkṣakṣīramāvāpya vipācya śītībhūtamabhimathya taṃ navanītaṃ
                        mahāvṛkṣakṣīreṇaiva saha sādhayet || 
 AS.Ci.17.6  athavā
                        cavikācitrakadantyativiṣākuṣṭhasārivāviḍaṅgatriphalākaṭurohiṇīdviharidrāśāṅkhinītrivṛddīpyakānardhakārṣikān
                        rājavṛkṣaphalamajjādvipalaṃ mahāvṛkṣakṣīradvipalaṃ
                        gomūtrakṣīraghṛtatrikuḍavaṃ caikadhyaṃ pācayet |  
 vidradhyaṣṭhīlānāhakuṣṭhonmādāpasmārānnighnanti || 
 AS.Ci.17.7  yāvaśūkapañcakolakaṣaṭpalena vā
                        mastudaśamūlakvāthāḍhakadvayena ca siddhaṃ sarpiḥprasthaṃ prayojayet || 
 AS.Ci.17.8
                         yavakolakulatthapañcamūlakaṣāyeṇa vā surāsauvīrakayuktaṃ sarpiḥ
                        || 
 AS.Ci.17.9  sarpiṣpānasraste ca doṣe
                        balavān virecanārthaṃ mūtrāsavāriṣṭasurāḥ snuhīkṣīrayuktāḥ śīlayet |  
 virecanadravyakaṣāyaṃ nāgaradevadārupragāḍham |  
 trilavaṇādicūrṇaṃ vā dvitriguṇānulomanadravyam || 
 AS.Ci.17.10
                         paṭolamūlarajanīviḍaṅgatriphalāḥ karṣāṃśāḥ |  
 kampillakanīlinīphalatrivṛtānāṃ kramād dvitricaturbhiḥ
                        karṣairyuktāścūrṇayitvā mūtreṇa pibet |  
 jīrṇe ca peyāmaṇḍapo rasāśī vā syāt |  
 tataḥ ṣaḍrātraṃ savyoṣeṇa payasāśnīyāt |  
 tataḥ saptame 'hani punaścūrṇaṃ pibet |  
 anena vidhinā cūrṇamidamudarāṇi jātodakānyapi nibarhayati |  
 gulmabhedanāni ca prayuñjīta || 
 AS.Ci.17.11  
                        vamanavirecanaśirovirecanavatsakādivacāharidrādivargadravyāṇi pṛthakpālikāni
                        sūkṣmakalkīkṛtāni lavaṇāni ca vajravṛkṣakṣīraprasthaṃ ca prakṣipya mūtragaṇe
                        mṛdvagninā ghaṭṭayan pācayet |  
 avidagdhakalkaṃ ca tatsiddhamavatārya śītībhūtamaṅguṣṭhamātrāṃ guṭikāṃ
                        vartayitvā yathābalaṃ tricaturo māsānupayojayet |  
 eṣā
                        mūtravartirmahārogaśvāsakāsapīnasaprasekaśvayathugulmapāṇḍukṛmikoṣṭhārocakāvipākodāvarteṣu
                        paramamagadam || 
 AS.Ci.17.12  kṛtavirecanaśca kṣāmadeho
                        'ntarāntarā kṣīramauṣṭrakaṃ gavyamājaṃ vā vyoṣayuktaṃ śīlayet |  
 doṣaśeṣavijayāya ca śīlayeccavikānāgaraṃ kṣīreṇa piṣṭam |  
 suradārucitrakaṃ vā suraṅgāṃ vā punarnavaṃ vā triphalādantīrauhītakaniryūhaṃ
                        vā vyoṣakṣāropetaṃ tat snuhīkṣīraghṛtayuktam || 
 AS.Ci.17.13  purāṇamannaṃ takramariṣṭāṃśca
                        tāṃstān kṣīraṃ ca dantīcitrakaviḍaṅgacavikātrikaṭukopetam |  
 tulyārdrakarasaṃ vā kṣīraṃ śīlayet |  
 pippalīvardhamānāṃ vā seveta |  
 śilājatu vā kṣīrāśī gugguluṃ vā |  
 punaḥ punaśca snehayedvirecayecca |  
 ātyayikāṃstu snehavirekairevopakrameta |  
 salilaṃ tu varjayet |  
 ānāhodāvartayoryathāsvaṃ pratikurvīta || 
 AS.Ci.17.14  vātakṛteṣu
                        pārśvaśūlopastambhahṛdgraheṣu bilvakṣārāmbhasā tailaṃ pācayet |  
 syonākāgnimanthatilakuntalakadalyapāmārgānyatamakṣāreṇa vā vipakvaṃ tailam
                        || 
 AS.Ci.17.15  kaphe pitte vā vātenāvṛte
                        tābhyāṃ vā vāte balavān vātagulmoktakrameṇairaṇḍatailaṃ pibet || 
 AS.Ci.17.16  limpecca jaṭharamudariṇāṃ
                        śigrupalāśārkāśvakarṇagajapippalīdevadārubhirmūtrapiṣṭaiḥ sukhoṣṇaiḥ |  
 vṛścikālīkuṣṭhaṣaḍgranthādvipunarnavadhānyanāgarapañcamūlakvāthairmūtraiśca
                        pariṣecayet |  
 pratatameva ca svedayet || 
 AS.Ci.17.17  viriktasya cāsya sadā
                        mlānamudaraṃ sālvalādibhirupanaddhaṃ ghanena vāsasā veṣṭayet |  
 evamenamanavakāśo vāyurna punarādhmāpayati |  
 tathāpi punaḥ suviriktasyādhmāne 'mlalavaṇān susnigdhān nirūhān dadyāt |  
 sopastambhe tu vāyau tīkṣṇoṣṇān || 
 AS.Ci.17.18  atha vātodariṇaṃ
                        vidāryādisiddhena sarpiṣopasnehya sveditāṅgaṃ tilvakaghṛtena bahuśo
                        'nulomayet |  
 kṛtāyāṃ ca saṃsargyāṃ balārthaṃ kṣīramavacārayet |  
 nivartayecca prāgutkleśāt krameṇa |  
 tato yūṣarasādibhirmandāmlalavaṇaiḥ samiddhānalamudāvartinaṃ punaḥ
                        snigdhasvinnamāsthāpayedvidāryādikvāthena citrāphalatailapragāḍhena
                        tīkṣṇoṣṇādhobhāgikadravyayuktena vā dāśamūlikena || 
 AS.Ci.17.19  dīptāgniṃ ca
                        baddhamalamasthisandhitrikapārśvādiśūlasphuraṇākṣepayuktaṃ
                        rūkṣamanuvāsayedvātaharāmlasiddhābhyāṃ tilorubūkatailābhyām |  
 bhojayeccainaṃ jāṅgalarasena vidāryādiśṛtena vā payasā || 
 AS.Ci.17.20
                         saralamadhuśigrumūlakabījasnehāśca pānābhyañjanena śūlaghnāḥ |  
 svedayeccābhīkṣṇaṃ jaṭharam || 
 AS.Ci.17.21  avirecyasya tu
                        payaḥsarpiryūṣarasabastyabhyaṅgasamabhaktauṣadhaiḥ saṃśamayet || 
 AS.Ci.17.22  pittodariṇaṃ madhuravipakvena
                        sarpiṣopasnehya śyāmātrivṛttriphalāvipakvenānulomyainaṃ madhughṛtasitāḍhyena
                        nyagrodhādiniryūheṇāsthāpayedanuvāsayecca || 
 AS.Ci.17.23  durbalaṃ tu prāgevānuvāsya
                        kṣīrabastibhiḥ śodhayet || 
 AS.Ci.17.24  sañjātabalāgniṃ ca snigdhaṃ
                        punaḥkṣīreṇa satrivṛtkakenorubūkaśṛtena vā |  
 sātalātrāyamāṇābhyāṃ vāragvandhena vā saśleṣmaṇi pitte samūtreṇa savāte
                        tiktaghṛtānvitena payasā punaḥpunarvirecayet bastikarma cācaret || 
 AS.Ci.17.25  ebhireva
                        kṣīrairvidāryādiśṛtena vā bhojayet |  
 pāyasena copanāhayedudaram || 
 AS.Ci.17.26  śleṣmodariṇaṃ
                        vatsakādisiddhena sarpiṣopasnehya snuhīkṣīravipakvenānulomya
                        kaṭukṣārayuktaiḥ kaphaharairāhāraiḥ saṃsarjya trikaṭumūtratailapragāḍhena
                        muṣkakādikvāthenāsthāpayedanuvāsayecca |  
 kulatthayūṣeṇa vyoṣavatā kṣīreṇa vā bhojayet |  
 styānakaphodaraṃ kṣāramariṣṭāṃśca tīkṣṇān pāyayet |  
 satataṃ ca svedayet |  
 kiṇvasarṣapamūlakabījakalkairjaṭharamupanāhayet || 
 AS.Ci.17.27  sānnipātikamudaraṃ
                        pratyākhyāya cikitset |  
 sarvamevetyeke sarvasya sarvātmakatvāt kṛcchratamatvācca |  
 doṣodrekatastu pratikurvīta || 
 AS.Ci.17.28
                         saptalāśaṅkhinīniryāsasiddhena ca sarpiṣā virecayenmāsamardhamāsaṃ
                        vā |  
 mahāvṛkṣakṣīramūtrasiddhena vā || 
 AS.Ci.17.29  
                        athāvājagandhājaśṛṅgīdantīdravantīsvādukaṇṭakapunarnavājharasīvṛścikālīmūṣikaparṇīmahāsahākṣudrasahāvṛkṣādinībhārṅgīgṛdhranakhītaṇḍulīyakadāḍimamātuluṅgamūlakvāthena
                        madanaphalailākuṣṭhakuṭilarāsnākalkagomūtrasaṃsṛṣṭena
                        saindhavalavaṇitenasnigdhenāsthāpayet || 
 AS.Ci.17.30  tathā cānupaśāmyati
                        nicayātmake sarvatra ca jaṭhare jñātīnāśrāvya
                        madyenāśvamārakaguñjākākādanīmūlakalkaṃ pāyayet |  
 pānabhojaneṣu vā viṣaṃ nikṣipet |  
 ikṣugaṇḍikāṃ vā bhakṣayet kṛṣṇasarpeṇa daṃśayitvā vallīphalāni vā mūlakaṃ vā
                        || 
 AS.Ci.17.31  evaṃ hyasya doṣasaṅghātaḥ
                        sthiro līna unmārgago viṣeṇāśu pramāthinā vibhinno bahiḥ pravartate |  
 tenāgadatāṃ vrajati |  
 bhavāntaraṃ vā || 
 AS.Ci.17.32  hṛtadoṣaṃ ca
                        śītāmbupariṣiktaṃ kṣīrayavāgūṃ pāyayet |  
 tatastrivṛdvāstukamaṇḍūkaparṇīkālaśākayavaśākānāmanya tamaṃ
                        svarasasādhitamanamlalavaṇasnehaṃ svinnāssvinnamanannabhuṅmāsamekamaśnīyāt |  
 tatsvarasameva ca tṛṣitaḥ pibet |  
 tataḥ śākairnirhṛte doṣe parato durbalāya kārabhaṃ kṣīraṃ prayuñjīta || 
 AS.Ci.17.33  plīhodare
                        yathādoṣamupasnigdhasvinnasya dadhnā bhuktavato vāmabāhau sirāṃ vidhyet |  
 rudhirasyandanārthaṃ ca pāṇinā plīhānaṃ vimardayet |  
 punaśca snehapītaṃ viśuddhadehaṃ samudraśuktikṣāraṃ payasā pāyayet hiṅgu
                        suvarcikāṃ vā |  
 palāśakṣārodakena vā yavakṣāram || 
 AS.Ci.17.34
                         pārijātakekṣvākvapāmārgakṣāraṃ vā tailasaṃsṛṣṭam |  
 saubhañjanakaniryūhaṃ vā pippalīcitrakasaindhavacūrṇayuktam |  
 amlasrutaṃ vā biḍamāgadhikāḍhyaṃ pūtikarañjakṣāram |  
 agnisāde tu trilavaṇādiṃ kṣārānariṣṭāṃśca pibet |  
 ghṛtaṃ ṣaṭpalaṃ mahāṣaṭpalaṃ rohītakaṣaṭpalaṃ vā || 
 AS.Ci.17.35  rohītakatvakpalāni
                        pañcaviṃśatiṃ kolaprasthadvayaṃ ca toye kvāthayet tena kvāthena tathā
                        pālikaiḥ pañcakolakaistaiḥ sarvaiśca tulyayā rohītakatvacā
                        kalkīkṛtairghṛtaprasthaṃ sādhayet |  
 tat paraṃ plīhahitam || 
 AS.Ci.17.36  rohītakalatāḥ khaṇḍaśaḥ
                        kalpitāḥ harītakīśca toye gomūtre vā saptarātramāsunuyāt |  
 sa rasaḥ plīhagulmodarakṛmimehakāmalārśāṃsi sādhayati |  
 evamanupaśāmyatyaprāptapicchodake vātakapholbaṇe gulmavidhināgnikarma kuryāt
                        || 
 AS.Ci.17.37  pittolbaṇe tu
                        jīvanīyaghṛtakṣīrabastivirecanāni prayuñjīta |  
 punaḥpunaśca rudhiramavasecayet |  
 yakṛdākhye 'pyayameva kriyāvibhāgaḥ || 
 AS.Ci.17.38  baddhodare svinnāya
                        satailalavaṇamūtraṃ tīkṣṇaṃ nirūhamanuvāsanaṃ ca dadyāt |  
 sraṃsanāni cānnānyudāvartaharāṇi ca tīkṣṇaṃ ca virecanaṃ yacca
                        kiñcidvātaghnam || 
 AS.Ci.17.39  chidrodare svedavarjyaṃ
                        kaphodaravadācaret |  
 dakodaretu pūrvamudakadoṣaharaṇārthaṃ rūkṣatīkṣṇauṣadhān
                        samūtrānniryūhacūrṇakṣārān kaphaghnāni dīpanīyāni cānnapānāni yojayet || 
 AS.Ci.17.40  evamasiddhau
                        baddhacchidradakodareṣvaśmaryāmiva suhṛdāṃ prakāśya śastramavacārayet |  
 tatra baddhacchidrodarayoḥ snigdhasvinnasyādho nābheścaturaṅgulāni vāmato
                        'pahāyodaraṃ pāṭayitvā caturaṅgulapramāṇamāntrāṇi niṣkāsya nirīkṣya
                        baddhagudodarasyāntrapratirodhakaraṃ bālaṃ malopalepamaśmānaṃ cāpaharet |  
 parisrāviṇi śalyamuddhṛtyāntraparisrāvaṃ viśodhya tacchidraṃ
                        markoṭakairdaṃśayet |  
 lagneṣu ca śirassu kāyamapanayet |  
 tato madhughṛtābhyāmabhyajyāntrāṇi yathāsthānaṃ sthāpayitvā bāhyaṃ
                        vraṇamudarasya sīvyet |  
 yaṣṭīmadhukamiśrayā ca kṛṣṇamṛdā vraṇamabhilipya badhnīyāt |  
 atha nivātamāgāraṃ praveśya kṣīravṛttiṃ snehadroṇyāṃ vāsayet || 
 AS.Ci.17.41  dakodare savaṣu ca jātodakeṣu
                        jaṭhareṣu vātaharatailābhyaktasyoṣṇodakasvinnasyāptaiḥ
                        parigṛhītasyākakṣyātaḥ paṭaveṣṭitodarasyādho
                        nābhervāmataścaturaṅgulamapahāya vrīhimukhenāṅguṣṭhodaramātramavagāḍhaṃ
                        vidhvā nāḍīṃ nidhāya doṣodakamardhamātramavasiñcet |  
 tatonāḍīmuddhṛtya tailalavaṇenābhyajya vraṇaṃ bandhanenopacaret || 
 AS.Ci.17.42  sahasā sarvasnim visrāvite
                        tṛṣṇā jvaro 'ṅgamardo 'tīsāraḥ śvāsaḥ kāsaḥ pādadāho vā jāyate |  
 pūryate ca sutarām |  
 atastṛtīyacaturthapañcamaṣaṣṭhāṣṭamadvādaśaṣoḍaśarātrāṇāmanyatamamantaraṃ
                        kṛtvā doṣodakamalpaśo visrāvayet |  
 nisrute ca doṣodake vimṛdyodaramāvikakauśeyacarmaṇāmanyatareṇa gāḍhataraṃ
                        veṣṭayet |  
 tathā nādhmāpayati vāyuḥ |  
 laṅghayitvā ca yavāgūmalpasnehalavaṇāṃ mātrayā pāyayet |  
 tataḥ paraṃ ṣaṇmāsān kṣīravṛttirbhavet |  
 tato māsatrayaṃ kṣīrapeyāṃ pibet |  
 anyacca māsatrayamalpalavaṇamalpakṣīraṃ śyāmākaṃ koradūṣaṃ vā bhuñjīteti |  
 bhavati cātra || 
 AS.Ci.17.43  prayato vatsareṇaivaṃ
                        vijayeta jalodaram |  
 varjyeṣu yantrito diṣṭe nātyadiṣṭe jitendriyaḥ || 
 AS.Ci.17.44  sarvamevodaraṃ prāyo
                        doṣasaṅghātajaṃ yataḥ |  
 ato vātādiśamanī kriyā sarvatra śasyate || 
 AS.Ci.17.45  vahnirmandatvamāyāti doṣaiḥ
                        kukṣau prapūrite |  
 tasmāt bhojyāni yojyāni dīpanāni laghūni ca || 
 AS.Ci.17.46
                         sapañcamūlānyalpāmlapaṭusnehakaṭūni ca |  
 bhāvitānāṃ gavāṃ mūtre ṣaṣṭikānāṃ ca taṇḍulaiḥ || 
 AS.Ci.17.47  yavāgūṃ payasā siddhāṃ
                        prakāmaṃ bhojayennaram |  
 pibedikṣurasaṃ cānu jaṭharāṇāṃ nivṛttaye || 
 AS.Ci.17.48  svaṃ svaṃ sthānaṃ
                        vrajantyeṣāṃ vātapittakaphāstathā |  
 atyarthoṣṇāmlalavaṇaṃ rūkṣaṃ grāhi himaṃ guru || 
 AS.Ci.17.49  guḍaṃ tilakṛtaṃ śākaṃ vāri
                        pānāvagāhayoḥ |  
 āyāsādhvadivāsvapnayānayānāni ca tyajet || 
 AS.Ci.17.50  nātyacchasāndramadhuraṃ pāna
                        takraṃ praśasyate |  
 sakaṇālavaṇaṃ vāte pitte soṣaṇaśarkaram || 
 AS.Ci.17.51
                         yavanīsaindhavājājīmadhuvyoṣaiḥ kaphodare |  
 tryūṣaṇakṣāralavaṇaiḥ saṃyuktaṃ nicayodare || 
 AS.Ci.17.52
                         madhutailavacāśuṇṭhīśatāhvākuṣṭhasaindhavaiḥ |  
 plīhni baddhe tu hapuṣāyavānīpaṭvajājibhiḥ || 
 AS.Ci.17.53  sakṛṣṇāmākṣikaṃ chidre
                        vyoṣavatsalilodare |  
 gauravārocakānāhamandavahnyatisāriṇām |  
 takraṃ vātakaphārtānāmamṛtatvāya kalpate || 
 AS.Ci.17.54  prayogāṇāṃ ca sarveṣāmanu
                        kṣīraṃ prayojayet |  
 sthairyakṛt sarvadhātūnāṃ balyaṃ doṣānubandhahṛt |  
 bheṣajāpacitāṅgānāṃ kṣīramevāmṛtāyate || 
 iti saptadaśo 'dhyāyaḥ || 
 
 
                    atha aṣṭādaśo 'dhyāyaḥ | 
                     AS.Ci.18.1  athātaḥ pāṇḍurogacikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.18.2  pāṇḍvāmayinamādau
                        kalyāṇakapañcagavyatiktakānāmanyatamaṃ sarpiḥ pāyayet |  
 dāḍimasārataḥ kuḍavaṃ dhānyakārdhakuḍavaṃ pippalyaṣṭamikāṃ śuṇṭhīcitrakayośca
                        palaṃ palamekataḥ kalkīkṛtya toyāḍhake viṃśatipalaṃ ghṛtasya siddhaṃ
                        hṛtpāṇḍurogagulmaplīhārśaḥśvāsakāsamūḍhavātavātakaphārtiharamagnidīpanaṃ
                        vandhyānāṃ sammataṃ duḥkhaprasavinīnāṃ ca || 
 AS.Ci.18.3  
                        durālabhācandanapaṭolatrāyamāṇāguḍūcīkirātatiktarohiṇīghananiśādvayendrayavadevadāruparpaṭakājamodaiḥ
                        kārṣikaiḥ kṣīrāḍhake ghṛtaprasthaṃ sādhayet |  
 pāṇḍurogakāmalāraktapittajvaradāhāsṛgdaravisphoṭaśvayathubhagandarārṇoghnam
                        || 
 AS.Ci.18.4  snigdhaṃ cainaṃ tīkṣṇirvāmayet
                        |  
 punaśca snigdhaṃ mūtrayuktaṃ gavyaṃ māhiṣaṃ vārdhamāsaṃ payaḥ pāyayet |  
 māgadhikāśṛtaṃ vā |  
 mūtrasiddhāṃ vā triphalām |  
 saptāhaṃ mūtreṇa vā harītakīḥ kalkitāḥ |  
 svarṇakṣīrībhadradrārunāgaraśyāmātrivṛnmūlāni tenaiva vā kvathitāni |  
 ebhirvā śṛtaṃ payaḥ || 
 AS.Ci.18.5
                         vatsakabījaviśālākuṣṭhakaṭukādārumustānāṃ samā bhāgāḥ
                        mūrvābhāgadvayamativiṣābhāgārdhaṃ ca cūrṇitaṃ sukhāmbunā pītvā
                        kṣaudramanulihyāt |  
 etat pāṇḍukāmalājvrārucigulmānāhāmavātaraktapittakāsaśvāsānapohati || 
 AS.Ci.18.6  trikaṭukakālatilalohairvā
                        mākṣikadhātutulyairmākṣikeṇavaṭakāvyoṣakāgniviḍaṅgabhāgā nava nava
                        cāyasacūrṇabhāgā madhughṛtābhyāṃ takreṇoṣṇodakena vopayuktā
                        hṛtpāṇḍurogakāmalākuṣṭhārśaḥśophodaraplīhamehaharāḥ || 
 AS.Ci.18.7
                         mākṣikadhātucavikādārudārvītvaggranthikān triphalādīni ca nava
                        vicūrṇya cūrṇāddviguṇaṃ ca suślakṣṇaṃ pṛthaṅmaṇḍūraṃ tato gomūtraṃ sarvato
                        'ṣṭaguṇaṃ paktvā tasmiṃstat kṣipet |  
 anantaraṃ ca vaṭakān kuryāt |  
 te takrānupānamabhyastāḥ paramauṣadhaṃ pāṇḍvāmayināṃ
                        śophārśaḥkuṣṭhakāmalāmehaplīhāḍhyavātakaphārtānāṃ ca || 
 AS.Ci.18.8  śilājatutāpyarūpyāyomalāḥ
                        pṛthak pañcapalikāstriphalādayaśca vigataghanāḥ palāṃśāḥ ślakṣṇarajasaḥ
                        sitopalāpalāṣṭakayuktāḥ kṣaudradrutā yogarājaḥ |  
 kulatthādiyūṣāśinā yathāgnyabhyavahṛtaḥ samānaḥ pūrveṇa |  
 yakṣmaviṣaviṣajvarakāsaśvāsāpasmāraharaśca || 
 AS.Ci.18.9  
                        triphalākuṭajaphalaghanapaṭolapicumandamahauṣadhakaṣāyairmāsamardhamāsaṃ vā
                        bhāvitānyaṣṭau śilāhvayapalāni
                        samasitānyupakulyātugākṣīrīdhātrīphalakarkaṭakaśṛṅgyaḥ pṛthak palāṃśāḥ
                        nidigdhikāphalamūlayoḥ palaṃ trijātakatrikarṣaṃ ca kṣaudratripalayuktān
                        vaṭakān vartayet |  
 te dāḍimāmbukṣīrarasasalilasurāsavānyatamānupānā vajrābhidhānā
                        vajramivānantaroktān rogān dārayanti |  
 hṛdrogagalarogagarodarāsṛgdarabhagandaragulmavardhmaśukramūtradoṣāṃśca || 
 AS.Ci.18.10  drākṣāpippalīprasthadvayaṃ
                        śarkarārdhatulāṃ tavakṣīrīnāgaramadhukāni ca dvipalikāni
                        cūrṇayitvāmalakarasadroṇe prakṣipya mṛdvagninā pacet |  
 lehībhūte śīte ca tasmin madhuprasthamāvapet |  
 trisugandhikasya karṣatrayaṃ ca cūrṇīkṛtya darvyā parighaṭya
                        jātīpuṣpādivāsite mṛdbhāṇḍe nidadhyāt |  
 ayaṃ drākṣāleha upayujyamānaḥ
                        pāṇḍvāmayahṛdrogakāmalāhalīmakajvaragulmodaraśophodāvartādīnaparānapi
                        virekasādhyān vyādhīn prasahya vāyurivābhrāṇyapaharati || 
 AS.Ci.18.11  bhojanaṃ tu sātmyataḥ
                        śāliyavagodhūmamudgajāṅgalamāṃsāni payo ghṛtaṃ vṛṣapaṭolavetaparpaṭaśākaṃ
                        drākṣādāḍimakharjūrāmalakarasāni |  
 pānamanupañcamūlasiddhaṃ vāri vātādhike |  
 ghanadrīberaśuṇṭhīsādhitaṃ pittottare |  
 śleṣmaṇyariṣṭasīdhumārdvīkāsavāḥ |  
 sarvatra vā takram || 
 AS.Ci.18.12  bījakasāraprastham |  
 varāyāḥ palāni pañcaviṃśatiḥ |  
 pañca drākṣāyā balāyāḥ sapta jaladroṇe paktvā pādaśeṣaṃ tebhyo rasamādāya
                        pūtaśīte 'smin śarkarātulāṃ madhuprasthaṃ karṣāṃśāni ca cūrṇitāni
                        vyoṣavyāghranakhośīrakramukailāvālukakuṣṭhamadhukāni nikṣipya ghṛtabhājane
                        sarvamaikadhyaṃ yavapalle grīṣme daśarātraṃ viṃśatirātraṃ śīte sthāpayet |  
 ayaṃ bījakasārāriṣṭaḥ
                        pāṇḍukāmalāmehahṛdrogavātaśoṇitaviṣamajvarārocakakāsaśvāsān nibarhati || 
 AS.Ci.18.13  gaṇḍīrataroḥ
                        samūlapuṣpaśākhasya tulāmāharet |  
 ardhatulāṃ daśamūlasya triphalāyāḥ pṛthagardhaprastha kuṭajatvacaśca |  
 kuḍavāṃśān mustāruṣkarakṛmighnendrayavān |  
 pālikān pāṭhādantīmadhurasārāsnāśaṭhīcitrakān |  
 mṛdvīkārdhaprasthaṃ ca ṣoḍaśaguṇe pādaśeṣamambhasi vipācya rasamādadīta |  
 taṃ pūtaśītaṃ sitopalātulādvayena lohacūrṇaprasthena ca yuktaṃ
                        māgadhikārdhaprasthena ślakṣṇapiṣṭena granthikapalenārdhapalikaiśca
                        maricaviḍaṅgailavālukaiḥ pralipte ghṛtakumbhe nidhāpayet |  
 māsamātraṃ sthito 'yaṃ gaṇḍīrāriṣṭo 'dhikaguṇaḥ pūrvasmāt |  
 granthyarbudakṛmiharaśca || 
 AS.Ci.18.14  athavā
                        cavyakuṣṭhacitrakapralipte bhājane mastudroṇaṃ guḍatulāṃ
                        pippalīprasthatrayaṃ triphalāprasthatrayaṃ viḍaṅgaprasthatrayaṃ
                        kuḍavāṃśāṃśca maricaparūṣakadrākṣākāśmaryaphalendrayavān dvipalikāni ca
                        dantīcitrakabhallātakāni cūrṇitāni prakṣipet |  
 tato yavapallasthaṃ pakṣamupekṣya yathābalaṃ pibet |  
 eṣa mastvariṣṭaḥ
                        pāṇḍurogamehasthaulyamedorśograhaṇīplīhaśophodarabhagandaraharaḥ |  
 paramaṃ cāgnidīpana iti || 
 AS.Ci.18.15  bhavati cātra |  
 pāṇḍurogapraśāntyarthaṃ vihitaṃ yaccikitsitam |  
 vikalpyametadviduṣā pṛthagdoṣabalaṃ prati || 
 AS.Ci.18.16  snehaprāyaṃ pavanaje
                        tiktaśītaṃ tu pattike |  
 ślaiṣmike kaṭurūkṣoṣṇaṃ vimiśraṃ sānnipātike || 
 AS.Ci.18.17  mṛdaṃ nirghātayet
                        kāyāttīkṣṇaiḥ saṃśodhanaiḥ puraḥ |  
 balādhānāni sarpīṃṣi śuddhe koṣṭhe tu yojayet || 
 AS.Ci.18.18
                         vyoṣabilvadvirajanītriphalādvipunarnavam |  
 mustānyayorajaḥ pāṭhā viḍaṅgaṃ devadāru ca || 
 AS.Ci.18.19  vṛścikālī ca bhārṅgī ca
                        sakṣīraistaiḥ śṛtaṃ ghṛtam |  
 sarvān praśamayatyāśu vikārān mṛttikākṛtān |  
 tadvat kesarayaṣṭyāhvapippalīkṣīraśādvalaiḥ || 
 AS.Ci.18.20  mṛddveṣaṇāya tallaulye
                        vitaredbhāvitāṃ mṛdam |  
 viḍaṅgenātiviṣayā pāṭhayā nimbapallavaiḥ || 
 AS.Ci.18.21  vārtākaiḥ kaṭurohiṇyā
                        kauṭajairmūrvayāthavā |  
 mṛdbhedābhinnadoṣānugamādyojyaṃ ca bheṣajam || 
 AS.Ci.18.22  kāmalāyāṃ tu pittaghnaṃ
                        pāṇḍurogāvirodhi yat |  
 pathyāśatarase pathyāvṛntārdhaśatakalkitaḥ |  
 prasthaḥ siddho ghṛtād gulmakāmalāpāṇḍurogajit || 
 AS.Ci.18.23  dantīcatuṣpalarase
                        piṣṭairdantīśalāṭubhiḥ |  
 ghṛtaprasthaḥ śṛtastadvat plīhāśvayathujicca saḥ || 
 AS.Ci.18.24  purāṇasarpiṣaḥ prastho
                        drākṣārdhaprasthasādhitaḥ |  
 kāmalāgulmapāṇḍvartijvaramehodarāpahaḥ || 
 AS.Ci.18.25
                         haridrātriphalānilbabalāmadhukasādhitam |  
 sakṣīraṃ māhiṣaṃ sarpiḥ kāmalāharamuttamam || 
 AS.Ci.18.26  gomūtre dviguṇe
                        dārvīkalkārdhapalasādhitaḥ |  
 dārvīpañcapalakvāthe kalke kālīyake paraḥ || 
 AS.Ci.18.27  māhiṣātsarpiṣaḥ prasthaḥ
                        pūrvaḥ pūrve paraḥ pare |  
 siddhaṃ kālīyakakvāthe saniśaṃ cottare hitam || 
 AS.Ci.18.28  āragvadhaṃ
                        rasenekṣorvidāryāmalakasya vā |  
 satryūṣaṇaṃ bilvamātraṃ pāyayet kāmalāpaham || 
 AS.Ci.18.29  pibennikumbhakalkaṃ vā
                        dviguḍaṃ śītavāriṇā |  
 kumbhasya cūrṇaṃ sakṣaudraṃ traiphalena rasena vā |  
 saśarkarāṃ tribhāṇḍīṃ vā gavākṣīṃ vā prayojayet || 
 AS.Ci.18.30  triphalāyā guḍūcyā vā dārvyā
                        nimbasya vā rasam |  
 prātaḥ prātarmadhuyutaṃ kāmalārtāya yojayet || 
 AS.Ci.18.31  tilapiṣṭanibhaṃ yastu
                        kāmalāvān sṛjenmalam |  
 kapharuddhapathaṃ tasya pittaṃ kaphaharairjayet || 
 AS.Ci.18.32
                         rūkṣaśītagurusvāduvyāyāmacalanigrahaiḥ |  
 kaphasammūrchito vāyuryadā pittaṃ bahiḥ kṣipet || 
 AS.Ci.18.33
                         hāridranetramūtratvakśvetavarcāstadā naraḥ |  
 bhavetsāṭopaviṣṭambho guruṇā hṛdayena ca || 
 AS.Ci.18.34
                         daurbalyālpāgnipārśvārtihidhmāśvāsārucijvaraiḥ |  
 krameṇālpe 'nuṣajyeta pitte śākhāsamāśrite || 
 AS.Ci.18.35  rasaistaṃ rūkṣakaṭvamlaiḥ
                        śikhitittiridakṣajaiḥ |  
 śuṣkamūlakajairyūṣaiḥ kulatthotthaiśca bhojayet || 
 AS.Ci.18.36  bhṛśāmlatīkṣṇakaṭukalavṇoṣṇaṃ
                        ca śasyate |  
 sabījapūrakarasaṃ lihyādvyoṣaṃ tathāśayam || 
 AS.Ci.18.37  svaṃ pittameti tenāsya
                        śakṛdapyanurajyate |  
 vāyuśca yāti praśamaṃ sahāṭopādyupadravaiḥ |  
 nivṛttopadravasyāsya kāryaḥ kāmaliko vidhiḥ || 
 AS.Ci.18.38  gomūtreṇa pibet
                        kumbhakāmalāyāṃ śilājatu |  
 māsaṃ mākṣikadhātuṃ vā kiṭṭaṃ vātha hiraṇyajam || 
 AS.Ci.18.39  guḍūcīsvarasakṣīrasādhitena
                        halīmakī |  
 mahiṣīhaviṣā snigdhaḥ pibeddhātrīrasena tu || 
 AS.Ci.18.40  trivṛtāṃ tadvirikto 'dyāt
                        svādu pittānilāpaham |  
 drākṣālehaṃ ca pūrvoktaṃ sarpīṃṣi madhurāṇi ca || 
 AS.Ci.18.41  yāpanān kṣīrabastīṃśca
                        śīlayetsānuvāsanān |  
 mārdvīkāriṣṭayogāṃśca pibedyuktyāgnivṛddhaye || 
 AS.Ci.18.42  kāsikaṃ cābhayālehaṃ pippalīṃ
                        madhukaṃ balām |  
 payasā ca prayuñjīta yathādoṣaṃ yathābalam |  
 pāṇḍurogeṣu kuśalaḥ śophoktaṃ ca kriyākramam || 
 iti aṣṭādaśo 'dhyāyaḥ || 
 
 
                    atha ekonaviṃśo 'dhyāyaḥ | 
                     AS.Ci.19.1  athātaḥ śvayathucikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.19.2  śvayathuṣu doṣajeṣu sarveṣu
                        sarvasareṣvāmānubaddheṣu laṅghana pācanaśodhanānyādau yojayet |  
 snehajeṣu virūkṣaṇānyauṣadhāni virūkṣaṇottheṣu snehanāni |  
 tatrāmajeṣu laṅghitavato laghvannamaśitasya
                        bhadradārunāgaramaricaprativiṣāviḍaṅgendrayavānuṣṇāmbunā |  
 nāgaradevadārupathyāvarṣābhvo vā |  
 pañcakolakājājīnidigdhikāmustapāṭhārajanīrvā |  
 mūtravartiṃ vā navāyasaṃ vā |  
 gurubhinnapurīṣastu takraṃ savyoṣasauvarcalakṣaudram |  
 guḍaharītakīṃ vā śīlayet || 
 AS.Ci.19.3
                         itarastrivṛttryūṣaṇakaṭurohiṇyayaścūrṇāni triphalākvāthena |  
 vyoṣayavakṣārāyorajāṃsi vā |  
 bibhītakakalkaṃ vā taṇḍulāmbunā |  
 gugguluṃ vā gomūtreṇa |  
 harītakīṃ vā |  
 tulyaguḍāṃ vā śuṇṭhīṃ punarnavakaṣāyānupānām |  
 ārdrakaṃ vā tulyaguḍamardhapalābhivṛddhaṃ pañcapalaprakarṣaṃ prayuñjīta |  
 māsamayaṃ prayogaḥ śophaśoṣārśaḥ
                        śvāsakāsaprasekapīnasālasakāgnisādagulmodarapramehapāṇḍukāmalāmanovikārānapaharati
                        |  
 ārdrakarasaṃ vā śālikṣīrāhāraḥ pibet || 
 AS.Ci.19.4  nivṛttāmadoṣaḥ śṛtāni payāṃsi
                        sarpīṃṣi ca |  
 trikaṭukairaṇḍaśyāmāmūlaiḥ siddhaṃ kṣīram |  
 mahauṣadhamuruṅgīmūlābhyāṃ vā |  
 varṣābhūmayūrakapañcakolairvā |  
 kumbhanikumbhavyoṣāgnikairvā karabhīkṣīravṛttirvā syāt gomūtraṃ mahaṣīmūtraṃ
                        vā sakṣīraṃ kṣīrāśanaḥ pibet || 
 AS.Ci.19.5  
                        dāḍimayavānīyavānakadhanikāpāṭhāmlavetasamaricapañcakolabilvaphalayāvaśūkānakṣamātrān
                        salilāḍhake vipācya tatkaṣāyeṇa ghṛtaprasthaṃ
                        sādhayecchophārśogulmamehāgnisādaharam |  
 arśovihitavidhinā citrakadadhno navanītamādadīta |  
 taccitrakamūlagarbhaṃ sacitrakakalkatakrasiddhaṃ samānaṃ pūrveṇa || 
 AS.Ci.19.6  yathādoṣocchrayaṃ ca
                        dhānvantaraṃ kalyāṇakaṃ pañcagavyaṃ tiktaṃ mahātiktamudaroktāni vā
                        tilvakacaturthāni ghṛtāni pāyayet || 
 AS.Ci.19.7  daśamūlakvāthakaṃse pathyāśataṃ
                        guḍatulonmiśramādhiśrayet |  
 lehībhūte tatra trikaṭukatrijātakayavakṣāracūrṇaṃ prakṣipet
                        kṣaudrārdhaprasthaṃ ca |  
 etā daśamūlaharītakyo 'tipravṛddhamapi
                        śvayathumudarārocakāvipākapāṇḍurogagulmamehaśvāsakāsakārśyāmavātāmlapittamūtraśukradoṣāṃśca
                        nighnanti || 
 AS.Ci.19.8  
                        śaṭhīpuṣkaramūlakāravīcitrakājājījīvantībilvamadhyayavakṣāravṛkṣāmlairdaśamūlena
                        ca parigṛhītāni ghṛtatailabhṛṣṭāni
                        peyādīnyannānyalpasnehalavaṇānyupakalpayet |  
 sparśasukhāṃścābhyaṅgapradehasekān || 
 AS.Ci.19.9  
                        śaileyasthauṇeyakaśrīveṣṭakāgarudevadāruhareṇukākuṣṭhadhyāmakapadmakamāṃsīmāgadhikāvanyadhānyatālīsapatrakacaturjātakapalāśāmbudāmbupriyaṅguspṛkkānakhaiḥ
                        ślakṣṇapiṣṭaistailamabhyaṅgaṃ pacet |  
 taiśca pradehaṃ kuryāt |  
 sarṣapasauvarcalasaindhavaśārṅgeṣṭābhiśca |  
 kevalairvākṣamajjābhiḥ || 
 AS.Ci.19.10  viśeṣataścaikāṅgajeṣu
                        punarnavahiṃsrākośātakīkaravīrakiṃśukātiviṣardhivṛddhimūṣikaparṇīhastikarṇanalikānākulīsthūlakākādanīsālatriphalādevadārulodhratālaparṇīdaśapatrikājayantībhiḥ
                        pralepaḥ || 
 AS.Ci.19.11  mūlakatoyena kavoṣṇena
                        vṛkṣakārkanaktamālanimbavarṣābhūkvāthena vā snānam || 
 AS.Ci.19.12  athānilaje śvayathau
                        trivṛtameraṇḍatailaṃ vārdhamāsaṃ māsaṃ vā pibet |  
 eraṇḍatailameva ca viḍvātasaṅge prāgbhaktaṃ payasā rasairvā |  
 vātaharābhyaṅgasvedopanāhāṃśca kuryāt |  
 viśeṣeṇa caikāṅgage mātuluṅgāgnimanthaśuṇṭhī devadāruhiṃsrāpralepaḥ || 
 AS.Ci.19.13  pittaje nyagrodhādisiddhaṃ
                        sarpiḥ pibet |  
 tiktakaṃ vā |  
 mūrchāratitṛḍdāheṣu kṣīram |  
 tadeva tu sraṃsanārthī mūtrayuktam |  
 abhayāmaradārumadhukakaṭukādantīcandananiculapaṭolamūrvādārvītrāyamāṇopakulyāviśālākvāthaḥ
                        sasarpirupayuktaḥ
                        śvayathuviṣavīsarpajvaradāhapipāsāntaḥsantāpasannipātānupaśamayati |  
 ghṛtakṣīrakṣīrivṛkṣavetasamañjiṣṭhāmṛṇālacandanādibhiḥ śītavīryaiḥ
                        kalpayedabhyaṅgādīn || 
 AS.Ci.19.14  kaphotthe
                        tvāragvadhādisādhitaṃ tailaṃ pibet |  
 kṣāramūtratakrāsavāriṣṭāṃśca |  
 bhallātakacitrakavyoṣaviḍaṅgabṛhatīphalāni pṛthak
                        prasthāṃśānyacchadhānyāmladroṇe gomayāgninā tribhāgaśeṣamavatārayet |  
 tatpūtaśītaṃ mastukalaśena sitopalātulayā ca yuktamagnikamāgadhikākalkalipte
                        dṛḍhe bhāṇḍe samāvāpya vaihāyase suguptaṃ sthāpayet |  
 tato daśāhasthito 'yamupayukto bhallātakāriṣṭaḥ
                        śophodarārśobhagandaragrahaṇīkṛmikuṣṭhamehakārśyakikkasān satvaramapanayati
                        || 
 AS.Ci.19.15
                         triphalāmaricadrākṣāpippalīkāśmaryaphalānāṃ pratyekaṃ śataṃ
                        guḍatulāmudakadroṇaṃ ca madhuliptabhājanasthaṃ saptāhamuṣṇe kāle dvisaptāhaṃ
                        śīte dhārayet |  
 ayamaṣṭaśatariṣṭaḥ samānaḥ pūrveṇa |  
 purāṇapiṇyākakṛṣṇāśigrutvagatasīsikatā mūtrapiṣṭāḥ sukhoṣṇāḥ pralepe dadyāt |  
 ekrāṅgage tu kālāsaralājaśṛṅgyajagandhāśvagandhaikaiṣikāḥ |  
 śuṇṭhīkulatthatarkārīkuṣṭhārjakacitrakajalamūtrāṇi snāne |  
 caṇḍāgaruṇī vilepane || 
 AS.Ci.19.16
                         saṃsargasannipātayoryathādoṣodayamidameva sādhanam |  
 ekadeśāśraye ca śvayathau yathāsannaṃ vamanādīni raktāvasecanaṃ ca kurvīteti
                        |  
 bhavati cātra || 
 AS.Ci.19.17  prāyo 'bhighātādanilaḥ
                        saraktaḥ śophaṃ sarāgaṃ prakaroti tatra |  
 visarpanunmārutaraktanucca kāryaṃ viṣaghnaṃ viṣaje ca karma || 
 AS.Ci.19.18  grāmyābjānūpaṃ piśitamabalaṃ
                        śuṣkaśākaṃ tilānnaṃ |  
 gauḍaṃ piṣṭānnaṃ dadhisalavaṇaṃ picchilaṃ madyamamlam |  
 dhānā vallūraṃ samaśanamatho gurvasātmyaṃ vidāhi |  
 svapnaṃ cārātrau śvayathugadavān varjayenmaithunaṃ ca || 
 iti ekonaviṃśo 'dhyāyaḥ || 
 
 
                    atha viṃśo 'dhyāyaḥ | 
                     AS.Ci.20.1  athāto visarpacikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.20.2  pūrvarūpeṣveva sarvavisarpāṇāṃ
                        laṅghanaṃ rūkṣaṇaṃ sirāmokṣaṇamullekhanaṃ virecanaṃ ca kuryāt |  
 na tu kadācidapi snehanam || 
 AS.Ci.20.3  nirāmeṣu kṣīṇakapheṣu ca
                        śītavīryāṇi sarpīṃṣi tiktakatrāyamāṇāghṛtādīni pāne dadyāt |  
 tatra madanendrayavapaṭolapicumandamadhukekṣurasān vamane 'vacārayet |  
 drākṣātrivṛttriphalātrāyamāṇā virecane || 
 AS.Ci.20.4  
                        mustadevadārukuṣṭhaśatāhvāvārāhīdhānyākakṛṣṇagandhāvaṃśārtagalān
                        lepasekeṣvanilaje hrasvavaḍhravallīkaṇṭakapañcamūlāni ca || 
 AS.Ci.20.5  pitte tu
                        kamalotpalaśaivālapaṅkadūrvāmṛṇālaśṛṅgāṭakakaśerukaśarkarādrīberakucandanamuktāmaṇigairikapayasyāprapauṇḍarīkamadhukapadmakaghṛtakṣīrāṇi
                        nyagrodhādiṃ ca || 
 AS.Ci.20.6  
                        śleṣmaṇyajagandhāśvagandhāsaralakālakaiṣikāgaruvocarāsnāvacāśītaśivendravallīgomūtrāṇi
                        varaṇādiṃ ca saṃsarge yathādoṣabalaṃ vikalpayet || 
 AS.Ci.20.7  tatra kaphasthānāśrite sāme
                        pittasthānagate ca rūkṣā viśītāḥ pralepapariṣekāḥ || 
 AS.Ci.20.8  pitte tanavaḥ suśītāḥ saghṛtā
                        vastrāntaritāḥ kṣaṇe kṣaṇe cāpanīyānye prayojyāḥ || 
 AS.Ci.20.9  dvandvajeṣu yathāyathaṃ
                        doṣāṃścikitset |  
 viśeṣeṇāgnivisarpe mahātiktakaṃ pibet |  
 granthivisarpe raktapittasaṃsargamavekṣya prāglaṅghanādīni virecanāntāni
                        śamanāni ca yojayet |  
 tato vātaśleṣmaharaṃ karma || 
 AS.Ci.20.10  śūle ca tadā
                        snigdhāmloṣṇābhirutkārikābhirgranthīnāmupanāhanam |  
 vātakaphavisarpoktaiśca lepastaireva vā siddhena tailena toyena vā pariṣekaḥ
                        |  
 limpedvā śuṣkamūlakasya kalkena naktamālatvaco vā |  
 bibhītakena vā vijayākṣanāgabalāgnimanthabhūrjagranthivaṃśapatrāṇāṃ vā || 
 AS.Ci.20.11  
                        dantīcitrakamūlatvakkāsīsārkasnuhīkṣīrabhallātakāsthibhiruṣṇairlepaḥ
                        śilāmapi bhinatti |  
 dīrghakālaprasakte tu granthau triphalāṃ prayuñjīta |  
 madhupippalīrvā |  
 mustāsaktubhallātakāni vā |  
 sīghumadhuśarkarān vā |  
 mātuluṅgarasānuviddhāṃ madirāṃ vā |  
 girijatuṃ vā gulmabhedanaṃ vā |  
 taptalohopalādipīḍanaṃ vā |  
 jatrūrdhvagate tīkṣṇadhūmavamanāni ca || 
 AS.Ci.20.12  tathāpyabhede kṣāreṇāgninā vā
                        dahet |  
 pāṭayitvā vā śastreṇa pariśodhayet |  
 vidagdhaṃ vā raktamapanīyāpanīya punaḥpunaḥ svedayet |  
 evaṃ paryāyeṇa raktapitte vātaśleṣmaṇi cottiṣṭheta || 
 AS.Ci.20.13  sarvasmin visarpe paryāgate
                        vidārite ca vraṇavat |  
 tailaṃ ca dārvīviḍaṅgakampillakaiḥ granthivraṇasādhanaṃ sādhayet || 
 AS.Ci.20.14  kardamake śīghrataraṃ sutarāṃ
                        ca vamanādīni kṛtvā punarjalaukobhirasṛgavasecayet |  
 asṛkprakledāddhi tvaṅmāṃsasirāsnāvasaṅkledo bhavati |  
 pibecca kaṣāyaṃ ghanapaṭolapicumandānām |  
 mustośīrāmalakasārivāṇām |  
 candanotpalayoḥ |  
 paṭolādivargasya vā |  
 ghṛtamiśraṃ vā dārvītvaktiktāpaṭolayaṣṭyāhvāriṣṭamasūratriphalātrāyamāṇānām
                        || 
 AS.Ci.20.15  virekārthaṃ ca trivṛccūrṇaṃ
                        sarpiṣā payasā drākṣārasena gharmāmbhasā vā pāyayet |  
 trāyamāṇāśṛtaṃ pittodvṛtto kṣīramiti |  
 bhavati cātra || 
 AS.Ci.20.16  śreṣṭhāsrasrutirevātra
                        visarpo hyasṛgāśrayaḥ |  
 yacca nāsāvasaṃsṛṣṭo raktapittena jāyate || 
 AS.Ci.20.17  na ghṛtaṃ bahudoṣāya deyaṃ
                        yanna virecanam |  
 tena doṣo hyupastabdhastvagraktapiśitaṃ pacet || 
 iti viṃśo 'dhyāyaḥ || 
 
 
                    atha ekaviṃśo 'dhyāyaḥ | 
                     AS.Ci.21.1  athātaḥ kuṣṭhacikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.21.2  pūrvarūpeṣveva kuṣṭhinaṃ
                        snehapānenopakrameta |  
 tatra vātottare meṣaśṛṅgīśārṅgeṣṭairaṇḍaguḍūcīdvipañcamūlasiddhaṃ tailaṃ
                        ghṛtaṃ vā pānābhyaṅgayorvidadhyāt || 
 AS.Ci.21.3  pittottare
                        dhavāśvakarṇakakubhavacāpunarnavapalāśapicumandamadhukalodhrasamaṅgāsiddhaṃ
                        sarpiḥ |  
 athavā paṭolapicumandadārvīdurālabhātiktarohiṇīpāṭhāparpaṭakatrāyamāṇānāṃ
                        pālikān bhāgān jalāḍhakadvaye 'ṣṭabhāgaśeṣaṃ kvāthayet |  
 tena kārṣikaiścandanopakulyāmustātrāyantīndrayavabhūnimbaiḥ kalkitaiḥ sapiṣo
                        dvādaśapalaṃ sādhayet |  
 etattiktakaṃ sarpiḥ
                        kuṣṭhavisarpavisphoṭagaṇḍagaṇḍamālāśvayathupiṭakāraktapittadurnāmavātaśoṇitakāmalāpāṇḍvāmayonmādadāhatṛḍbhramakaṇḍūkuṣṭhanāḍīgulmamadatimiravyaṅgaśvitrāpasmārabhagandharodarapradarajvaragaravidradhigrahaṇīhṛdrogānapaharati
                        || 
 AS.Ci.21.4  
                        saptacchadakaṭukātiviṣāśamyākapāṭhāmustatriphalośīrapaṭolaparpaṭakapippalīdvayadvirajanīdvisārivā
                        candanadurālabhāpadmakavacāśatāvarīviśālākuṭajabījavṛṣamūrvāguḍūcībhūnimbatrāyamāṇāmadhukagarbhaṃ
                        dviguṇāmalakarasamaṣṭaguṇāmbu sarpirvipakvaṃ mahātiktakākhyaṃ
                        ghṛtamadhikaguṇaṃ pūrvasmāt |  
 guggulupañcatiktaṃ vā pibet || 
 AS.Ci.21.5  kaphottare
                        sālapriyālaśamyākāriṣṭasaptaparṇacitrakamaricavacākuṣṭhaiḥ sādhitam |  
 athavā bṛhatīdvayakākamācīśukanāsākvāthe
                        maricaviḍaṅgaśigrujātīdevadārukṣavakaharidrābhayākalkena vājimūtreṇa ca
                        siddhaṃ sarpiḥ || 
 AS.Ci.21.6  sarveṣu ca
                        bhallātakatuvarakasiddhārthakānyatamatailam |  
 bhallātakapathyākṛmighnasiddhaṃ vā haviḥ || 
 AS.Ci.21.7  tataḥ snigdhasya yathādoṣaṃ
                        yathāsannaṃ ca saṃśodhanāni prayuñjīta |  
 sirāṃ ca balāpekṣī vidhyedekāṃ dve tisraścatasraḥ pañca vā |  
 antarāntarā ca punaḥpunaḥ snehaṃ pibet |  
 durbalaṃ hi śūnyakoṣṭhaṃ kuṣṭhinaṃ vāyurabhibhavati |  
 vamane tvasya madhukakuṭajabījanimbapaṭolapallavāni vidadhyāt |  
 kumbhanikumbhatriphalā virecane māṇibhadravaṭakāṃśca || 
 AS.Ci.21.8  paṭolaviśālayormūlaṃ triphalā
                        ca pṛthak tribhāgonatriśāṇāḥ kaṭukātrāyamāṇe śāṇāṃśe śuṇṭhyāstribhāgonaḥ
                        śāṇaḥ tadetat palamaikadhyaṃ salile vipācya pāyayet |  
 ūrdhvādhoviriktaśca jīrṇe jāṅgalarasenāśnīyāt |  
 evametat ṣaḍrātraprayogāt paraṃ
                        pittakaphaśophakuṣṭhaduṣṭanāḍīvraṇārśobhagandaragrahaṇīpāṇḍuhalīmakakāmalāviṣamajvarahṛdbastivedanāghnam
                        || 
 AS.Ci.21.9  ubhayānulomanaṃ vā
                        brāhmīsvarasasādhitaṃ sarpiḥ pibet |  
 āvartakītulāṃ salilārmaṇe 'ṣṭāṃśaśiṣṭāṃ vipācya tena niryūheṇa tanmūlaiśca
                        ghṛtaprasthaṃ sādhayet |  
 tato mātrāmekāhāntaraṃ pibet |  
 ūrdhvādho viricyamānastṛṣitaḥ |  
 śītalavaṇamāranālaṃ jīrṇasnehaśca tenaiva kodravaudanamaśnīyāt |  
 anena kuṣṭhaśvitrāpacībhagandaranāḍīvraṇākhuviṣāṇi sidhyanti |  
 medhyaṃ caitat puṃsavanaṃ ca || 
 AS.Ci.21.10  
                        dārvīpaṭolabṛhatīsevyamadananimbakṛtamālaghanendrayavaiḥ sasnehairāsthāpanam
                        |  
 ebhireva ca vipakvaḥ sneho 'nuvāsanārhasyānuvāsanam |  
 dantīmaricaphaṇijjakārdrakakarañjabījapippalīviḍaṅgasaindhavairūrdhvajatrugate
                        kuṣṭhe kṛmiṣu ca śirovirekaḥ |  
 sūtrasthānokto vairecanikadhūmaśca || 
 AS.Ci.21.11  tataḥ sarvato
                        viśuddhasyāntarbahiḥ śamanāni prayuñjīta || 
 AS.Ci.21.12  
                        khadirakadaratiniśāsanaśirīṣaśiṃśapāśākasarjārjunajambūkaravīradhavāmalakīmuṣkakākṣikabadarīvañjulanimbakarañjakadambamadhūkasārān
                        sārdrān
                        kṛtamālaniculapaṭolāṅkolabalābilvakuṭajakaṭabhīpāribhadrasahacaragṛdhranakhīvaraṇavardhamānārkasaubhañjanāṭarūṣakaśatāvarīśvadaṃṣṭrāhimārāśvakarṇaśrīparṇīsvayaṃguptāgnimanthendravāruṇīkākodumbarikāmeṣaśṛṅgīṭuṇṭukaguḍūcīvarṣābhūvāyasībṛhatīdvayarohiṇīmūrvāśārṅgaṣṭāmūlāni
                        ca śakalayitvā pṛthak triṃśatpalikāni saṅkṣudya mahati kaṭāhe
                        'ṣṭaguṇenāmbhasā kvāthayet |  
 aṣṭabhāgaśeṣaṃ niryūhamavatārya parisrāvya ca tasmin sarpiṣaḥ palaśatatrayaṃ
                        vipacedīṣadavaśeṣakaṣāye ca vidalīkṛtāruṣkarasahasratrayamatrāvāpya punaḥ
                        pācayedvigatasvarasānyaruṣkarāṇyapāsya tasmin snehe sucūrṇitāni prakṣipet |  
 vyādhighātavyoṣanākulīmārkavārkakākādanītagarakaṭukākuṣṭhabilvahiṅguviḍaṅgacitrakātiviṣāmustendrayavendravāruṇīrūpya
                        malaloharajolohakāntarasāñjanābhraśukanāsādevadālītriphalālāṅgalikīviśālākumbhanikumbhavacāvārāhīmahādrumakośātakīprapunnāṭasomaparṇīnalikādvayapaṭolījātīpallavatāpyakāravellīkūlikākandakasaptacchadaśārṅgeṣṭotpalasārivāgugguluśilājatumūrvākustumbarījīvakadvayapāṭhendrurekhāvajrakandaharidrādvayalavaṇapañcakāni
                        pratyekaṃ tripalikāni śṛṅgīviṣapalaṃ caikaṃ tato darvyā samantādāghaṭya
                        suguptaṃ bhūmau dhānye vā māsaṃ nikhanet || 
 AS.Ci.21.13  atha
                        kṛtasaṃśuddhisvastyayanaḥ kuṣṭhī prātastato mātrāmupayuñjīta |  
 jīrṇe ca yatheṣṭamāhāraṃ tenāsya pūrvamaṅgāni tudyante bhidyante śūyante
                        sphuranti sphuṭanti ca |  
 tataḥ saptarātrāt punaḥ svasthībhavanti |  
 api ca || 
 AS.Ci.21.14  yogarājamavalihya samastaṃ
                        saṃjñayaiva kathitottamaśaktim |  
 hanti kuṣṭhamatipātitagātraṃ snāyujālapariśeṣamaśeṣam || 
 AS.Ci.21.15
                         śvāsāgnisādārucikāsayakṣmagulmāḍhyavātagrahaṇīpramehān |  
 śophaṃ kṛmīn pāṇḍugadaṃ jvarāṃśca nivartayatyeṣa rasāyanāgryaḥ || 
 AS.Ci.21.16  
                        triphalādaśamūlamūrvāmustasaptacchadadārunimbatvaggavākṣīcitrakamañjiṣṭhāvyoṣacūrṇaṃ
                        navaguṇaiḥ saktubhiryuktaṃ sakṣaudraṃ śīlayet || 
 AS.Ci.21.17  athavā kṣuṇṇānyavān nistuṣān
                        rātrau gomūtraparyuṣitānahani kiliñje śoṣayedevaṃ saptāhaṃ
                        bhāvayecchoṣayecca |  
 tatastān saktūn kṛtvā
                        bhallātakaprapunnāṭāvalgujacitrakaviḍaṅgamustacūrṇacaturbhāgayuktānasanādikaṣāyeṇa
                        pāyayet || 
 AS.Ci.21.18
                         evamasanādikvāthapītānāmāragvadhādikaṣāyapītāna vā gojīrṇakānāṃ vā
                        yavānāṃ saktūnaruṣkarāgnimanthacūrṇamiśrān
                        khadirāsanasārarohitakaguḍūcīnāmanyatamasya kaṣāyeṇa dāḍimāmlavetasāmlena
                        saindhavalavaṇena sitāmadhumadhureṇāloḍya pāyayet |  
 eṣa sarvamanthakalpaḥ |  
 yāvakāṃśca bhakṣyānapūpapūrṇakośaśaṣkulī prabhṛtīn kuryāt |  
 yavavacca godhūmaiḥ || 
 AS.Ci.21.19  surāṃ kalpayet
                        palāśakṣārabhāvitaśālitaṇḍulapiṣṭena kṣārodakenaiva sveditena
                        priyaṅgugajapippalīcitrakakebukailāvālukaparipelavalodhramaricaviḍaṅgacūrṇamiśreṇa
                        nave caināṃ bhājane jatusṛte kṣaudrapippalīlipte sthāpayet |  
 tato gandharasopapannāṃ kuṣṭhine pātuṃ dadyāt || 
 AS.Ci.21.20
                         khadiraśiṃśapāsāramuttamakāraṇīṃ brahmīṃ kośavatīṃ ca kaṣāyakalpena
                        vipacet |  
 tena kvāthena taṇḍulān bhāvayet |  
 piṣṭaṃ ca svedayet |  
 abhiṣuṇuyācca pūrvavat || 
 AS.Ci.21.21  
                        trivṛcchyāmāgnimanthasaptalākebukaśaṅkhinītilvakatriphalāpalāśaśiṃśapānāṃ
                        rasamādāya palāśadroṇyāmabhyāsicaya
                        khadirāṅgārataptamayaḥpiṇḍamekaviṃśativārānnirvāpya tatastaṃ rasamāsicya
                        sthālyāṃ gomayāgninā sādhayet |  
 sidhyati cāvapet |  
 pippalīcūrṇasya bhāgaṃ dvau madhunastāvadghṛtasya tataścaturbhāgāvaśiṣṭe
                        'vatīrṇe bhūyo 'gnitaptamayaḥpiṇḍaṃ tasmin prakṣipet praśāntaṃ ca lohapātre
                        suguptaṃ nidadhyāt |  
 iyamayaskṛtiḥ dussādhamapi kuṣṭhaṃ mehaṃ vā sādhayati |  
 sthūlaṃ karśayati śophamupahanti sannamagnimuddharati |  
 viśeṣeṇa rājayakṣmiṇāmupadiśyate |  
 varṣaśatāyuścaināmupayujya puruṣo bhavati || 
 AS.Ci.21.22  asanādikvāthamāsicya
                        palāśadroṇyamayoghanaistaptaiḥ saṃyojya nirvāpya ca kṛtasaṃskāre kalaśe
                        prakṣipya vatsakādiṃ prativāpya kṣaudraṃ ca suguptaṃ māsaṃ nidhāyopayuñjīta
                        || 
 AS.Ci.21.23  evaṃ
                        nyagrodhādiṣvāragvadhādiṣu cāyaskṛtiṃ vidadhyāt |  
 khadirasuradārukvāthaprasthaṃ kṣaudraprasthaṃ matsyaṇḍikāpprasthaṃ
                        lohacūrṇārdhaprasthaṃ triphalācaturjātakamaricāni ca kārṣikāṇi prakṣipyāyase
                        bhāṇḍe māsasthitaṃ tadupayojayet || 
 AS.Ci.21.24  rasāyanaprayogeṇa ca
                        lohatulāṃ tuvarakāsthīni bhallātakānyalambuṣāmavalgujaṃ
                        guggulumarśovihitavidhānena vā citrakamiti || 
 AS.Ci.21.25  bhavati cātra |  
 kilāsakuṣṭhagrahaṇīpramehasthūlatvadurnāmabhagandareṣu |  
 pāṇḍutvaśūnatvakaphāmayeṣu manthādiyogān vidadhīta dhīmān || 
 AS.Ci.21.26  śālayo yavagodhūmakoradūṣāḥ
                        priyaṅgavaḥ |  
 mudgā masūrāstuvarī tiktaśākāni jāṅgalam || 
 AS.Ci.21.27
                         triphalāruṣkarāriṣṭakṣaudrayojitabhāvitam |  
 dhātrīkhadiranimbāmburasaṃ mudgapaṭolajam || 
 AS.Ci.21.28  madyānyauṣadhagarbhāṇi
                        mathitaṃ cendurājimat |  
 annapānaṃ hitaṃ kuṣṭhe na tvamlalavaṇoṣaṇam |  
 dadhidugdhaguḍānūpatilamāṣāṃstyajettarām || 
 AS.Ci.21.29  tulārdhaṃ
                        nimbapañcāṅgyāstathā khadirasārataḥ |  
 harītakīdalatulāṃ bhallātakatulāṃ daśa || 
 AS.Ci.21.30  kṛṣṇāviḍaṅgakuḍavāvaikadhyaṃ
                        vipacejjale |  
 kaṣāyaṃ taṃ parisrāvya nidadhyāttāmrabhājane || 
 AS.Ci.21.31  ṣaṇmāsataḥ pibet
                        kuṣṭhakṛmimehairvimucyate |  
 nimbāriṣṭa iti khyāto varuṇenaiṣa nirmitaḥ || 
 AS.Ci.21.32  viḍaṅgasārāmalakābhayānāṃ
                        palaṃ palaṃ trīṇi palāni kumbhāt |  
 guḍasya ca dvādaśa māsameṣa jitātmanā hantyupayujyamānaḥ || 
 AS.Ci.21.33  
                        kuṣṭhaścitraśvāsakāsodarārśomehaplīhagranthirugjantugulmān |  
 siddhaṃ yogaṃ prāha yakṣo mumuhṣorbhikṣoḥ prāṇān māṇibhadraḥ kilemam || 
 AS.Ci.21.34
                         kaṭukāpaṭolamūlottamāvacānimbarātrimañjiṣṭhānām |  
 saṃśīlitaḥkaṣāyastvagāmayān śleṣmapittabahulān hanti || 
 AS.Ci.21.35  vātottarāṃstu sarpirvipācitaṃ
                        kvathitakalkitaiśca kaṭukādyaiḥ |  
 khadirāriṣṭaguḍūcīsuratarudārvīśca kalpayet pṛthagevam || 
 AS.Ci.21.36  śītaḥ kaṣāyaḥ khadirasya
                        pītaḥ sakṣaudratārkṣyo harati prasahya |  
 tvakkaṇṭharogāpacigulmamehān balāhakān vāyuriva pracaṇḍaḥ || 
 AS.Ci.21.37  sarpirmadhubhyāṃ
                        triphalārasena viḍaṅgakalkena ca samprayuktaḥ |  
 kuṣṭhaṃ kaṣāyaḥ khadirasya hanti tiṣṭhan kaṣāyaṃ manasīva dharmaḥ || 
 AS.Ci.21.38  khadirasya lūnaśiraso mūle
                        khātasya madhyamaṃ mūlam |  
 chitvādho 'yaḥkumbhaṃ rasasaṃgrahaṇāya nidadhīta || 
 AS.Ci.21.39  liptāt kṛṣṇamṛdendhanaiśca
                        nicitādādīpitādvahninā |  
 tasmādyaścyavate rasaḥ sa sahitaḥ kṣaudrājyadhātrīrasaiḥ |  
 pītaḥ kuṣṭhabhagandarārurapacīmehāsrapāṇḍūn jayet |  
 prasthastasya jarāṃ ca bhojyamiha tu tyājyaṃ ca bhallātavat || 
 AS.Ci.21.40  yojya
                        khadiravannimbaśiṃśapāragvadhāsanam |  
 rohatikaṃ surāhvaṃ ca dhadirodakapāyinaḥ || 
 AS.Ci.21.41  dārvī rasāñjanaṃ vā gomūtreṇa
                        prabādhate kuṣṭham |  
 abhayā prayojitā vā māsaṃ savyoṣaguḍatailā || 
 AS.Ci.21.42
                         darvīkaliṅgakaṭukātiviṣāgnipāṭhāmūtreṇa sūkṣmarajaso dharaṇapramāṇāḥ
                        |  
 pītā jayanti gudajodaragulmakuṣṭhakoṣṭhānilāḍhyapavanagrahaṇīpramehān || 
 AS.Ci.21.43  
                        lākṣādantīmadhurasavarādvīpipāṭhāviḍaṅgapratyakpuṣpītrikaṭurajanīsaptaparṇāṭarūṣam
                        || 
 AS.Ci.21.44  raktā nimbaṃ suratarukṛtaṃ
                        pañcamūlyau ca cūrṇaṃ pītvā māsaṃ jayati hitabhuggavyamūtreṇa kuṣṭham || 
 AS.Ci.21.45
                         daśapalamariṣṭapallavakusumajaṭātvakphalaṃ yathākālam |  
 prayāharet samastaṃ kṛtamālatarośca tattadvat || 
 AS.Ci.21.46
                         sañcūrṇyāsanakhadirakvāthenāplāvya śoṣayedanile |  
 citrakaghanabhallātakagokṣurakamahauṣadhatriphalāḥ || 
 AS.Ci.21.47  lohaviḍaṅgāvalgujasitopalāḥ
                        palasamā rajīkṛtya |  
 saptāhamekatastadrasena bhṛṅgyāstato bhāvyam || 
 AS.Ci.21.48  atha pītamakṣamātraṃ ghṛtena
                        dugdhena koṣṇasalilairvā |  
 acirāt karoti vahniṃ matiṃ smṛtiṃ pāṭavaṃ medhām || 
 AS.Ci.21.49
                         kṛmikuṣṭhagaṇḍapāṇḍupramehavaktrāmayārucicchardīḥ |  
 apacībhagandarasthaulyaduṣṭanāḍīvraṇavyaṅgān || 
 AS.Ci.21.50  kaphapittajān vikārān
                        viśeṣataḥ suviṣamān nivartayati |  
 varṣādviṣagarakṛtyā nityābhyāsena khalatipalitāni || 
 AS.Ci.21.51
                         trikaṭūttamātilāruṣkarājyamākṣikasitopalāvihitā |  
 guṭikā rasāyanaṃ syāt kuṣṭhajicca viṣyā ca saptasamā || 
 AS.Ci.21.52  
                        candraśakalāgnirajanīviḍaṅgatuvarāsthyaruṣkaratriphalābhiḥ |  
 vaṭakā guḍāṃśaklṛptāḥ samastakuṣṭhāni nāśayantyabhyastāḥ || 
 AS.Ci.21.53  viḍaṅgabhallātakabākucīnāṃ
                        sadvīpivārāhiharītakīnām |  
 salāṅgalīkṛṣṇatikopakulyā guḍena piṇḍī vinihanti kuṣṭham || 
 AS.Ci.21.54  
                        pathyākaliṅgakapalāśaphalendurājībhallātakāsthicaturaṅgulacitrakārkaiḥ |  
 sāvartakīkṛmiharaiḥ kramavardhitāṃśaiḥ mūtreṇa tulyatuvarairvaṭakā gadaghnāḥ
                        || 
 AS.Ci.21.55  śaśāṅkalekhā saviḍaṅgasārā
                        sapippalīkā sahutāśamūlā |  
 sāyomalā sāmalakā satailā kuṣṭhāni kṛcchrāṇi nihanti līḍhā || 
 AS.Ci.21.56
                         bhūnimbanimbatriphalāpadmakātiviṣākaṇāḥ |  
 mūrvāpaṭolīdviniśāpāṭhātiktendravāruṇīḥ || 
 AS.Ci.21.57  sakaliṅgavacāstulyā
                        dviguṇāśca yathottaram |  
 lihyāddantītrivṛdbrāhmīścūrṇitā madhusarpiṣā || 
 AS.Ci.21.58  kuṣṭhamehaprasuptīnāṃ paramaṃ
                        syāttadauṣadham |  
 varākaṇāviḍaṅgān vā lihyāttailājyamākṣikaiḥ || 
 AS.Ci.21.59  khadiraśakalacūrṇaṃ
                        kṣaudrasarpirvimiśraṃ |  
 sagirijatuviḍaṅgaṃ mātrayā sevamānaḥ |  
 laghumitahitabhojī brahmacārī jitātmā |  
 śvayathukiṭibhakoṭhaśvitrakuṣṭhāni hanyāt || 
 AS.Ci.21.60  khadirāsanasārasya tulāṃ
                        droṇe 'mbhasaḥ kṣipet |  
 aṣṭame 'hani tattoyaṃ pacedādarvilepanāt || 
 AS.Ci.21.61  triphalārdhatulācūrṇaṃ
                        tatpādena tu bākucīm |  
 tadardhaṃ dvīpino mūlaṃ tadvadbrāhmīṃ samārkavām || 
 AS.Ci.21.62  lohakrimighnadviprasthaṃ
                        kṣiptvā tadvaṭakīkṛtam |  
 kuṣṭhamehagrahaṇyarśobhagandariṣu pūjitam || 
 AS.Ci.21.63  lāṅgalītriphalālohacūrṇaṃ
                        daśapalaṃ pṛthak |  
 guṭikātriśataṃ ṣaṣṭiṃ kuryādbhṛṅgarasāplutam || 
 AS.Ci.21.64  chāyāśuṣkāṃ ca
                        tatrārdhaguṭikāṃ bhakṣayet puraḥ |  
 jīrṇe rasena rūkṣeṇa peyāpūrvaṃ ca bhojayet || 
 AS.Ci.21.65  yantrito brahmacaryādyaiḥ
                        krameṇa guṭikāmapi |  
 khādet parastānmāsasya bhavet kāmacaraḥ kramāt || 
 AS.Ci.21.66  evaṃ sarvāṇi kuṣṭhāni
                        jayatyatibalānyapi |  
 dhīmedhāsmṛtiyuktaśca nīrugjīvet samāḥ śatam || 
 AS.Ci.21.67
                         vāsāmṛtānimbavarāpaṭolavyāghrīkarañjodakakalkapakvam |  
 sarpirviṃsarpajvarakāmalāsrakuṣṭhāpahaṃ vajrakamāmananti || 
 AS.Ci.21.68  
                        triphalātrikaṭudvikaṇṭakārīkaṭukākumbhanikumbharājavṛkṣaiḥ |  
 savacātiviṣāgnikaiḥ sapāṭhaiḥ picubhāgairnavavajradugdhamuṣṭyā || 
 AS.Ci.21.69  piṣṭaiḥ siddhaṃ sarpiṣaḥ
                        prasthamebhiḥ krūre koṣṭhe snehanaṃ recanaṃ ca |  
 kuṣṭhaśvitraplīhavardhmāśmagulmān hanyāt kṛcchrāṃstanmahāvajrakākhyam || 
 AS.Ci.21.70  yaterlelītakavasā
                        kṣaudrajātīrasānvitā |  
 kuṣṭhaghnī samasarpirvā sagāyatryasanodakā || 
 AS.Ci.21.71  mūtre vinītā triphalārase vā
                        siddhā ghṛte vāmbhasi kevale vā |  
 rasāyanaṃ pathyabhujo haridrā nihanti pāṇḍvāmayakuṣṭhamehān || 
 AS.Ci.21.72  pibedamṛtavalyā vā svarasaṃ
                        yantrapīḍitam |  
 medhyaṃ tat kuṣṭhamehārśaśchardivātāsranāśanam || 
 AS.Ci.21.73  sthirakaṭhinamaṇḍalānāṃ
                        kuṣṭhānāṃ poṭṭalairhitaḥ svedaḥ |  
 svinnotsannaṃ vilikhet kuṣṭhaṃ tīkṣṇena śastreṇa || 
 AS.Ci.21.74
                         rudhirāgamārthamathavāśṛṅgālābūbhirapaharedraktam |  
 pracchedalpaṃ kuṣṭhaṃ nirecayedvā jalaukobhiḥ || 
 AS.Ci.21.75  ye lepāḥ kuṣṭhānāṃ yujyante
                        nirhṛtāsradoṣāṇām |  
 saṃśodhitāśayānāṃ sadyaḥ siddhirbhavati teṣām || 
 AS.Ci.21.76  yeṣu na śastraṃ kramate
                        sparśendriyanāśaneṣu kuṣṭheṣu |  
 teṣu nipātyaḥ kṣāro raktaṃ doṣaṃ ca visrāvya || 
 AS.Ci.21.77  lepo 'tikaṭhinaparuṣe supte
                        kuṣṭhe sthire purāṇe ca |  
 pītāgadasya kāryo viṣaiḥ samantrāgadaiścānu || 
 AS.Ci.21.78  stabdhāni
                        suptasuptānyasvedanakaṇḍulāni kuṣṭhāni |  
 kūrcairdantītrivṛtākaravīrakarañjakuṭajānām || 
 AS.Ci.21.79  jātyarkanimbajairvā patraiḥ
                        śastraiḥ samudraphenena |  
 ghṛṣṭāni gomayairvā tataḥ pradehaiḥ pradehyāni || 
 AS.Ci.21.80  āragvadhaḥ saiḍagajaḥ karañjo
                        vāsā guḍūcī madanaṃ haridre |  
 śryāhvaḥ surāhvaḥ khadiro dhavaśca nimbo viḍaṅgaḥ karavīrakaśca || 
 AS.Ci.21.81  granthiśca bhūrjo laśunaḥ
                        śirīṣaḥ salomaśo guggulukṛṣṇagandhe |  
 phaṇijjako vatsakasaptaparṇapīlūni kuṣṭhaṃ sumanaḥpravālāḥ || 
 AS.Ci.21.82  vacāhareṇustrivṛtā nikumbho
                        bhallātakaṃ gairikamañjanaṃ ca |  
 manaḥśilāle gṛhadhūma elā kāsīsalodhrārjunamustasarjāḥ || 
 AS.Ci.21.83  ityardharūpairvihitāḥ ṣaḍete
                        gopittapītāḥ punareva piṣṭāḥ |  
 siddhāḥ paraṃ sarṣapatailayuktāścūrṇāḥ pradehā bahuśāḥ prayojyāḥ || 
 AS.Ci.21.84  kuṣṭhāni kṛcchrāṇi navaṃ
                        kilāsaṃ surendraluptaṃ kiṭibhaṃ sadadrum |  
 bhagandarārśāṃsyapacīṃ sapāmāṃ hanyuḥ prayuktānacirānnarāṇām || 
 AS.Ci.21.85  nimbaṃ haridre surasaṃ
                        paṭolaṃ kuṣṭhāśvagandhe suradāruśigru |  
 sasarṣapaṃ tumburudhānyavanyaṃ caṇḍāṃ ca cūrṇāni samāni kuryāt || 
 AS.Ci.21.86  taistakrapiṣṭaiḥ prathamaṃ
                        śarīraṃ tailāktamudvartayituṃ yateta |  
 tathāsya kaṇḍūḥpiṭakāḥ sakoṭhāḥ kuṣṭhāni śophāśca śamaṃ vrajanti || 
 AS.Ci.21.87
                         mustāmṛtāsaṅgakaṭaṅkaṭerīkāsīsakampillakakuṣṭhalodhrāḥ |  
 gandhopalaḥ sarjarasaṃ viḍaṅgaṃ manaḥśilāle karavīrakatvak || 
 AS.Ci.21.88  tailaktagātrasya kṛtāni
                        cūrṇānyetāni dadyādavacūrṇanārtham |  
 dadruḥsakaṇḍūḥ kiṭibhāni pāmā vicarcikā ceti tathā na santi || 
 AS.Ci.21.89  kāṇḍe mahāvṛkṣabhave nilīnaḥ
                        svinnaḥ kukūle puṭapākayuktyā |  
 vicarcikāṃ sarṣapakalkapiṇḍo nihanti lajjāmiva rāgavegaḥ || 
 AS.Ci.21.90  manaḥśilāle maricāni
                        tailamārkaṃ payaḥ kuṣṭhaharaḥ pradehaḥ |  
 tathā karañjaprapunāṭabījaṃ kuṣṭhānvitaṃ gosalilena piṣṭam || 
 AS.Ci.21.91  guggulumaricaviḍaṅgaiḥ
                        sarṣapakāsīsasarjarasamustaiḥ |  
 śrīveṣṭakālagandhairmanaḥśilākuṣṭhakampillaiḥ || 
 AS.Ci.21.92
                         ubhayaharidrāsahitaiścātrikatailena miśritairebhiḥ |  
 dinakarakarābhitaptaiḥ kuṣṭhaṃ ghṛṣṭaṃ ca naṣṭaṃ ca || 
 AS.Ci.21.93  maricaṃ tamālapatraṃ kuṣṭhaṃ
                        samanaḥśilaṃ sakāsīsam |  
 tailena yuktamuṣitaṃ saptāhaṃ bhājane tāmre || 
 AS.Ci.21.94  tenāliptaṃ sidhma saptāhāt
                        gharmasevino 'paiti |  
 māsānnavaṃ kilāsaṃ snānena vinā viśuddhasya || 
 AS.Ci.21.95  mayūrakaṃ jarjaritaṃ samūlaṃ
                        dagdhvā parisrāvya ca saptakṛtvaḥ |  
 tenāmbhasā kaṅguṇikotthatailaṃ siddhaṃ paraṃ sidhmanibarhaṇāya || 
 AS.Ci.21.96  jīvantī mañjiṣṭhā dārvī
                        kāmpillakaṃ payastuttham |  
 eṣa ghṛtatailapākaḥ siddhaḥ siddhe ca sarjarasaḥ || 
 AS.Ci.21.97  deyaḥ samadhūcchiṣṭo vipādikā
                        tena naśyati hyaktā |  
 carmairkuṣṭhakiṭibhaṃ kuṣṭhaṃ śāmyatyalasakaṃ ca || 
 AS.Ci.21.98
                         saptaparṇakarañjārkamālatīkaravīrajam |  
 mūlaṃ snuhīśirīṣābhyāṃ citrakāsphotayorapi || 
 AS.Ci.21.99
                         karañjabījadviniśāvyoṣaiḍagajasarṣapāḥ |  
 varā vellaṃ ca taistailaṃ sagomūtrairvipācitam || 
 AS.Ci.21.100
                         kuṣṭhaduṣṭavraṇagranthigaṇḍamālābhagandarān |  
 viśeṣādvātakaphajān hantyabhyaṅgena vajrakam || 
 AS.Ci.21.101  
                        eraṇḍatārkṣyaghananīpakadambabhārṅgīkampillavellaphalinīsuravāruṇībhiḥ |  
 nirguṇḍyaruṣkarasurāhvasuvarṇadugdhāśrīveṣṭagugguluśilāharitālaviśvaiḥ || 
 AS.Ci.21.102  tulyasnugarkadugdhaṃ
                        siddhaṃ tailaṃ smṛtaṃ mahāvajram |  
 atiśayitavajrakaguṇaṃ śvitrārśogranthimālāghnam || 
 AS.Ci.21.103  kanakakṣīrī śailā bhārṅgī
                        dantyāḥ phalāni mūlaṃ ca |  
 jātīpravālasarṣapalaśunaviḍaṅgaṃ karañjatvak || 
 AS.Ci.21.104
                         saptacchadārkapallavamūlatvaṅnimbacitrakāsphotam |  
 guñjairaṇḍakabṛhatīmūlatvaksurasārjakaphalāni || 
 AS.Ci.21.105  kuṣṭhaṃ pāṭhā mustā
                        ṣaḍgranthātumburutvaco mūrvā |  
 eḍagajakuṭajaśigrutryūṣaṇabhallātakakṣavakāḥ || 
 AS.Ci.21.106  haritālamavākpuṣpī tutthaṃ
                        kampillako 'mṛtāsaṅgaḥ |  
 saurāṣṭrī kāsīsaṃ dārvītvak svarjikālavaṇam || 
 AS.Ci.21.107  etaistailaṃ tailaṃ
                        kaṭutailaṃ vā caturguṇe mūtre |  
 karavīramūlapallavatoye ca vipācitaṃ jayati || 
 AS.Ci.21.108  kaṭukālābunyastaṃ
                        jityābhyaṅgena vātakaphakuṣṭham |  
 maṇḍaladadrūkoṣṭhakṛmipāmāvicarcikāḥ sutarām || 
 AS.Ci.21.109
                         sikthakatutthakaguggulusindūrarasāñjanaiḥ kaṭukatailam |  
 pāmākiṭibhavicarciṣu sādhitamabhyañjane śreṣṭham || 
 AS.Ci.21.110
                         śaileyakampillakapaṭṭikāhvasurāṣṭrajāsarjarasopalāni |  
 śilā ca cūrṇo navanītayuktaṃ kuṣṭhe sravatyabhyadhikaṃ praśastaḥ || 
 AS.Ci.21.111
                         eḍagajakuṣṭhasaindhavasiddhārthaviḍaṅgakāñjikairliptam |  
 kṛmipāmāsidhmadadrūmaṇḍalakuṣṭhaṃ śamaṃ yāti || 
 AS.Ci.21.112  lākṣāvyoṣaṃ prāpunāṭaṃ ca
                        bījaṃ saśrīveṣṭāḥ kuṣṭhasiddhārthakāśca |  
 takronmiśraḥ syāddharidrā ca lepo dadrūṣūkto mūlakotthaṃ ca bījam || 
 AS.Ci.21.113
                         dūrvābhayāsaindhavacakramarda kuṣṭherakāḥ kāñjikatakrapiṣṭāḥ |  
 tribhiḥ pralepairapi baddhamūlāṃ dadrūṃ ca kaṇḍūṃ ca vināśayanti || 
 AS.Ci.21.114  manaḥśilātvakkuṭajaṃ
                        sakuṣṭhaṃ salomaśaḥ saiḍagajaḥ karañjaḥ |  
 granthiśca bhaurjaḥ karavīramūlaṃ cūrṇāni sādhyāni tuṣodakena || 
 AS.Ci.21.115  palāśanirdāharasena vāpi
                        karṣonmitānyāḍhaka sammitena |  
 darvīpralepaṃ pravadanti lepametat paraṃ kuṣṭhaniṣūdanāya || 
 AS.Ci.21.116  elācitrakanimbavṛṣakaṃ
                        kuruvindanāgarārkaṃ ca |  
 cūrṇīkṛtamaṣṭāhaṃ bhāvayitavyaṃ palāśasya || 
 AS.Ci.21.117  kṣāreṇa gavāṃ mūtrasrutena
                        tenāsya maṇḍalānyāśu |  
 bhidyante dīryanti ca liptānyarkābhitaptāni || 
 AS.Ci.21.118  māṃsī maricaṃ lavaṇaṃ
                        rajanī tagaraṃ sudhā gṛhāddhūmaḥ |  
 mūtraṃ pittaṃ kṣāraḥ pālāśaḥ kuṣṭhanullepaḥ || 
 AS.Ci.21.119  mustaṃ triphalā madanaṃ
                        karañja āragvadhaḥ kaliṅgayavāḥ |  
 sasaptāhvakuṣṭhaphalinīdārvyaḥsiddhārthakaṃ snānam || 
 AS.Ci.21.120  eṣa kaṣāyo vamanaṃ
                        virecanaṃ varṇadastathodgharṣaḥ |  
 tvagdoṣakuṣṭhaśophaprabādhanaḥ pāṇḍurogaghnaḥ || 
 AS.Ci.21.121
                         karavīranimbakuṭajācchamyākāccitrakācca mūlānām |  
 mūtre darvīlepaḥ kvātho lepena kuṣṭhaghnaḥ || 
 AS.Ci.21.122  śvetakaravīramūlaṃ
                        kuṭajakarañjāt phalaṃ tvaco dārvyāḥ |  
 sumanaḥpravālayukto lepaḥ kuṣṭhāpahaḥ siddhaḥ || 
 AS.Ci.21.123  śairīṣī tvak puṣpaṃ
                        kārpāsyā rājavṛkṣapatrāṇi |  
 piṣṭā ca kākamācī caturvidhaḥ kuṣṭhahā lepaḥ || 
 AS.Ci.21.124  dārvīrasāñjanasya ca
                        nimbapaṭolasya khadirasārasya |  
 āragvadhavṛkṣakayostriphalāyāḥ saptaparṇasya || 
 AS.Ci.21.125  iti ṣaṭ kaṣāyayogāḥ
                        kuṣṭhaghnāḥ saptamaśca tiniśasya |  
 snāne pāne ca hitāstathāṣṭamaścāśvamārasya || 
 AS.Ci.21.126  ālepanaṃ
                        pragharṣaṇamavacūrṇanameta eva ca kaṣāyāḥ |  
 tailaghṛtapākayogaiśceṣyante kuṣṭhaśāntyartham || 
 AS.Ci.21.127  sarṣapakarañjakośātakāni
                        tailānyatheṅgudīnāṃ ca |  
 kuṣṭheṣu hitānyāhustailaṃ śreṣṭhaṃ ca khadirasārasya || 
 AS.Ci.21.128  śītāḥ pradehasekāstiktaṃ
                        sarpiḥ sirāvirekaśca |  
 viśaraṇadāhaklede visphoṭe carmadalane ca || 
 AS.Ci.21.129  śīrṇanakharomamāṃsaḥ
                        kṛmimānannāmbhasī tyajet kuṣṭhī |  
 sadhyodugdhaṃ dugdhaṃ ṣaṇmāsān kārabhaṃ bhajetsamadhu || 
 AS.Ci.21.130  eḍagajaḥ saviḍaṅgo
                        mūlānyāragvadhasya kuṣṭhānām |  
 uddālanaṃ ca dantā gośvavarāhoṣṭradantāśca || 
 AS.Ci.21.131  rajanīdvayaṃ kṛmighnaṃ
                        prapunāṭaṃ rājavṛkṣamūlaṃ ca |  
 kuṣṭhotpāṭanamagryaṃ sapippalīpākalaṃ yojyam || 
 AS.Ci.21.132  śvitrāṇāṃ saviśeṣaṃ
                        yoktavyaṃ sarvato viśuddhānām |  
 utsanneṣu ca lepāḥ savarṇakaraṇāstathābhyaṅgāḥ || 
 AS.Ci.21.133  pakṣāt pakṣāt
                        chardanānyabhyupeyānmāsānmāsācchodhanaṃ cāpyadhastāt |  
 śuddhirmūrdhnaḥsyāttrirātrāttrirātrāt ṣaṣṭhe ṣaṣṭhe māsyasṛṅmokṣaṇaṃ ca
                        || 
 AS.Ci.21.134  yo durvānto durvirikto
                        'thavā syāt kuṣṭhī doṣairuddhatairvyāpyate 'sau |  
 nissandehaṃ yātyasādhyatvamevaṃ tasmāt kṛtsnānnirharedasya doṣān || 
 AS.Ci.21.135
                         vratadamayamasevātyāgaśīlābhiyogo dvijagurusurapūjā sarvasattveṣu
                        maitrī |  
 jinajinasutatārābhāskarārādhanāni prakaṭitamalapāpaṃ kuṣṭhamunmūlayanti
                        || 
 iti ekaviṃśo 'dhyāyaḥ || 
 
 
                    atha dvāviṃśo 'dhyāyaḥ | 
                     AS.Ci.22.1  athātaḥ śvitrakṛmicikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.22.2  kuṣṭhādapi bībhatsaṃ
                        yacchīghrataraṃ ca yātyasādhyatvam |  
 śvitramatastaśchāntyai yateta dīpte yathā bhavane || 
 AS.Ci.22.3  madayantyāḥ savāyasyāḥ
                        surabhyāragvadhasya ca |  
 śataṃ palānāṃ pratyekaṃ varāyāstvāḍhakatrayam || 
 AS.Ci.22.4
                         vyāghrīvahnikapotāvatsakakhadirārkamūladantyaindryaḥ |  
 saniśādvayā daśapalā kvāthe 'mīṣāṃ kṣipet piṣṭvā || 
 AS.Ci.22.5  bījaṃ
                        karañjeṅgudaśigrunimbānnīlīṃ sanīlotpalacandralekhām |  
 śyāmāṃ kirātaṃ kaṭukatrayaṃ ca pañcāḍhakaṃ tatra ca pañcagavyāt || 
 AS.Ci.22.6  śamayatyacireṇa ghṛtaṃ
                        mṛduhutavahasādhitaṃ mahānīlam |  
 na kilāsameva kevalamapacīkṛmikāsakuṣṭhamabhyastam || 
 AS.Ci.22.7
                         unmādāpasmārāvarśovidradhiśirorogān |  
 galagaṇḍagulmagaṇḍānarbudaśophapramehagalarogān || 
 AS.Ci.22.8
                         savisarpaśoṣapavanavyādhīnviṣamajvarān hanyāt || 
 AS.Ci.22.9  saṃśodhanaṃ viśeṣāt
                        pītasnehasya yojayedanu ca |  
 śvitre sraṃsanamagryaṃ malayūrasa iṣyate saguḍaḥ || 
 AS.Ci.22.10  taṃ
                        pītvābhyaktatanuryathābalaṃ sūryapādasantāpam |  
 seveta viriktaśca tryahaṃ pipāsuḥ pibet peyām || 
 AS.Ci.22.11  śvitre 'ṅge ye sphoṭā jāyante
                        kaṇṭakena tān bhindyāt |  
 sphoṭeṣu nissṛteṣu prātaḥ prātaḥ pibet pakṣam || 
 AS.Ci.22.12  malayūmasanaṃ priyaṅguṃ
                        śatapuṣpāṃ cāmbhasā samutkvāthya |  
 pālāśaṃ vā kṣāraṃ yathābalaṃ phāṇitopetam || 
 AS.Ci.22.13  vituṣāvalgujabajāccūrṇaṃ
                        govāribhāvitādvahuśaḥ |  
 mūlakvāhena pibet kalitarukṛtamālamadanaphalgūnām || 
 AS.Ci.22.14  pīte kilāsī tilatailadigdho
                        dine dine syādravipādasevī |  
 jīrṇe ca takrāplutakodravāśī sphoṭodbhavāyaiṣa vidhistrirātram || 
 AS.Ci.22.15  vidhvānyedyuḥ sphoṭakān
                        kaṇṭakaistān bastāmbhobhirghṛṣṭayā śuktavartyā |  
 limpet kāmaṃ lepanādvedanāyāṃ lepo yojyaḥ śaṅkhanābhirjalena || 
 AS.Ci.22.16
                         vyoṣasarṣapaniśāgṛhadhūmairyāvaśūkapaṭucitrakayuktaiḥ |  
 kolatulyaguṭikārdhaviṣāṃśā śvitrakuṣṭhaśamano varalepaḥ || 
 AS.Ci.22.17  gavyaṃ mūtraṃ
                        citrakavyoṣayuktaṃ sarpiḥkumbhe saṃsthitaṃ kṣaudramiśram |  
 pakṣādūrdhvaṃ śvitraṇā peyametat kāryaṃ cāsmai kuṣṭhadṛṣṭaṃ vidhānam || 
 AS.Ci.22.18  mārkavamathavā khāded bhṛṣṭaṃ
                        tailena lohapātrastham |  
 bījakaśṛtaṃ ca dugdhaṃ tadanupibecśvitranāśāya || 
 AS.Ci.22.19  pūtīkārkavyādhighātasnuhīnā
                        mūtraiḥ piṣṭāḥ pallavā jātijāśca |  
 ghnantyālepācśvitradurnāmadadrūn pāmākoṭhān duṣṭanāḍīvraṇāṃśca || 
 AS.Ci.22.20  dvaipyaṃ dagdhaṃ carma
                        mātaṅgajaṃ vā śvitre lepastailayukto variṣṭhaḥ |  
 pūtīkīṭo rājavṛkṣodbhavena kṣāreṇāktaḥ śvitrameko 'pi hanti || 
 AS.Ci.22.21  rātrau gomūtre vāsitān
                        jarjarāṅgānahnicchāyāyāṃ śoṣayet sphoṭahetūn |  
 evaṃ vārāṃstrīn bhāvayecślakṣṇapiṣṭaiḥ snuhyāḥ kṣīreṇa śvitranāśāya lepaḥ
                        || 
 AS.Ci.22.22  akṣatailadrutālepaḥ
                        kṛṣṇasarpodbhavāmaṣī |  
 śikhipittaṃ tathā dagdhaṃ drīberaṃ vā tadāplutam || 
 AS.Ci.22.23  upoṣitāyānnakālāṃstrīn
                        śvetakṛkavākave |  
 yaṣṭyāhvakuṣṭhaiḍagajabījacūrṇaṃ ghṛtānvitam || 
 AS.Ci.22.24  dadyāttasya purīṣeṇa
                        śvitramuddālya lepayet |  
 māsaṃ hantyāśu tacśvitraṃ viśeṣādguhyasaṃśrayam || 
 AS.Ci.22.25  lepaḥ paṭuvellaśilā kāsīsaṃ
                        rocanā kanakapuṣpī |  
 gopittayuktamathavā capalāñjanayugmaloharajaḥ || 
 AS.Ci.22.26  kākodumbarikā vā
                        sāvalgujacitrakā sagomūtrā |  
 kadalīkṣārayutaṃ vā kharāsthi dagdhaṃ sagorudhiram || 
 AS.Ci.22.27  nīlotpalaṃ sakuṣṭhaṃ
                        sasaindhavaṃ hastimūtrapiṣṭaṃ vā |  
 hastimadādhyuṣito vā mālatyāḥ kṣārakakṣāraḥ || 
 AS.Ci.22.28  siddhārthakābṛhatyau
                        karañjakośātakīphalaṃ guñjā |  
 śukanāsā sagavākṣī svarṇakṣīrīnikumbhaśca || 
 AS.Ci.22.29  lāṅgalikī
                        hayamārastilvakabhallātakāśvamūtrī ca |  
 mustā snuhī sahiṃsrā suvarṇaśakalā phalopetā || 
 AS.Ci.22.30  mūlakabījaṃ vyoṣaṃ
                        pīluviḍaṅgāni karṇikāraśca |  
 picumandajātīkisalayabākucikātutthakuṣṭhāni || 
 AS.Ci.22.31  kaṭurohiṇīmanohvātriphalā ca
                        sukalkitā gavāṃ mṛtre |  
 gajahayakharamūtrāṇāṃ pātratritayaṃ snugarkadugdhābhyām || 
 AS.Ci.22.32  dvau kuḍavāviha dadyāt
                        sarṣapatailācca cāturthīm |  
 darvīlepaṃ siddhā rasakriyā mūtrikā nāma || 
 AS.Ci.22.33  śvitraṃ ghṛṣṭaṃ liptaṃ
                        trīnālepāṃstayā na laṅghayati |  
 maśatilakacarmakīlagranthyarbudasarvakuṣṭhaghnī || 
 AS.Ci.22.34  kuḍavo
                        'valgujabījāddharitālacaturthabhāgasammiśraḥ |  
 mūtreṇa gavāṃ piṣṭaḥ savarṇakaraṇaḥ paraṃ śvitre || 
 AS.Ci.22.35  kṣāre sudagdhe gajaliṇḍaje vā
                        gajasya mūtreṇa parisrute ca |  
 droṇapramāṇe daśabhāgayuktaṃ datvā pacedbījamavalgujānām || 
 AS.Ci.22.36  śvitraṃ jayeccikkaṇatāṃ
                        gatena tena praliptaṃ bahuśaḥ praghṛṣṭam |  
 kuṣṭhaṃ maśaṃ vā tilakālakaṃ vā yadvā vraṇe syādadhimāṃsajātam || 
 AS.Ci.22.37  
                        bhallātakadvīpisudhārkamūlaguñjāphalatryūṣaṇaśaṅkhacūrṇam |  
 tutthaṃ sakuṣṭhaṃ lavaṇāni pañca kṣāradvayaṃ lāṅgalikāṃ ca paktvā || 
 AS.Ci.22.38  snugarkadugdhe tadvidadhīta
                        lepam |  
 kuṣṭhe kilāse tilakālakeṣu maśeṣu durnāmasu carmakīle || 
 AS.Ci.22.39  śudhyā
                        śoṇitamokṣairvirūkṣaṇairbhakṣaṇaiśca saktūnām |  
 śvitraṃ kasyacideva praśāmyati kṣīṇapāpasya || 
 AS.Ci.22.40  kṛmicikitsitam |  
 snigdhasvinne guḍakṣīramatsyādyaiḥ kṛmiṇodare |  
 utkleśitakrimikaphe śarbarīṃ tāṃ sukhoṣite || 
 AS.Ci.22.41  surasādigaṇaṃ mūtre
                        kvāthayitvārdhavāriṇi |  
 taṃ kaṣāyaṃ kaṇāgālākṛmijitkalkayojitam |  
 satailasvarjikākṣāraṃ yuñjyādbastiṃ tato 'hani || 
 AS.Ci.22.42  tasminneva nirūḍhaṃ taṃ
                        pāyayeta virecanam |  
 trivṛtkalkaṃ phalakaṇākaṣāyāloḍitaṃ tataḥ |  
 ūrdhvādhaḥśodhite kuryāt pañcakolayutaṃ kramam || 
 AS.Ci.22.43  kaṭutiktakaṣāyāṇāṃ kaṣāyaiḥ
                        pariṣecanam |  
 kāle viḍaṅgatailena tatastamanuvāsayet || 
 AS.Ci.22.44
                         śiroroganiṣedhoktamācarenmūrdhageṣvanu |  
 udriktatiktakaṭukamalpasnehaṃ ca bhojanam || 
 AS.Ci.22.45
                         viḍaṅgakṛṣṇāmaricapippalīmūlaśigrubhiḥ |  
 pibet sasvarjikākṣārairyavāgūṃ takrasādhitām || 
 AS.Ci.22.46  rasaṃ
                        śirīṣakiṇihīpāribhadrakakembukāt |  
 palāśabījapattūrapūtīkādvā pṛthak pibet |  
 sakṣaudraṃ surasādīn vā lihyāt kṣaudrayutān pṛthak || 
 AS.Ci.22.47  śatakṛtvo 'śvaviṭcūrṇaṃ
                        viḍaṅgakvāthabhāvitam |  
 kṛmimānmadhunā lihyāt bhāvitaṃ vā varārasaiḥ |  
 śirogateṣu krimiṣu cūrṇaṃ pradhamanaṃ ca tat || 
 AS.Ci.22.48  ākhukarṇīkisalayaiḥ supiṣṭaiḥ
                        piṣṭamiśritaiḥ |  
 paktvā pūpalikāṃ khādet dhānyāmlaṃ ca pibedanu || 
 AS.Ci.22.49  sapañcakolalavaṇamasāndraṃ
                        takrameva vā |  
 nīpamārkavanirguṇḍīpallaveṣvapyayaṃ vidhiḥ || 
 AS.Ci.22.50  viḍaṅgacūrṇamiśrairvā
                        piṣṭairbhakṣyān prakalpayet |  
 viḍaṅgataṇḍulairyuktamardhāṃśairātape sthitam || 
 AS.Ci.22.51  dinamāruṣkaraṃ tailaṃ pāne
                        bastau ca yojayet |  
 surāhvasaralasnehaṃ pṛthagevaṃ ca kalpayet || 
 AS.Ci.22.52  tilvakoddālakapale
                        trivṛcchyāme tadardhataḥ |  
 dantīdravantyāvardhena tadardhe cavyacitrakau || 
 AS.Ci.22.53  piṣṭvā viḍaṅgayūṣeṇa tena
                        bhāvitapīḍitāt |  
 tailaprasthaṃ tilātsādhyaṃ krimighnadviguṇe rase |  
 tacchodhanaṃ pibet kāle vidadhyāccānuvāsanam || 
 AS.Ci.22.54
                         kośātakīkarañjomāsarṣapasnehakalpanam |  
 kṛtvā tenaiva vidhinā pāyayedudarakrimim || 
 AS.Ci.22.55  purīṣajeṣu sutarāṃ
                        dadyādbastivirecane |  
 śirovirekaṃ vamanaṃ śamanaṃ kaphajanmasu || 
 AS.Ci.22.56  raktajānāṃ pratīkāraṃ kuryāt
                        kuṣṭhacikitsitam |  
 indraluptavidhiścātra vidheyo romabhojiṣu || 
 AS.Ci.22.57  kṣīrāṇi māṃsāni ghṛtaṃ guḍaṃ
                        ca dadhīni śākāni ca parṇavanti |  
 samāsato 'mlānmadhurānrasāṃśca krimīn jighāṃsuḥ parivarjayecca || 
 iti dvāviṃśo 'dhyāyaḥ || 
 
 
                    atha trayoviṃśo 'dhyāyaḥ | 
                     AS.Ci.23.1  athāto vātavyādhicikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.23.2  sarveṣu
                        kevalānilavikāreṣvantarbahiḥ snehasvedau sālvalenopanāho nivātaṃ sthānaṃ
                        prāvaraṇāni daśamūlakvāthasiddhā mahāsnehapragāḍhāḥ snigdhā dadhyamlā
                        nāgarapippalītīkṣṇā grāmyānūpaudakaśiraḥpiśitarasāḥ payāṃsi yūṣāḥ prīṇanāni
                        cānnāni |  
 taireva ca māṃsairmahāsnehasaṃsṛṣṭaistadaktānāmabhīkṣṇaṃ piṇḍādisvedāḥ || 
 AS.Ci.23.3  api ca |  
 kolakulatthāmarataruyavamisimāṣātasīvacākuṣṭham |  
 rāsnātailaphalāni ca vātajidutkārikāmloṣṇā || 
 AS.Ci.23.4
                         biḍālanakuloṣṭrasṛgālādicarmabhirbandhaḥ |  
 snigdhā bastayo nāvanāni ca prayojyāni |  
 doṣopakramaṇīyaṃ cekṣeta || 
 AS.Ci.23.5  snigdhasvinnasya hi
                        todabhedāyāmaśūlādayo vātavikārāḥ śīghramupaśāmyanti |  
 snehaśca dhātūn puṣṇāti balaṃ ca dehe janayati |  
 tasmāt punaḥ punaḥ snehasvedau śīlayet |  
 tanmṛdūkṛte ca koṣṭhe nāvatiṣṭhantyanilāmayāḥ || 
 AS.Ci.23.6  yadi tu sadoṣatvānna nivartante
                        tataḥ sarvaśarīrage 'pi vāyau viśeṣataḥ pakvāśayāśrite mṛdusnehavirecanaṃ
                        tilvakasarpiḥ sātalāghṛtamairaṇḍatailaṃ vā kṣīreṇa dadyāt |  
 evaṃ hi viśuddhasrotaso 'nāvṛtaḥ pavano vicarannāśu śāntimeti || 
 AS.Ci.23.7  api ca |  
 snigdhāmlalavaṇoṣṇādyairāhārairhi malaścitaḥ |  
 sroto badhvānilaṃ rundhyāttasmāttamanulomayet || 
 AS.Ci.23.8  atha durbale virecye nirūhaṃ
                        pācanīyadīpanīyadravyayuktamevaṃvidhaṃ ca bhojyam |  
 bhojyayuktaṃ vā sraṃsanamavacārayet |  
 viśuddhasya ca samiddhe 'grāvasakṛt snehasvedau svādvamlalavaṇaṃ cānnapānam |  
 evamapyanivṛttāvavapīḍakasnehān bastikarma ca prayojayet || 
 AS.Ci.23.9  āmāśayagate kṛtavamanasya
                        ṣaḍḍharaṇaṃ cūrṇaṃ parataśca yathārhaṃ snehādīn |  
 nābhideśamāśrite bilvaśalāṭubhiḥ siddhān matsyān |  
 aśeṣakoṣṭhāśrite punararśograhaṇīvihitamāmamalapācanaṃ
                        kṣāropayogānantargulmopakramaṃ ca prayuñjīta |  
 hṛdayasthe aṃśumatyā śṛtaṃ payaḥ || 
 AS.Ci.23.10  śrotrādigate śirogate ca
                        viśeṣeṇa snaihikaṃ nasyaṃ dhūmaṃ śirobastimardanālepanānyathāsvaṃ ca
                        srotasāṃ prīṇanam || 
 AS.Ci.23.11  tvaci sthite
                        'bhyaṅgasvedanivātāni |  
 rakte śītapradehavirekaraktamokṣāḥ |  
 māṃsamedasorvirekāsthāpanaśamanāni |  
 asthimajjñorantarbahiḥsnehāḥ |  
 śukraprāpte harṣaḥ śukralaṃ cānnapānam |  
 vibaddhe tu śukre virecanam |  
 tato 'nubandhe 'nantaroktāṃ kriyāṃ kuryāt putrakāmīyaṃ cekṣeta || 
 AS.Ci.23.12  śuṣyati tu garbhe bāleṣu ca
                        yaṣṭīmadhukakāśmaryaphalasārivāśarkarāśṛtaṃ payo dadyāt |  
 māṃsādamāṃsarasāṃśca bṛṃhaṇīyasnehayuktān || 
 AS.Ci.23.13  sirāsnāvasandhiprāpte
                        'bhyaṅgamardanasvedopanāhabandhāgnikarmāṇi |  
 saṅkoce māṣasaindhavasādhitaṃ tailamabhyaṅgaḥ |  
 svāpe bahuśo raktāvasecanam |  
 na tvaṅgamlānau śoṣabhayāt |  
 srutaraktasya tailalavaṇāgāradhūmaiḥ pradehaḥ || 
 AS.Ci.23.14  
                        athāpatānakinamasrastākṣamastabdhalāṅgulamavedanamasvedanamapralāpinamakhaṭvāghātinamabahirāyāminaṃ
                        copakrameta || 
 AS.Ci.23.15  tatra prāgeva
                        snigdhasvinnāṅgaṃ vyoṣaviḍaṅgaśvetamaricairanyaiśca tīkṣṇaiḥ śirovirecanaiḥ
                        srotoviśuddhaye kṛtanasyamanantaraṃ cainaṃ
                        vidāryādikvāthamāṃsarasakṣīradadhivipakvaṃ sarpiracchaṃ pāyayet |  
 tathā nātimātramanilaḥ prasarati || 
 AS.Ci.23.16  tato bhadradārvādivargaṃ
                        vātaghnamāhṛtya sayavakolakulatthaṃ sānūpamāṃsaṃ ca niṣkvāthya
                        tatkaṣāyeṇāmlakṣīravatā madhuravargapratīvāpaṃ mahāsnehaṃ vipacet |  
 tamapatānakinamabhyaṅgapariṣekāvagāhapānabhojanānuvāsananāvaneṣu vidadhyāt
                        || 
 AS.Ci.23.17  balīyasi ca vāte
                        sukhoṣṇakarīṣapūrṇe kūpe nikhanyādāmukham |  
 taptāyāṃ vā rathakāraculyāṃ śilāyāṃ vā surāpariṣiktāyāṃ śāyayet
                        palālāvacchannam |  
 svedayedvā piṇḍena |  
 mūlakorubūkasphūrjātakārkasaptalāśaṅkhinīsvarasasiddhaṃ vā talamabhyaṅgādiṣu
                        yojyam abhuktavatā caitat pītamamladadhimaricavacāyuktamākṣepakamapahanti
                        || 
 AS.Ci.23.18  
                        tilapīḍanopakaraṇadravyāṇyalpakālatailaparipītānyavakṣudya mahati kaṭāhe
                        pānīyenāplāvya kvāthayedāsnehopagamāt |  
 tatastat snehamambhasa upariṣṭāt pāṇiśarāvayoranyatareṇādāya
                        vātaghnauṣadhadattapratīvāpaṃ snehapākakalpena pacet |  
 etadaṇutailaṃ sarvavātavikāraharam |  
 aṇutailadravyebhyo niṣapadyata ityaṇutailam || 
 AS.Ci.23.19  vegāntareṣu ca
                        tīkṣṇānyavapīḍāni pradhamanāni vāsakṛddadyāt |  
 tathāsya śleṣmāpagamanena śvasanavimokṣāt saṃjñā punaḥ punarnoparudhyate |  
 kukkuṭakulīraśiṃśumāravarāhavasāḥ pāyayet |  
 yavakolakulatthamūlakadadhighṛtatailasiddhāṃ ca yavāgūm 
 sarvākāraṃ ca gatavegaḥ snehavirecanāsthāpanānuvāsanāni seveta || 
 AS.Ci.23.20  
                        trivṛdṛntīsuvarṇakṣīrīśaṅkhinīviḍaṅgatriphalānāmakṣasamāḥ kalkāḥ
                        bilvamātrakaṃ tilvakamūlānāṃ triphalārasadadhipātre dve ghṛtapātramakaṃ
                        sarvamaikadhyaṃ pratisaṃsṛjya vipacedetattilvakasarpiḥ
                        snehavirecanamanilarogeṣu |  
 tilvakavidhireva cāśokaramyakayordraṣṭavyaḥ |  
 śuddhavātapatānakavidhānametat |  
 saṃsṛṣṭe yathāsaṃsargam || 
 AS.Ci.23.21  sakaphe tu vāte
                        tulburuphalābhayāhiṅgupuṣkaramūlalavaṇatrayacūrṇaṃ yavakvāthena
                        kṛtpārśvārtiharaṃ pibet |  
 hiṅgunāgaradāḍimāmlavetasasauvarcalacūrṇaṃ vā |  
 mustapippalīnāgarātiviṣābibhītakabhārṅgīcūrṇaṃ vā madyenoṣṇāmbunā
                        vāpatantrakakāsahṛdrogaharam |  
 sauvarcalābhayāvyoṣasiddhaṃ sarpiḥ |  
 rāsnāmlavetasasaindhavavacāharātakākalkaśca ghṛtabhṛṣṭo bhakṣitaḥ || 
 AS.Ci.23.22  
                        śuṇṭhīcitrakabhārṅgīśukanāsāniculamahāvallībṛhatīdvayakākamācīpunarnavairakṣamātrairghṛtaprasthaṃ
                        sādhayet |  
 tat pītaṃ paramapatantrakaśvāsahidhmāhṛdrogaghnam |  
 pathyāśatārdhakalkena vā sauvarcalapaladvayayuktaṃ caturguṇakṣīraṃ
                        ghṛtaprasthaṃ vipācayet tadapatantrakaghnam |  
 na cāsya śodhanārthaṃ bastayastīkṣṇāḥ prayoktavyāḥ |  
 hṛdrogacikitsitaṃ cekṣate || 
 AS.Ci.23.23  antarbahirāyāmāvekāyāmavat
                        sādhayet |  
 tailadroṇyāṃ cātra śayanam |  
 antarāyāmaścaitayorghorataraḥ api ca || 
 AS.Ci.23.24  vivarṇadantavadanaḥ srastāṅgo
                        naṣṭacetanaḥ |  
 prasvidyaṃśca dhanuṣkampī daśarātraṃ na jīvati || 
 AS.Ci.23.25  vegeṣvato 'nyathā
                        jīvenmandeṣu vinato jaḍaḥ |  
 khañjaḥ kuṇiḥ pakṣahataḥ paṅgulo vikalothavā || 
 AS.Ci.23.26
                         hanustambhamapyarditavaccikitset |  
 svedayitvā ca hanū stabdhau srastau svasthānamānīya pāṇibhyāṃ pīḍayet |  
 vivṛtāsye cibukaṃ connāmayet |  
 saṃvṛtāsye ca nāmayet || 
 AS.Ci.23.27  jihvāstambhe sāmānyokto
                        vidhirekāyāme ca |  
 tathā mahātṛṇapañcamūlavidāryādijīvanīyāni medyamāṃsānyaudakakandāṃśca
                        dviguṇodake kṣīraśeṣaṃ niṣkvāthya parisrāvya tailaprasthenonmiśraṃ
                        punaradhiśrayet |  
 kṣīrānugame cāvatārya śītaṃ manthayet |  
 tataḥ snehamādāya pūrvavadvipacet |  
 etat kṣīratailaṃ pānābhyaṅgādiṣu vidheyam |  
 tailavihīnamidameva kṣīraghṛtamakṣitarpaṇam || 
 AS.Ci.23.28  tilvakaphalasiddhakṣīradadhnā
                        ca saha māṃsarasān kalpayet |  
 yathoktāśca yavāgūḥ snigdhāśca nasyadhūmakavalagrahāḥ prayojyāḥ |  
 kṛṣṇabhūmikedāraṃ rohiṇīkāṣṭhairnātiśuṣkairdāhayet |  
 upalipya ca gomayena punaḥ khadirakāṣṭhairdagdhvā tadbhasmāpanīya tatra
                        śītībhūte tailaṃ niṣecayet |  
 uṣitaṃ ca niśāṃ khānayet |  
 tāmanugatatailāṃ mṛttikāmādāya pañcamūlena saha kvāthayet |  
 tamapi kvāthaṃ parisrutamaṣṭaguṇena payasā tailāvaśeṣaṃ pācayet |  
 etadapyaṇutailaṃ nāvanāt sarvavātavyādhiharam || 
 AS.Ci.23.29  tadvacca
                        pañcamūlakāṣṭhairdagdhvā bhasmāpanīya vidāryādisiddhena tailena śataśo
                        niṣicya pūrvavanmṛdamādāyoṣṇodakavati kaṭāhe 'bhyāsicya tailaṃ pāṇinā picunā
                        vā gṛhītvā vātaharauṣadhakvāthamāṃsarasakṣīrāmlabhāgasahasreṇa sahasrapākaṃ
                        sādhayedyāvatā kālena śaknuyāt paktuṃ prativāpaścātra haimavatā
                        dakṣiṇāpathagā cāśvagandhā vātaghnāni ca dravyāṇi |  
 sidhyati cāsmin śaṅkhamādhmāpayet |  
 dundubhīn vādayet |  
 brāhmaṇānadhyāpayet bhojayecca |  
 chatraṃ dhārayet |  
 bālavyajanaiśca vījayet |  
 tatsiddhaṃ nasyapānābhyaṅgabastiṣu prayuñjīta |  
 etatsahasrapākamanivāryavīryaṃ tailamevaṃ bhāgaśatapakvaṃ śatapākam |  
 abhīkṣṇaṃ ca svedayet |  
 tataḥ snigdhasvinnasya ślakṣṇasya mṛdunaścarmaṇo vāsaso vā
                        caturaṅgulavistṛtābhiḥ paṭṭikābhirvakrībhūtapradeśānavagṛhṇan sarvato
                        veṣṭayet badhnīyāt |  
 niśi badhvā divā muñceddivā vā jiśi |  
 mokṣānte cotkārikābhiḥ susnigdhābhirvātaghnapraklṛptābhiḥ svedayet |  
 avyathaṃ ca pratilomaṃ pramārjayannṛju kurvaṃśca punarbadhnīyāt |  
 evaṃ saptarātram |  
 saśophe tu vamanamācaret |  
 sadāharāge balavataḥ sirāvyadham |  
 ghṛtakṣīrabastisekān vātapittaghnakriyāṃ ca || 
 AS.Ci.23.30  ekāṅgarogiṇamamlānagātraṃ
                        snehasvedopapannaṃ mṛdunā saṃśodhanena saṃśodhyānuvāsyāsthāpya
                        cākṣepakavidhānenopacaret |  
 viśeṣato balātailamanuvāsanārthe |  
 doṣasaṃsarge yathāsaṃsargam |  
 kukkuṭīṃ vā rasāyanavidhānenopayuñjīta |  
 apabāhuke nācanamūrdhvabhaktaṃ ca nirāme snehapānam |  
 viśvabhīprabhṛtiṣu pādadāhānteṣu yathoktāṃ sirāṃ vidhvā vātavyādhivadupācaret
                        || 
 AS.Ci.23.31  ūrustambhe tu
                        snehāsṛksrāvavamanāvirecanabastikarmāṇi pariharet |  
 āmaśleṣmabhyāṃ saha teṣāṃ virodhāt |  
 ūrulīnānāṃ vāyunā stabdhānāṃ ca vamanādibhirūrdhvaṃ netumambhasāmiva nimnāt
                        sthalamaśakyatvāt |  
 tatastatra tu bahuśaḥ śamanaśoṣaṇāni yuktyāvekṣya yuñjīta |  
 rūkṣopacārān yavaśyāmākakodravoddālakamalavaṇamalpatailasiddhaṃ śākaṃ
                        kṣārāriṣṭamadhūdakāni ca śīlayet || 
 AS.Ci.23.32  sa saindhavaṃ vacādiṃ
                        haridrādiṃ vatsakādiṃ vā |  
 ṣaḍdharaṇaṃ vā harītakīḥ pippalīrvā |  
 śārṅgeṣṭāmadanadantīvatsakaṃ vā |  
 svādukaṇṭakāragvadhadārvīmarubakapāṭhākarañjakūlakacūrṇaṃ vā sakṣaudraṃ
                        mastunā pibet |  
 citrakadevadārukuṣṭhapāṭhātiktakarohiṇīrvā madhunā lihyāt |  
 triphalāpippalīmustacavikākaṭurohiṇīrvā |  
 svedāṃśca rūkṣān kuryāt || 
 AS.Ci.23.33  atyapatṛptaṃ tu rūkṣaṃ
                        kṣāmamanidraṃ jāṅgalarasaiḥ śālibhiśca tarpayet |  
 sarṣapatailaṃ vā saralakuṣṭhaśrīveṣṭakasuradārunāgakesarājagandhāsiddhaṃ
                        sakṣaudraṃ pibet |  
 sasaindhavapalaṃ śuṇṭhīcitrakapippalīmūlānāṃ pṛthak dvipalaṃ daśa
                        bhallātakāsthīni kalkīkṛtyaikadhyamāranālāḍhakena saha tailaprasthaṃ pacet |  
 tatsarvavātavikāreṣu pathyaṃ viśeṣādūrustambhārśogṛdhrasīghnamapatyadaṃ ca |  
 bahirapi śleṣmakṣapaṇāya
                        kṣaudrasarṣapakarañjaphalavalmīkamṛdgomūtrairuṣṇairlepayet |  
 saubhāñjanatarkārīdvayasaralārjunakarañjāḍhakīgokṣurakairleponmardanasekān
                        kuryāt |  
 vyāyāmaiśca vividharmedaḥ kṣapayet |  
 sthalānyullaṅkṣayet |  
 pratisrotaḥ saritamavyālāṃ taret |  
 evamūrustambho hi śuṣkeśleṣmaṇi praśāmyatīti || 
 AS.Ci.23.34  bhavati cātra |  
 sahacaraṃ suradāru sanāgaraṃ kvathitamambhasi tailavimiśritam |  
 pavanapīḍitadehagatiḥ piban drutavilambitago bhavatīcchayā || 
 AS.Ci.23.35
                         rāsnāmahauṣadhadvīppippalīśaṭhipauṣkaram |  
 piṣṭvā vipācayetsarpirvātarogaharaṃ param || 
 AS.Ci.23.36
                         nimbāmṛtāvṛṣapaṭolanidigdhikānāṃ bhāgān pṛthagdaśapalān vipacedghaṭe
                        'pām |  
 aṣṭāṃśaśeṣitarasena punaśca tena prasthaṃ ghṛtasya vipacet picubhāgakalkaiḥ
                        || 
 AS.Ci.23.37  
                        pāṭhāviḍaṅgasuradārugajopakulyādvikṣāranāgaraniśāmisicavyakuṣṭhaiḥ |  
 tejovatīmaricavatsakadīpyakāgnirohiṇyaruṣkaravacākaṇamūlayuktaiḥ || 
 AS.Ci.23.38  mañjiṣṭhayātiviṣayā viṣayā
                        yavānyā saṃśuddhaguggulupalairapi pañcasaṅkhyaiḥ |  
 tat sevitaṃ vidhamati prabalaṃ samīraṃ sandhyasthimajjagatamapyatha
                        kuṣṭhamīdṛk || 
 AS.Ci.23.39
                         nāḍīvraṇārbudabhagandaragaṇḍamālā
                        jatrūrdhvasarvagadagulmagudotthamehān |  
 yakṣmāruciśvasanapīnasakāsaśoṣahṛtpāṇḍurogamadavidradhivātaraktam || 
 AS.Ci.23.40  droṇe 'mbhasaḥ pacedbhāgān
                        daśamūlāccatuṣpalān |  
 yavakolakulatthānāṃ bhāgaiḥ prasthonmitaiḥ saha || 
 AS.Ci.23.41  pādaśeṣe rase
                        piṣṭairjīvanīyaiḥ saśarkaraiḥ |  
 tadvatkharjūrakāśmaryadrākṣābadaraphalgubhiḥ || 
 AS.Ci.23.42  sakṣīraiḥ sarpiṣaḥ prasthaḥ
                        siddhaḥ kevalavātanut |  
 yojyo niratyayaḥ pānanasyābhyañjanabastiṣu || 
 AS.Ci.23.43  balābilvaśṛte kṣīre
                        ghṛtamaṇḍaṃ vipācayet |  
 tasya śuktiḥ prakuñco vā nasyaṃ vāte śirogate || 
 AS.Ci.23.44  tadvatsiddhā vasā
                        nakramatsyakūrmabulūkajā |  
 pratyagrā vidhinānena nasyapāneṣu yojayet || 
 AS.Ci.23.45  jīrṇaṃ piṇyākaṃ pañcamūlaṃ
                        pṛthak ca kvāthaṃ kvāthābhyāmekatastailamābhyām kṣīrādaṣṭāṃśaṃ pācayettena
                        pānādvātā naśyeyuḥ śleṣmayuktā viśeṣāt || 
 AS.Ci.23.46  samūlaśākhasya sahācarasya
                        tulāṃ sametāṃ daśamūlataśca |  
 abhīrumūlācca tulārdhametadaṣṭāṃśaśeṣaṃ vipacedvahe 'pām || 
 AS.Ci.23.47  tatra
                        sevyanakhakuṣṭhahimailāspṛkpriyaṅgunalikāmbuśilājaiḥ |  
 lohitānaladalohasurāhvaiḥ kopanāmiśituruṣkanataiśca || 
 AS.Ci.23.48  tulyakṣīraṃ
                        pālikaistailapātraṃ siddhaṃ kṛcchrān śīlitaṃ hanti vātān |  
 kampākṣepastambhaśoṣādiyuktān gulmonmādau pīnasānyonirogān || 
 AS.Ci.23.49  ketakimūlabalātibalānāṃ
                        yadbahalena rasena vipakvam |  
 tailamanalpatuṣodakayuktaṃ mārutamasthigataṃ tadapohet || 
 AS.Ci.23.50  tulāṃ laśunakandasya
                        tulārdhaṃ jāṅgalāt palāt |  
 daśamūlācca vipacedbhāgān pañcapalān pṛthak || 
 AS.Ci.23.51  toyārmaṇeṇa pādasthe samaṃ
                        tailaṃ payo dadhi |  
 tatra dadyāt palāṃśāṃśca rāsnāmadhukajīvakān || 
 AS.Ci.23.52
                         miśisthirāmahāmedācapalātiviṣābalāḥ |  
 kākolī pauṣkaraṃ mūlamaśvagandhāṃ ca sādhitam || 
 AS.Ci.23.53  tatparaṃ vātarogaghnaṃ
                        gulmānāhārtiśūlanut |  
 bhagnajarjaritāṅgānāṃ pathyamagneśca dīpanam || 
 AS.Ci.23.54  samūlajālāṃ vipacet
                        prasāriṇīṃ tulonmitāṃ pādadhṛte ghaṭe 'mbhasaḥ |  
 pṛthak satailaṃ dadhi tatsamaṃ kṣipet samaṃ ca tābhyāṃ vijayāṃ tataḥ pacet
                        || 
 AS.Ci.23.55
                         prasāriṇījīvakasindhujanmayaṣṭyāhvarāsnāgnikayāvaśūkaiḥ |  
 sagranthikākhyairdvipalaiḥ supiṣṭaiḥ bhallātakānāṃ daśakaistribhīśca || 
 AS.Ci.23.56
                         śuṇṭhīpalatrayayutairvinihanti pānanasyādibhistadakhilān maruto
                        vikārān kuṣṭhapramehahatanāmamanovikāraśvāsāsthibhaṅgajaṭharakrimibījadoṣān
                        || 
 AS.Ci.23.57  pacet sahācaratulāṃ
                        jaladroṇacatuṣṭaye |  
 droṇaśeṣe samakṣīre tatra tailāḍhakaṃ pacet || 
 AS.Ci.23.58  sahācarasya mūlānāṃ
                        kalkitairdaśābhiḥ palaiḥ |  
 athavā nataṣaḍgranthāsthirākuṣṭhasurāhvayāt || 
 AS.Ci.23.59
                         sailānaladaśauleyaśatāhvāraktacandanāt |  
 siddhe 'smin śarkarācūrṇādaṣṭādaśapalaṃ kṣipet || 
 AS.Ci.23.60  bheḍasya saṃmataṃ tailaṃ tat
                        kṛcchrānanilāmayān |  
 vātakuṇḍalikonmādabhūtāpasmāravardhma ca |  
 gulmahṛdrogadurnāmayonirogāṃśca nāśayet || 
 AS.Ci.23.61  śvadaṃṣṭrakakaṣāyasya
                        prasthau dvau payasā samau |  
 ṣaṭpalaṃ śṛṅgaverasya guḍasya ca palāṣṭakam |  
 tailaprasthaṃ vipakvaṃ taddadyāt sarvānilārtiṣu || 
 AS.Ci.23.62  balāśataṃ chinnaruhāpādaṃ
                        rāsnāṣṭabhāgikam |  
 jalāḍhakaśate paktvā śatabhāgāthite rase || 
 AS.Ci.23.63
                         dadhimastvikṣuniryāsaśuktaistailāḍhakaṃ samaiḥ |  
 pacetsājapayordhāṃśaṃ kalkairebhiḥ palonmitaiḥ || 
 AS.Ci.23.64
                         śaṭhīsaraladārvelāmañjiṣṭhāgarucandanaiḥ |  
 padmakātibalāmustāsūpyaparṇīhareṇubhiḥ || 
 AS.Ci.23.65
                         yaṣṭhyāhvasurasavyāghranakharṣabhakajīvakaiḥ |  
 palāśarasakastūrīnalikājātikośakaiḥ || 
 AS.Ci.23.66
                         spṛkkākuṅkumaśaileyajātīkaṭuphalāmbubhiḥ |  
 tvakkundurukakarpūraturuṣkaśrīnivāsakaiḥ || 
 AS.Ci.23.67
                         lavaṅganakhakaṃkolakuṣṭhamāṃsīpriyaṅgubhiḥ |  
 sthauṇeyatagaradhyāmavacāmadanakaplavaiḥ || 
 AS.Ci.23.68  sanāgakesaraiḥ siddhe
                        dadyāccātrāvatārite |  
 patrakalkaṃ tataḥ pūtaṃ vidhinā tat prayojitam || 
 AS.Ci.23.69  śvāsaṃ kāsaṃ jvaraṃ mūrchāṃ
                        chardiṃ tṛṣṇāṃ kṣataṃ kṣayam |  
 plīhaśoṣāvapasmāramalakṣmīṃ ca praṇāśayet |  
 balātailamidaṃ śreṣṭhaṃ vātavyādhivināśanam || 
 AS.Ci.23.70  amṛtāyāstulāḥ pañca
                        pacettoyavahadvaye |  
 pādaśeṣe samakṣīraṃ tailasya dvyāḍhakaṃ pacet || 
 AS.Ci.23.71
                         elāmāṃsīnatośīrasārivākuṣṭhacandanaiḥ |  
 śatapuṣpābalāmedāmahāmedardhijīvakaiḥ || 
 AS.Ci.23.72
                         kākolīkṣīrakākolīśrāvaṇyatibalānakhaiḥ |  
 mahāśrāvaṇijīvantīvidārīkapikacchubhiḥ || 
 AS.Ci.23.73
                         śatāvarītāmalakīkarkaṭāhvāhareṇubhiḥ |  
 vacāgokṣurakairaṇḍārāsnākālāsahācaraiḥ || 
 AS.Ci.23.74
                         vīrāmahailarṣabhakatridaśāhvaiśca kārṣikaiḥ |  
 mañjiṣṭhāyāstrikarṣeṇa madhukāṣṭapalena ca || 
 AS.Ci.23.75
                         kalkaistatkṣīṇavīryāgnibalasammūḍhacetasaḥ |  
 unmādāratyapasmārairārtāṃśca prakṛtiṃ nayet || 
 AS.Ci.23.76  vātavyādhiharaṃ śreṣṭhaṃ
                        tailāgryamamṛtāhvayam |  
 rāsnāsahasraniryūhe tailadroṇaṃ vipācayet |  
 gandhairhaimavataiḥ piṣṭairelādyaiścānilārtinut |  
 eṣa kalpo 'śvagandhāyā balātibalayorapi || 
 AS.Ci.23.77  kvāthakalkapayobhirvā
                        balādīnāṃ pṛthak pacet |  
 yavakolakulatthānāṃ matsyānāṃ śigrubilvayoḥ || 
 AS.Ci.23.78  rasena mūlakānāṃ ca tailaṃ
                        dadhipayonvitam |  
 sādhayettat paraṃ sarvapavanavyādhibheṣajam || 
 AS.Ci.23.79  yacca śītajvare
                        tailamagarvādyamudāhṛtam |  
 sahasraśataśaḥ paktvā siddhaṃ vātāmayāpaham || 
 AS.Ci.23.80  phalatrikasya prasthaṃ syāt
                        kulatthaṃ kuḍavadvayam |  
 kṛṣṇagandhātvagāḍhakyoḥ pṛthak pañcapalāni tu || 
 AS.Ci.23.81  rāsnācitrakayordve dve
                        daśamūlāt palaṃ palam |  
 jaladroṇe pacet pādaśeṣe prasthonmitaṃ pṛthak || 
 AS.Ci.23.82
                         surāranāladadhyamlasauvīrakatuṣodakam |  
 koladāḍimavṛkṣāmlarasaṃ kṣīraṃ vasāṃ navām || 
 AS.Ci.23.83  majjānaṃ tailamājyaṃ ca
                        jīvanīyapalāni ṣaṭ |  
 kalkamekatra tat siddhaṃ siddhaṃ śuddhānilāmaye || 
 AS.Ci.23.84  sirāparvāsthige vāte
                        sarvāṅgaikāṅgarogiṣu |  
 vepanākṣepaśūleṣu tamabhyaṅgaṃ prayojayet || 
 AS.Ci.23.85  ānūpajāṅgalotthānāmasthīni
                        vipacejjale |  
 tatsnehaṃ daśamūlasya kaṣāyeṇa punaḥ pacet || 
 AS.Ci.23.86
                         jīvakarṣabhakāsphotavidārīkapikacchubhiḥ |  
 vātaghnairdīpanīyaiśca kalkairdvikṣīrabhāgikaiḥ || 
 AS.Ci.23.87  sirāparvāsthikoṣṭhasthaṃ
                        pānādyairhanti taccalam |  
 kṣīṇaujomajjaśukrāṇāmetat syādamṛtopamam || 
 AS.Ci.23.88  pāne nasye 'nvāsane
                        'bhyañjane ca snehāḥ kāle samyagete prayuktāḥ |  
 duṣṭān vātānāśu śāntiṃ nayeyurvandhyā narīḥ putrabhājaśca kuryuḥ || 
 AS.Ci.23.89  snehasvedairdrutaḥ śleṣmā
                        yadā pakvāśaye sthitaḥ |  
 pittaṃ vā darśayedrūpaṃ bastibhistaṃ vinirjayet || 
 iti trayoviṃśo 'dhyāyaḥ || 
 
 
                    atah caturviṃśo 'dhyāyaḥ | 
                     AS.Ci.24.1  athāto vātaśoṇitacikitsitaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ci.24.2  vātaśoṇitinaḥ snigdhasya
                        dāharāgaruktodeṣu jalaukobhiḥ kaṇḍūpatāpasvāpacimicimāyaneṣu
                        śṛṅgatumbairdaśāddeśāntaraṃ sañcarat sirayā pracchānena vā
                        duṣṭamasṛgasakṛdalpamavasecayet || 
 AS.Ci.24.3  asṛkkṣaye hi
                        gambhīraśophastambhakampaglāni saṅgocādayaḥ syuḥ |  
 sirāvyadhoktāśca mūrchādayaḥ |  
 naiva ca srāvayedaṅgaglānau rūkṣe vātottaraṃ ca raktam |  
 tataśca punaḥ snehayuktāni rūkṣāṇi vā virecanāni bastikarma cāsakṛt
                        prayojayet || 
 AS.Ci.24.4  atha vātaprabale purāṇaghṛtaṃ
                        pibecchatāvarīghṛtaṃ vā || 
 AS.Ci.24.5  
                        daśamūlapunarnavadvayairaṇḍamudgaparṇīmāṣaparṇīmahāmedāśatāvarīrāsnāvākpuṣpīśaṅkhapuṣpībalātibalā
                        dvipalāṃśāḥ pṛthak jaladroṇe vipācayet |  
 pādaśeṣe ca tattulyāni pṛthak chāgamāṃsāmalakekṣurasaghṛtakṣīrāṇi saṃyojya
                        kalkaṃ ca
                        pippalīmaricakāśmaryaphalotpaladvimedādviśrāvaṇīvīrāpunarnavanāgarasamaṅgātugākṣīrīkṣīrakākolīdrākṣākṣoḍapadmabījaśṛṅgāṭakanikocakabhavyorumāṇakharjūravātāmamuñjātābhiṣukāṇāṃ
                        punaḥ pacet |  
 etajjīvanīyākhyaṃ sarpirvātavikārān viśeṣataśca
                        pāṇḍurogajvarāpasmārabhagandaraśvāsakāsahidhmāsvarabhedapārśvaśūlayakṛtplīhamūtrasaṅgāśmarīvāttaśoṇitasarvāṅgaikāṅgarogānapaharati
                        |  
 balyaṃ varṇyaṃ vṛṣyaṃ cakṣuṣyaṃ putradaṃ ca |  
 tailasātmyo vā kṣīrasitopetaṃ tailaṃ pibet || 
 AS.Ci.24.6  athavā
                        śatāvarīmayūrakakṣīravidārībalādvayatṛṇapañcamūlakvāthe padmakādigarbhaṃ
                        sādhitam |  
 balātailaṃ vā vātavyādhyuktam |  
 śatapākaṃ vā |  
 vātaharasiddhena payasāmlairvā sparśasukhaṃ pariṣekaṃ kurvīta || 
 AS.Ci.24.7  pratyekaśo
                        yavagodhūmatilamudgamāṣeṣu
                        kākolījīvakarṣabhakabalātibalātibalāśṛgālavinnāmeṣaśṛṅgīpriyālasitopalāsurabhivacākaśerukalkamiśreṣūpanāhārthaṃ
                        sarpistailavasāmajjadugdhasiddhān pañca pāyasānupakalpayet |  
 snaihikaphalamajjotkārikāṃ vā |  
 bilvapeśikātagaradevadārusaralarāsnāhareṇukuṣṭhaśatapuṣpābhirvā
                        dadhimastuyuktābhirupanāhaḥ || 
 AS.Ci.24.8
                         yavamadhukairaṇḍabījapunarnavairdhānyāmbupiṣṭaiḥ pralepaḥ |  
 mātuluṅgāmlavetasasaindhavaghṛtamiśraṃ vā śigrumūlam |  
 sahacarajīvantīmūlaṃ vā |  
 rāsnāmadhukaguḍūcībalādvayajīvakarṣabhakalkakṣīrasiddhaṃ sasikthakaṃ
                        sarpirabhyaṅgaḥ || 
 AS.Ci.24.9  pittaprabale
                        drākṣārevataphalapayasyāmadhukacandanakāśmaryakaṣāyaṃ śarkarāmadhumadhuraṃ
                        pāyayet |  
 śatāvarīpaṭolatriphalāguḍūcīkaṭukākaṣāyaṃ vā |  
 svādutiktavargasiddhaṃ ca sarpiḥ kṣīraṃ ca |  
 rāsnābhīrudaśamūlabalāsiddhaṃ vā |  
 dhāroṣṇaṃ vā |  
 virekārthe trivṛccūrṇayuktaṃ vā |  
 kṣīrāhāro vā kṣīreṇairaṇḍatailaṃ bahuśaḥ pibet |  
 amṛtāragvadhāṭarūṣakakaṣāyeṇa vā |  
 kṣīrabastīn vā saghṛtān dadyāt || 
 AS.Ci.24.10  śītaiśca
                        candanapadmakabisamṛṇālādibhiḥ śṛtena kṣīreṇa pariṣekaḥ |  
 kṣīrekṣurasamadhuśarkarātaṇḍulodakena vā |  
 drākṣāmadhukakāśmaryayutena vā |  
 dhānyāmlena vā jīvanīyasiddhena vā sarpiṣā śatadhautena vā || 
 AS.Ci.24.11  
                        masūrośīraprapauṇḍarīkadārvīmadhukamañjiṣṭhācandanotpalapadmakairakāsaktubhiḥ
                        saghṛtakṣīraśarkaraiḥ predahe dāharāgarugvisarpaśophaharaḥ |  
 godhūmacūrṇo vā chāgakṣīrasaṃyukto lepaḥ |  
 tilāśca payasā piṣṭāḥ bhṛṣṭāḥ kapāle punaḥ payasi prakṣipya nirvāpitāḥ || 
 AS.Ci.24.12  raktaprabale 'pyevaṃ
                        bahuśaśca śoṇitamavasecayet || 
 AS.Ci.24.13  śleṣmaprabale
                        dhātrīniśāmustākaṣāyaṃ madhumadhurapibet |  
 triphalākaṣāyaṃ vā |  
 madhukaśṛṅgiverābhayākaṭurohiṇīniryūhaṃ vā |  
 yathārhasnehapītaṃ ca mṛdu vāmayedvirūkṣayecca |  
 na cātisekalepān dadyāt || 
 AS.Ci.24.14
                         nimbasarṣapāśvagandhākṣāratilaiḥ koṣṇairlepaḥ |  
 vacāgāradhūmadviniśākuṣṭhaśatapuṣpābhirvā |  
 punarnavena vā saghṛtena |  
 tilasarṣapātasīyavacūrṇo vā |  
 śleṣmātakakapitthamadhuśigrumiśraḥ kṣāramūtrapiṣṭaḥ kaṭukaskandhasiddhaiḥ
                        kṣārodakatailamūtraiḥ sekaḥ || 
 AS.Ci.24.15  saṃsarge miśraṃ yathodrekaṃ
                        vā pratikuryāt |  
 sarveṣu ca yathāyathaṃ guḍūcīṃ guḍaharītakīṃ pippalīvardhamānaṃ vā
                        śīlayedbastikarma cābhīkṣṇamiti |  
 bhavati cātra || 
 AS.Ci.24.16
                         bāhyamālepanābhyaṅgapariṣekāvagāhanaiḥ |  
 virekāsthāpanasnehapānairāntaramācaret || 
 AS.Ci.24.17
                         sarpistailavasāmajjapānābhyañjanabastibhiḥ |  
 lepopanāhasekaiśca koṣṇairvātottaraṃ jayet || 
 AS.Ci.24.18
                         virecanairghṛtakṣīrapānasecanabastibhiḥ |  
 pittaraktottaraṃ vātaraktaṃ lepaiśca śītalaiḥ || 
 AS.Ci.24.19  vamanaṃ mṛdu nātyarthaṃ
                        snehasekādilaṅghanam |  
 koṣṇā lepāśca śasyante vātarakte kaphottare || 
 AS.Ci.24.20  vātaśleṣmottare śītaiḥ
                        pralipte vātaśoṇite |  
 vidāhaśopharukkaṇḍūvivṛddhiḥ stambhanādbhavet || 
 AS.Ci.24.21  pittaraktottare vātarakte
                        lepādayo himāḥ |  
 uṣṇaiḥ ploṣoṣarugrāgasvedāvadaraṇodbhavaḥ || 
 AS.Ci.24.22  madhuyaṣṭyāḥ palaśatāt kaṣāye
                        pādaśeṣite |  
 tailāḍhakaṃ samakṣīraṃ pacet kalkaiḥ palonmitaiḥ || 
 AS.Ci.24.23
                         śatapuṣpāvarīmūrvāpayasyābhīrucandanaiḥ |  
 sthirāhaṃsapadīmāṃsīdvimedāmadhuparṇibhiḥ || 
 AS.Ci.24.24
                         kākolīkṣīrakākolītāmalakyardhipadmakaiḥ |  
 jīvantījīvakarṣabhatvakpatranakhavālakaiḥ || 
 AS.Ci.24.25
                         prapauṇḍarīkamañjiṣṭhāsārivaindrīvitunnakaiḥ |  
 catuṣprayogaṃ vātāsṛkpittadāhajvarārtinut || 
 AS.Ci.24.26  madhuyaṣṭyāḥ palaṃ datvā
                        tailaprasthaṃ caturguṇe |  
 kṣīre pacecchataṃ vārāṃstadevaṃ madhukācchate || 
 AS.Ci.24.27  siddhaṃ yojyaṃ
                        tṛḍunmādaśvāsakāsavisarpiṣu |  
 hṛtpāṇḍurogavātāsṛkpittādiṣu ca pūrvavat || 
 AS.Ci.24.28  kupite mārgasaṃrodhānmedaso
                        vā kaphasya vā |  
 ativṛddhyānile śastaṃ nādau snehanabṛṃhaṇam || 
 AS.Ci.24.29  kṛtvā tatrāḍhyavātoktaṃ
                        vātaśoṇitikaṃ tataḥ |  
 bheṣajaṃ snehanaṃ kuryādyacca raktaprasādanam || 
 AS.Ci.24.30  gambhīre raktamākrāntaṃ
                        syāccedvātena varjayet |  
 raktapittātivṛdhyā tu pākamāśu nigacchati || 
 AS.Ci.24.31  bhinnaṃ sravati tadraktaṃ
                        vidagdhaṃ pūyameva vā |  
 tayościkitsāṃ vraṇavat bhedaśodhanaropaṇīm || 
 AS.Ci.24.32  kuryādupadravāṇāṃ ca
                        tasmāttasmāccikitsitāt |  
 prāṇādikope yugapadyathoddiṣṭaṃ yathāmayam |  
 yathāsannaṃ ca bhaiṣajyaṃ vikalpyaṃ syādyathābalam || 
 AS.Ci.24.33  nīte nirāmatāṃ sāme
                        svedalaṅghanapācanaiḥ |  
 rūkṣaiścālepasekādyaiḥ kuryāt kevalavātanut || 
 AS.Ci.24.34  vāyau pittāvṛte śītāmuṣṇāṃ ca
                        bahuśaḥ kriyām |  
 vyatyāsādyojayetsarpirjīvanīyaṃ ca pāyayet || 
 AS.Ci.24.35  dhanvamāṃsaṃ yavaḥ
                        śālirvirekaḥ kṣīravānmṛduḥ |  
 sakṣīrā bastayaḥ kṣīraṃ pañcamūlabalāśṛtam || 
 AS.Ci.24.36  kāle 'nuvāsanaṃ
                        tailairmadhurauṣadhasādhitaiḥ |  
 yaṣṭīmadhubalātailaghṛtakṣīraiśca secanam |  
 pañcamūlakaṣāyeṇa vāriṇā śītalena vā || 
 AS.Ci.24.37  kaphāvṛte yavānnāni jāṅgalā
                        mṛgapakṣiṇaḥ |  
 svedāstīkṣṇā nirūhāśca vamanaṃ savirecanam || 
 AS.Ci.24.38  purāṇasarpistailaṃ ca
                        tilasarṣapajaṃ hitam |  
 saṃsṛṣṭe kaphapittābhyāṃ pittamādau vinirjayet || 
 AS.Ci.24.39  kārayedraktasaṃsṛṣṭe
                        vātaśoṇitikīṃ kriyām |  
 svedābhyaṅgarasāḥ kṣīraṃ sneho māṃsāvṛte hitam || 
 AS.Ci.24.40  pramehamedovātaghnamāḍhyavāte
                        bhiṣagjitam |  
 mahāsneho 'sthimajjasthe pūrvoktaṃ retasāvṛte || 
 AS.Ci.24.41  annāvṛte pācanīyaṃ vamanaṃ
                        dīpanaṃ laghu |  
 mūtrāvṛte mūtralāni svedāścottarabastayaḥ |  
 eraṇḍatailaṃ varcasthe bastisnehāśca bhedinaḥ || 
 AS.Ci.24.42  kaphapittāviruddhaṃ yadyacca
                        vātānulomanam |  
 sarvasthānāvṛtepyāśu tatkāryaṃ mātariśvani || 
 AS.Ci.24.43  anabhiṣyandi ca snigdhaṃ
                        srotasāṃ śuddhikāraṇam |  
 yāpanā bastayaḥ prāyo madhurāḥ sānuvāsanāḥ || 
 AS.Ci.24.44  prasamīkṣya balādhikyaṃ mṛdu
                        kāryaṃ virecanam |  
 rasāyanānāṃ sarveṣāmupayogaḥ praśasyate || 
 AS.Ci.24.45  śilāhvasya viśeṣeṇa payasā
                        śuddhagugguloḥ |  
 leho vā bhārgavastadvadekādaśasitāśataḥ || 
 AS.Ci.24.46  apāne tvāvṛte sarvaṃ dīpanaṃ
                        grāhi bheṣajam |  
 vātānulomanaṃ kāryaṃ mūtrāśayaviśodhanam || 
 AS.Ci.24.47  iti saṅkṣepataḥ
                        proktamāvṛtānāṃ cikitsitam |  
 prāṇādyānāṃ bhiṣak kuryādvitarkya svayameva tat || 
 AS.Ci.24.48  udānaṃ yojayedūrdhvamapānaṃ
                        cānulomayet |  
 samānaṃ śamayodvidvāṃstridhā vyānaṃ ca yojayet || 
 AS.Ci.24.49  prāṇo rakṣyaścaturbhyo 'pi
                        tatsthitau dehasaṃsthitiḥ |  
 svaṃ svaṃ sthānaṃ nayedevaṃ vṛtān vātān vimārgagān || 
 AS.Ci.24.50  sarvaṃ cāvaraṇaṃ
                        pittaraktasaṃsargavarjitam |  
 rasāyanavidhānena laghuno hanti śīlitaḥ || 
 AS.Ci.24.51  pittāvṛte pittaharaṃ
                        marutaścānulomanam |  
 raktāvṛte 'pi tadvacca khuḍoktaṃ yacca bheṣajam |  
 pittaraktānilahitaṃ vividhaṃ ca rasāyanam || 
 AS.Ci.24.52  yathānidānaṃ nirdiṣṭamiti
                        samyakcikitsitam |  
 āyurvedaphalaṃ sthānametatsadyo 'rtināśanāt || 
 AS.Ci.24.53  cikitsitaṃ hitaṃ pathyaṃ
                        prāyaścittaṃ bhiṣagjitam |  
 bheṣajaṃ śamanaṃ śastaṃ paryāyaiḥ smṛtamauṣadham || 
 iti caturviṃśo 'dhyāyaḥ || 
 
 
 
 
                kalpasthānam
                 
                    atha prathamo 'dhyāyaḥ | 
                     AS.Ka.1.1  athāto vamanakalpaṃ vyākhyāsyāmaḥ
                        |  
 iti ha smāhurātreyādayo maharṣayaḥ || 
 AS.Ka.1.2  vamanadravyāṇāṃ
                        madanajīmūtakekṣvākudvikośātakīkuṭajaphalāni śreṣṭhāni teṣvapi madanaphalam
                        || 
 AS.Ka.1.3
                         doṣadūṣyādivaśāccaiṣāmetatkalpanānāṃ ca prādhānyam || 
 AS.Ka.1.4  doṣādīnāmeva
                        cātibahvavasthābhedādvamanādiṣu kalpanānāṃ vyāpadāṃ sādhanānāṃ ca
                        yadasaṅkhyeyatvamato buddhimatāṃ vikalpamārgapradarśanārthamudāharaṇamātraṃ
                        kalpasiddhisthānamupadekṣyate || 
 AS.Ka.1.5  atha vasantagrīṣmayorantare
                        praśaste 'hani muhūrte ca nātiharitapāṇḍūni madanaphalānyādāya tāni pramṛjya
                        kuśamūṭake badhvā gomayenālipya
                        yavabusamāṣaśālivrīhikulatthamudgānyatamarāśāvaṣṭarātramuṣitānyuddhṛtyātape
                        śoṣayet |  
 suśuṣkāṇāṃ pippalīrud vṛtya dadhighṛtamadhupalalamṛditāḥ punaḥ śoṣayitvā
                        navaṃ kalaśamarajaskamākaṇṭhaṃ pūrayitvā suguptaṃ nidhāpayet || 
 AS.Ka.1.6  tataḥ prayogakāle tāsāṃ
                        phalapippalīnāmantarnakhamuṣṭiṃ yāvadvā sādhu manyeta tāvajjarjarīkṛtya
                        yaṣṭīmadhukakaṣāye
                        kovidārakacchudāranīpavidulabimbīśaṇapuṣpīsadāpuṣpīpratyakpuṣpyanyatamakaṣāye
                        vā rātrimuṣitaṃ vimṛditaṃ pūtaṃ sūtroktavidhinā pāyayet |  
 śleṣmajvaragulmapratiśyāyāntarvidradhiṣu viśeṣeṇa punaḥ punarāpittāgamanāt |  
 tena sādhu vamati || 
 AS.Ka.1.7  phalapippalīnāṃ cūrṇaṃ vā
                        svakvāthabhāvitaṃ tribhāgatriphalācūrṇaṃ kovidārādiniryūheṇa
                        balavatkaphaprasekāpacyarbudagranthijvarodarārocakeṣu pibet || 
 AS.Ka.1.8  phalamajjacūrṇaṃ vā
                        jīmūtādiniryūheṇa pitte kaphasthānagate || 
 AS.Ka.1.9  phalamajjasiddhaṃ vā
                        payastasminneva vā yavāgūmadhobhāge raktapitte hṛddāhe ca || 
 AS.Ka.1.10  tasya vā payasaḥ śītasya
                        santānikāñjaliṃ pitte prakupite urasi kaṇṭhe hṛdaye ca tanukaphopadigdhe
                        || 
 AS.Ka.1.11  tajjaṃ vā dadhi dadhyuttaraṃ vā
                        kaphacchardiprasekatamakeṣu |  
 tasmādvā payaso navanītamutpannaṃ phalādiṣaṭkakvāthasiddhaṃ kaphābhibhūte
                        'gnau śuṣyaccharīre ca || 
 AS.Ka.1.12  phalamajjacūrṇamiśreṇa
                        vāragvadhādi dravyāṇāṃ ghoṇṭanimbabāṇavarjānāṃ
                        sasomavalkapañcakolakānāmanyatamasya niryūheṇa sādhitaṃ lehamupayuñjīta
                        || 
 AS.Ka.1.13  phalamajjacūrṇamiśreṇa vā
                        reṇukailāśatāhvākustumburutagarakṛṣṭhatvakcorakamarubakāgarugugguluvālakaśrīveṣṭakaparipelavamāṃsīśaileyasthauṇeyakasurasārevatapūtyaśokarohiṇīnāṃ
                        dvāviṃśateranyatamasya kaṣāyeṇa sādhitāmutkārikāṃ modakaṃ vā bhakṣayet
                        || 
 AS.Ka.1.14
                         phalapippalīsvarasakaṣāyaparipītairvā
                        tilaśālitaṇḍulapiṣṭaistatkaṣāyopasṛṣṭaiḥ
                        surasādidravyānyatamaniryūhopasṛṣṭairvā śaṣkulīrapūpānanyān vā bhakṣyān
                        sādhayitvā bhakṣayet || 
 AS.Ka.1.15  phalapippalīnāṃ vā
                        bhallātakavidhisrutaṃ svarasamādarvīpralepāt paktvā lehayet |  
 annapāneṣu vā taṃ lehamavacārayet |  
 tatkaṣāyaireva cānnapānāni kalpayet || 
 AS.Ka.1.16  phalamajjakvāthaṃ vā
                        vatsakādiprativāpaṃ nimbarūpikānyatarakaṣāyopasarjanaṃ
                        santarpaṇotthasarvaśleṣmavyādhiharam || 
 AS.Ka.1.17  phalapippalīnāṃ vā
                        phalādiniryūheṇaikaviṃśatikṛtvaḥ subhāvitānāṃ kusumarajaḥsadṛśena
                        cūrṇenāvacūrṇayet sarasi saroruhaṃ bṛhatsāyāhne tadrātrimuṣitaṃ prabhāte
                        punaravacūrṇitamud vṛtya haridrākṛsarākṣariyavāgūnāmanya tamaṃ
                        saindhavaguḍaphāṇitopetamākaṇṭhaṃ pītavānupajighret |  
 sukumāraḥ samucitasurabhirgandhasampadutkliṣṭakaphapitto bheṣajadveṣī ca
                        tathā hi sukhena chardayati || 
 AS.Ka.1.18  etena
                        sarvamālyagandhaprāvaraṇapaṭā vyākhyātāḥ |  
 evameva ca phalābhāve madanapuṣpāṇi śalaṭūni ca kalpayet |  
 iti phalavidhānamuktam || 
 AS.Ka.1.19  evaṃ ca jīmūtādīnapi kalpayet |  
 viśeṣatastu jvaraśvāsahidhmādiṣu jīmūtakam || 
 AS.Ka.1.20  tatra puṣpeṣu kṣīram |  
 phaleṣu kṣīrapeyām |  
 lomaśeṣu santānikām |  
 nirlomakeṣu dadhi dadhyuttaraṃ vā |  
 haritapāṇḍuṣu kṣīraṃ dadhyamlaṃ vā |  
 tatkaṣāyasaṃsṛṣṭāṃ paryāgatānāṃ jīrṇānāṃ jīmūtakaphalānāṃ śuṣkāṇāṃ cūrṇaṃ
                        payasā vātapitte pibet || 
 AS.Ka.1.21  dvitrāṇi vāpothyāragvadhādīnāṃ
                        navānāmanyatamasya paṭolyā vā niryūheṇāsutāni mathitvā pittaśleṣmaje jvare |  
 jīmūtacūrṇaṃ kalkaṃ vā śītāmbunā pittaje |  
 tadevoṣṇena vātakaphaje kaphaje vā || 
 AS.Ka.1.22
                         jīvakarṣabhakekṣuśatāvarīṇāmanyatamasya svarasena vātapittaje |  
 athavā pūrvavat siddhaṃ ghṛtam || 
 AS.Ka.1.23  ikṣvākustu viśeṣeṇa
                        kāsaśvāsajvaracchardiviṣaśleṣmarogeṣūpayojyaḥ |  
 tasyāpuṣpaphalasya pravālaiḥ śṛtaṃ kṣīramudriktapitte kaphajvare || 
 AS.Ka.1.24  puṣpādiṣu ca sutarāṃ jīmūtavat
                        prayogāḥ |  
 ikṣvākuphalasvarasaṃ vā triguṇakṣīrasādhitamurasthite kaphe pīnase svarasāde
                        vā vamanārthī pibet |  
 jīrṇe vā samudvṛtabīje kṣīraṃ prakṣipet |  
 tatra jātaṃ dadhi śleṣmakāsaśvāsacchardiṣu || 
 AS.Ka.1.25  ikṣvākubījāni vā
                        chāgakṣīrabhāvitāni viṣagulmodaragaragaṇḍagranthyarbudaślīpadeṣu
                        ikṣvākuphalamadhyaṃ vā mastunā kuṣṭhaviṣapāṇḍvāmayeṣu |  
 tadvipakvaṃ vā takraṃ samadhusaindhavam |  
 tadeva vā madhyaṃ saguḍapalalaṃ bhakṣayet || 
 AS.Ka.1.26  ikṣvākuphalatailaṃ vā pibet |  
 tatphalasvarasabhāvitairvā saktubhirmanthaṃ śleṣmajvarakāsakaṇṭharogārocakeṣu
                        |  
 ikṣvākukalkaṃ vā māṃsarasena vātakaphagulmaprasaktajvareṣu || 
 AS.Ka.1.27  bilvamūladviprasthakvāthena vā
                        tumbībījāni kvāthayet tatastasmin tribhāgena ghṛtam |  
 ghṛtasamāni ca piṣṭvā tumbībījāni |  
 tadardhāṃśāni ca pratyekaṃ jīmūtamahājālinīvatsakakṛtavedhanāni |  
 kvāthatulyamāvapet trikaṭukam |  
 punaradhiśritya lehaṃ sādhayettamavalihya pramathyāmanupibet || 
 AS.Ka.1.28  ayameva ca kalpaḥ kāśmaryādiṣu
                        caturṣu mahāpañcamūlāṅgeṣu pṛthak pṛthagukto veditavyaḥ || 
 AS.Ka.1.29  dhāmārgavo viśeṣeṇa
                        garagulmodarakāsakaphasañcayottharogeṣu sthireṣu guruṣu ca śleṣmāśayasthe
                        vātaśleṣmaṇi ca kaṇṭhāśraye prakalpyaḥ |  
 jīvanīyānyatamacūrṇasaṃyuktān samadhuśarkarāṃstatkaṣāyairlehān pittopasarjane
                        śleṣmaṇi vidadhyāt || 
 AS.Ka.1.30  
                        sumanaḥsaumanasyāyanīharidrācorakahaimavatīmahāsahākṣudrasahāvṛścīvabimbīpunarnavakāsamardānyatamakaṣāyeṇa
                        vā dhāmārgavaphalamekaṃ dve vā manovikāreṣu || 
 AS.Ka.1.31
                         kṛtavedhanamatyarthakaṭutīkṣṇoṣṇaṃ sutarāṃ
                        garodaragulmaplīhapāṇḍurogaśvayathuṣu kalpayet || 
 AS.Ka.1.32  kuṭajaphalaṃ punaḥ
                        sukumāreṣūlbaṇāsrapittakapheṣu vātaśoṇitavisarpajvarakuṣṭhādiṣu ca yojayet |  
 kuṭajaphalacūrṇānyarkakṣīreṇa saptāhaṃ bhāvayitvā jīvakakaṣāyeṇa pibet |  
 phalajīmūtakekṣvākujīvantīmūlānyatamakaṣāyeṇa vā
                        sarṣapamadhūkalavaṇānyatamāmbhasā vā kuṭajaphalacūrṇaṃ kṛsarayā vā vamanāya
                        kalpayediti |  
 bhavati cātra || 
 AS.Ka.1.33  vamanānāṃ digityeṣā
                        sutarāmupayoginām |  
 bījenānena matimānanyānapi ca kalpayediti || 
 iti prathamo 'dhyāyaḥ || 
 
 
                    atha dvitīyo 'dhyāyaḥ | 
                     AS.Ka.2.1  athāto virecanakalpaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ka.2.2  virecanadravyāṇāṃ mūleṣu trivṛt |  
 tvakṣu tilvakaḥ |  
 kṣīreṣu snuhī |  
 phaleṣu harītakī pradhānāni |  
 trivṛtāyāḥ khalu dvividhaṃ mūlamaruṇaṃ śyāvaṃ ca |  
 tatrāruṇaṃ kaṣāyamadhuraṃ vipāke kaṭukaṃ rūkṣaṃ śleṣmapittaharaṃ
                        kalpanāṃviśeṣāt punaḥ sarvavyādhipraśamanam |  
 sukhavirecanatvāt śiśusthavirasukumāramṛdukoṣṭheṣu praśastaṃ
                        trivṛcchabdavācyaṃ ca || 
 AS.Ka.2.3  itaradapi tasmāt guṇaiḥ
                        kiñcidūnaṃ tīkṣṇaṃ kaṇṭhahṛdayakarṣaṇaṃ mūrchāsammohakṛdāśu doṣaharatvāt
                        bahudoṣakleśakṣamakrūrakoṣṭheṣu praśastaṃ śyāmāśabdavācyaṃ ca || 
 AS.Ka.2.4  atha tayormūlamatiryagvisṛtaṃ
                        gambhīrānugataṃ ślakṣṇamāharet |  
 tatastvacaṃ śoṣayitvā samyak suguptaṃ sthāpayet || 
 AS.Ka.2.5  taccūrṇaṃ
                        śuṇṭhīsaindhavayuktamamlairmāṃsarasena vā pibedvātāmayeṣu |  
 kṣīrakṣaudradrākṣekṣukāśmaryasvarasasarpiḥsvādudravyakvāthaiḥ saśarkaraṃ
                        pittottheṣu |  
 mūtraksaudradrākṣāriṣṭapīlurasatriphalāpañcakolakvāthairvyoṣacūrṇānuviddhaṃ
                        kaphajeṣu || 
 AS.Ka.2.6  ebhireva ca dravyairyathāsvaṃ
                        ghṛtaśarkarādrākṣekṣurasatugākṣīrīmadhurāṇi
                        mātuluṅgadāḍimāmalakakolakaramardakapittharasatakrāmlāni saindhavalavaṇāni
                        vyoṣatīkṣṇāni vividhaveśavāraparipūritāni
                        sahakārarasatrijātanāgakesarakarpūrasurabhīṇi
                        lehaguṭikāmodakabhakṣyabhojyānyupakalpayediti |  
 bhavati cātra || 
 AS.Ka.2.7  trivṛtkalkakaṣāyeṇa sādhitaḥ
                        sasito himaḥ |  
 madhutrijātasaṃyukto leho hṛdyaṃ virecanam || 
 AS.Ka.2.8  ajagandhā tugāksīrī vidārī
                        śarkarā trivṛt |  
 cūrṇitaṃ madhusarpirbhyāṃ līḍhvā sādhu viricyate |  
 sannipātajvarastambhapipāsādāhapīḍitaḥ || 
 AS.Ka.2.9  limpedantastrivṛtayā
                        dvidhākṛtvekṣugaṇḍikām |  
 ekīkṛtya ca tatsvinnaṃ puṭapākena bhakṣayet || 
 AS.Ka.2.10  tvagelābhyāṃ samā nīlī
                        taistrivṛttaśca śarkarā |  
 cūrṇaṃ phalarasakṣaudrasaktubhistarpaṇaṃ pibet || 
 AS.Ka.2.11  vātapittakaphottheṣu
                        rogeṣvalpānaleṣu ca |  
 nareṣu sukumāreṣu nirapāyaṃ virecanam || 
 AS.Ka.2.12
                         viḍaṅgataṇḍulavarāyāvaśūkakaṇāstrivṛt |  
 sarvato 'rdhena tallīḍhaṃ madhvājyena guḍena vā || 
 AS.Ka.2.13  gulmaṃ plīhodaraṃ kāsaṃ
                        halīmakamarocakam |  
 kaphavātakṛtāṃścānyān parimārṣṭigadān bahūn || 
 AS.Ka.2.14
                         viḍaṅgapippalīmūlatriphalādhānyacitrakān |  
 maricendrayavājājīpippalīhastipippalīḥ || 
 AS.Ka.2.15  dīpyakaṃ pañcalavaṇaṃ cūrṇitaṃ
                        kārṣikaṃ pṛthak |  
 tilatailatrivṛccūrṇabhāgau cāṣṭapalonmitau || 
 AS.Ka.2.16  dhātrīphalarasaprasthāṃstrīn
                        guḍārdhatulānvitān |  
 paktvā mṛdvagninā khādettato mātrāmayantraṇaḥ || 
 AS.Ka.2.17
                         kuṣṭhārśaḥkāmalāgulmamehodarabhagandarān |  
 grahaṇīpāṇḍurogāṃśca hanti puṃsavanaśca saḥ || 
 AS.Ka.2.18  guḍaḥ kalyāṇako nāma sarvartuṣu
                        ca yaugikaḥ |  
 vyoṣatrijātakāmbhodakṛmighnāmalakaistrivṛt || 
 AS.Ka.2.19  sarvaiḥ samā samasitā kṣaudreṇa
                        guṭikāḥ kṛtāḥ |  
 mūtrakṛcchrajvaracchardikāsaśoṣabhramakṣaye |  
 tāpe pāṇḍvāmaye 'lpegnau śastāḥ sarvaviṣeṣu ca || 
 AS.Ka.2.20  trivṛtā kauṭajaṃ bījaṃ pippalī
                        viśvabheṣajam |  
 kṣaudradrākṣārasopetaṃ varṣākāle virecanam || 
 AS.Ka.2.21
                         trivṛddurālabhāmustāśarkarodīcyacandanam |  
 drākṣāmbunā sayaṣṭyāhvasātalaṃ jaladātyaye || 
 AS.Ka.2.22  trivṛtāṃ citrakaṃ pāṭhāmajājīṃ
                        saralaṃ vacām |  
 svarṇakṣīrīṃ ca hemante cūrṇamuṣṇāmbunā pibet || 
 AS.Ka.2.23  trivṛtā śarkarātulyā grīṣmakāle
                        virecanam || 
 AS.Ka.2.24
                         trivṛttrāyantihapuṣāsātalākaṭurohiṇīḥ |  
 svarṇakṣīrīṃ ca saṃcūrṇya gomūtre bhāvayettryaham |  
 eṣa sarvartuko yogaḥ snigdhānāṃ maladoṣahṛt || 
 AS.Ka.2.25
                         śyāmātrivṛddurālambhāhāstipippalivatsakam |  
 nīlinīkaṭukāmustāśreṣṭhāyuktaṃ sucūrṇitam |  
 rasājyoṣṇāmbubhiḥ śastaṃ rūkṣāṇāmapi sarvadā || 
 AS.Ka.2.26  tryūṣaṇaṃ triphalā hiṅgu
                        kārṣikaṃ trivṛtāpalam |  
 sauvarcalārdhakarṣaṃ ca palārdhaṃ cāmlavetasāt || 
 AS.Ka.2.27  taccūrṇaṃ śarkarātulyaṃ
                        maṇḍenāmlena vā pibet |  
 gulmapārśvārtinut siddhaṃ jīrṇe cāsminrasaudanam || 
 AS.Ka.2.28
                         trivṛtātriphalādantīsātalāvyoṣasaindhavaiḥ |  
 prakalpya cūrṇaṃ saptāhaṃ bhāvyamāmalakādrase |  
 tadyojyaṃ tarpaṇe yūṣe piśite rāgayuktiṣu || 
 AS.Ka.2.29  tulyāmlaṃ trivṛtākalkasiddhaṃ
                        gulmaharaṃ ghṛtam |  
 śyāmātrivṛtkaṣāyeṇa siddhaṃ sarpiḥ payo 'pi vā || 
 AS.Ka.2.30  trivṛnmuṣṭīṃstu sanakhānaṣṭau
                        droṇe 'mbhasaḥ pacet |  
 pādaśeṣaṃ kaṣāyaṃ taṃ pūtaṃ guḍatulāyutam || 
 AS.Ka.2.31  snigdhe sthāpyaṃ ghaṭe
                        kṣaudrapippalīphalacitrakaiḥ |  
 lipte māse gate pītaṃ pāṇḍuśvayathugulmajit || 
 AS.Ka.2.32  surā vā trivṛtāpādākaṇvā
                        tatkvāthasaṃyutā |  
 yavaiḥ śyāmātrivṛtkvāthasvinnaiḥ kulmāṣamambhasā |  
 āsutaṃ ṣaḍahaṃ palle jātaṃ sauvīrakaṃ pibet || 
 AS.Ka.2.33  bhṛṣṭānvā
                        satuṣānśuṣkānyavāṃstaccūrṇasaṃyutān |  
 āsutānambhasā tadvat pibejjātaṃ tuṣodakam || 
 AS.Ka.2.34
                         jvarahṛdrogavātāsṛgudāvartādirogiṣu |  
 rājavṛkṣo 'dhikaṃ pathyo mṛdurmadhuraśītalaḥ || 
 AS.Ka.2.35  bāle vṛddhe kṣate kṣīṇe
                        sukumāre ca mānave |  
 yojyo mṛdvanapāyitvādviśeṣāccaturaṅgulaḥ || 
 AS.Ka.2.36  phalakāle pariṇataṃ phalaṃ
                        tasya samāharet |  
 teṣāṃ guṇavatāṃ bhāraṃ sikatāsu vinikṣipet || 
 AS.Ka.2.37  saptarātrātsamuddhṛtya
                        śoṣayedātape tataḥ |  
 tatomajjānamuddhṛtya śucau pātre nidhāpayet || 
 AS.Ka.2.38  drākṣārasena taṃ
                        dadyāddāhodāvartapīḍite |  
 caturvarṣe sukhaṃ bāle yāvaddvādaśavārṣike || 
 AS.Ka.2.39  caturaṅgulamajño vā kaṣāyaṃ
                        pāyayeddhimam |  
 dadhimaṇḍasurāmaṇḍadhātrīphalarasaiḥ pṛthak |  
 sauvīrakeṇa vā yuktaṃ kalkena traivṛtena vā || 
 AS.Ka.2.40  caturaṅgulasiddhādvā
                        kṣīrādyadudiyāt ghṛtam |  
 majjakalkena dhātrīṇāṃ rase tatsādhitaṃ pibet || 
 AS.Ka.2.41  tadeva daśamūlasya kulatthānāṃ
                        yavasya ca |  
 kaṣāye sādhitaṃ sāpaḥkalkaiḥśyāmādibhiḥ pibet || 
 AS.Ka.2.42  dantīkaṣāye tanmajjño guḍaṃ
                        jīrṇaṃ ca nikṣipet |  
 tamariṣṭaṃ sthitaṃ māsaṃ pāyayet pakṣameva vā || 
 AS.Ka.2.43  tvacaṃ tilvakamūlasya
                        tyaktābhyantaravalkalam |  
 viśoṣya cūrṇayitvā ca dvau bhāgau gālayettataḥ || 
 AS.Ka.2.44  lodhrasyaiva kaṣāyeṇa tṛtīyaṃ
                        tena bhāvayet |  
 kaṣāye daśamūlasya taṃ bhāgaṃ bhāvitaṃ punaḥ || 
 AS.Ka.2.45  śuṣkacūrṇaṃ punaḥ kṛtvā tataḥ
                        pāṇitalaṃ pibet |  
 mastumūtrasurāmaṇḍakoladhātrīphalāmbubhiḥ || 
 AS.Ka.2.46  meṣaśṛṅgyabhayākṛṣṇācitrakaiḥ
                        kvathite jale |  
 marujāḥ sunuyāttaccajātaṃ sauvīrakaṃ yadā |  
 bhavedañjalinātasya lodhrakalkaṃ pibettadā || 
 AS.Ka.2.47  surāṃ lodhrakaṣāyeṇa jātāṃ
                        pakṣasthitāṃ pibet |  
 tilvakasya kaṣāyeṇa kalkena ca saśarkaraḥ |  
 saghṛtaḥ sādhito lehaḥ sa ca śreṣṭhaṃ virecanam || 
 AS.Ka.2.48  sudhā bhinatti doṣāṇāṃ
                        mahāntamapi sañcayam |  
 āśveva kaṣṭavibhraṃśā naiva tāṃ kalpayedataḥ || 
 AS.Ka.2.49  mṛdukoṣṭhe 'bale bāle sthavire
                        dīrgharogiṇi |  
 kalpyā gulmodaragaratvagrogamadhumehiṣu |  
 pāṇḍau dūṣīviṣe śophe doṣavibhrāntacetasi || 
 AS.Ka.2.50  sā śreṣṭhā
                        kaṇṭakaistīkṣṇairbahubhiśca samācitā |  
 dvivarṣāṃ vā trivarṣāṃ vā śiśirānte viśeṣataḥ || 
 AS.Ka.2.51  tāṃ pāṭayitvā śastreṇa
                        kṣīramuddhārayettataḥ |  
 bilvādīnāṃ bṛhatyorvā kvāthena samamekaśaḥ || 
 AS.Ka.2.52  miśrayitvā sudhākṣīraṃ tato
                        'ṅgāreṣu śoṣayet |  
 pibet kṛtvā tu guṭikāṃ mastumūtrasurādibhiḥ || 
 AS.Ka.2.53  trivṛtādīnnava varāṃ
                        svarṇakṣīrīṃ sasātalām |  
 saptāhaṃ snukpayaḥpītānrasenājyena vā pibet |  
 tadvadvyoṣottamākumbhanikumbhāgnīn guḍāmbunā || 
 AS.Ka.2.54  adyātcchyāmātrivṛtkvāthaṃ
                        snukkṣīraghṛtaphāṇitaiḥ |  
 kāsārirasayūṣādyairyuktaṃ vā snukpayaḥ pibet || 
 AS.Ka.2.55
                         nikumbhakumbhaśamyākaśaṅkhinīsaptalārajaḥ |  
 rātrau mūtre divā gharme saptāhaṃ sthāpayediti || 
 AS.Ka.2.56  snukkṣīre 'pi tatastena mālyaṃ
                        vāso 'vacūrṇitam |  
 ājighnan prāvṛṇānaśca mṛdukoṣṭho viricyate || 
 AS.Ka.2.57  nātiśuṣkaṃ phalaṃ grāhyaṃ
                        śaṅkhinyā nistuṣīkṛtam |  
 saptalāyāstathā mūlaṃ te tu tīkṣṇavikāṣiṇī |  
 śleṣmāmayodaragaraśvayathvādiṣu kalpayet || 
 AS.Ka.2.58  akṣamātraṃ tayoḥ piṇḍaṃ
                        madirālavaṇānvitam |  
 hṛdroge vātakaphaje tadvadgulme 'pi yojayet || 
 AS.Ka.2.59  śaṅkhinīcūrṇabhāgau dvau
                        tilakalkasya cāparaḥ |  
 harītakīkaṣāyeṇa tatailaṃ pīḍitaṃ pibet |  
 atasīsarṣapairaṇḍakarañjeṣvapyayaṃ vidhiḥ || 
 AS.Ka.2.60  dantidantasthirasthūlaṃ mūlaṃ
                        dantīdravantijam |  
 ātāmraśyāvatīkṣṇoṣṇamāśukāri vikāṣi ca || 
 AS.Ka.2.61  guruprakopivātasya
                        pītaśleṣmavilāyanam |  
 tatkṣaudrapippalīliptaṃ svedayenmṛtkuśāntare |  
 śoṣayeccātape 'gnyarkau hato hyasya vikāṣitām || 
 AS.Ka.2.62  tat
                        pibenmastumadirātakrapīlurasāsavaiḥ |  
 abhiṣyaṇṇatanurgulmī pramehī jaṭharī garī |  
 gomṛgājarasaiḥ pāṇḍuḥ kṛmikoṣṭhī bhagandarī || 
 AS.Ka.2.63  siddhaṃ tat kvāthakalkābhyāṃ
                        daśamūlarasena ca |  
 visarpāvidradhyalajīkakṣyādāhān jayet ghṛtam || 
 AS.Ka.2.64  tailaṃ tu
                        gulmamehārśovibandhakaphamārutān |  
 mahāsnehaḥ śakṛcchukravātasaṅgānilavyathāḥ || 
 AS.Ka.2.65  dantyā rase 'jaśṛṅgyāśca
                        guḍakṣaudraghṛtānvitaḥ |  
 lehaḥ siddho virekārthe dāhasantāpamehanut |  
 vātatarṣe jvare paitte syātsa evājagandhayā || 
 AS.Ka.2.66  dantīdravantyormūlāni
                        paceddhātrīrase tataḥ |  
 trīnaṃśān phāṇitāt dvau ca bhṛṣṭastaile ghṛte 'thavā || 
 AS.Ka.2.67  śyāmādikalkayukto 'yaṃ lehaḥ
                        siddhaṃ virecanam |  
 pathyākṣadaśamūlānāṃ tadvallehāḥ pṛthagrasaiḥ || 
 AS.Ka.2.68  tayorbiḍasamaṃ cūrṇaṃ
                        tadrasenaiva bhāvitam |  
 vibaddhaviśi vātotthe gulme cāmlayutaṃ hitam |  
 mudrgādisiddhaistanmūlairyūṣādīṃśca prakalpayet || 
 AS.Ka.2.69
                         dantīdravantīmaricasvarṇakṣīrīyavāsakam |  
 saśuṇṭhyagnikapṛthvīkaṃ cūrṇitaṃ sapta vāsarān || 
 AS.Ka.2.70  mūtrabhāvitamājyena vibejjīrṇe
                        ca tarpaṇam |  
 sarvadā sarvarogeṣu bāle vṛddhe ca taddhitam || 
 AS.Ka.2.71
                         durbhuktājīrṇapāṃśvārtirgulmaplīhodareṣu ca |  
 gaṇḍamālāsu vāte ca pāṇḍuroge ca śasyate || 
 AS.Ka.2.72  guḍasyāṣṭapale pathyā viṃśatiḥ
                        syāt palṃ palam |  
 dantīcitrakayoḥ karṣau pippalītrivṛtordaśa || 
 AS.Ka.2.73  prakalpya modakānekaṃ daśame
                        daśame 'hani |  
 uṣṇāmbho 'nupiban khādettān sarvān vidhināmunā || 
 AS.Ka.2.74  ete niṣparihārāḥ syuḥ
                        sarvavyādhinibarhaṇāḥ |  
 viśeṣādgrahaṇīpāṇḍukaṇḍūkoṭhārśasāṃ hitāḥ |  
 virecane mukhyatamā navaite trivṛtādayaḥ || 
 AS.Ka.2.75  harītakīmapi
                        trivṛddhidhānenopakalpayet |  
 viśeṣāt grahaṇīśophapāṇḍumehodarāpahām || 
 AS.Ka.2.76  pibet pathyāṃ
                        sasindhūtthaviḍaṅgoṣaṇanāgarām |  
 mūtreṇa vatsakādervā niryūheṇa harītakīm || 
 AS.Ka.2.77  pathyānāgaracūrṇaṃ vā saṃyutaṃ
                        nīlinīphalaiḥ |  
 guḍena bhakṣayettoyaṃ kavoṣṇaṃ ca pibedanu || 
 AS.Ka.2.78  pathyātrivṛdbhyāṃ guṭikāḥ kāryā
                        drākṣārasāplutāḥ |  
 māṣapramāṇāstāḥ śuṣkā lihyādyakṣmī ghṛtadrutāḥ |  
 pathyātrivṛtpaṭūṣṇāmbu sarvatreṣṭaṃ virecanam || 
 AS.Ka.2.79  snukkṣīrabhāvite pathyācūrṇe
                        kurvīta modakān |  
 kolāsthimātrān śuṣkāṃśca navanītena lehayet |  
 gulmodarayakṛtplīhaśūlānāhavibandhinaḥ || 
 AS.Ka.2.80  lihyāderaṇḍatailena kuṣṭhaṃ
                        trikaṭukānvitam |  
 sukhodakaṃ cānupibetsukhametadvirecanam || 
 AS.Ka.2.81  alpasyāpi mahārthatvaṃ
                        prabhūtasyālpakarmatām |  
 kuryāt saṃśleṣaviśleṣakālasaṃskārayuktibhiḥ || 
 AS.Ka.2.82
                         tvakkesarāmrātakadāḍimailāsitopalāmākṣikamātuguṅgaiḥ |  
 madyena tastaiśca mano 'nukūlairyuktāni deyāni virecanāni || 
 iti dvitīyo 'dhyāyaḥ || 
 
 
                    atha tṛtīyo 'dhyāyaḥ | 
                     AS.Ka.3.1  athāto
                        vamanavirecanavyāpatsiddhiṃ nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ka.3.2
                         atikṣudhitenātimṛdukoṣṭhenālpaśleṣmaṇā durvamena hīnamātramatimātraṃ
                        tīkṣṇamatiśītamajīrṇe vā pītaṃ vamanamadho gacchati |  
 tatrepsitānavāptirdoṣotkleśaśca |  
 taṃ punarāśu snehayitvā yaugikairmātrākālādyapekṣaṃ vāmayet |  
 vyāpatkarāṇi ca pūrvoktamatikramaṃ smaran pariharet || 
 AS.Ka.3.3  ajīrṇinaḥ śleṣmavato
                        'tyuṣṇatīkṣṇalavaṇamatimātramahṛdyaṃ vā virecanamanyadvā bheṣajamūrdhvaṃ
                        pravartate |  
 tatra pūrvoktā vyāpatsādhanaṃ ca |  
 tata ūrdhvamapyuttiṣṭhati hṛdyalehavaṭakavarjyamauṣadhaṃ na tṛtīyamavacārayet
                        || 
 AS.Ka.3.4
                         krūrakoṣṭhasyātitīkṣṇāgreralpamalpavīryaṃ vā
                        bheṣajamūrdhvabhāgikamadhobhāgikaṃ vā bhaktavadupaiti pākam |  
 tatra samudīrṇā doṣā yathākālamanirhriyamāṇā vibhramaṃ kurvanti |  
 taṃ snigdhakoṣṭhamanalpamamandaṃ cauṣadhaṃ pāyayet || 
 AS.Ka.3.5  kaṣāyamalpamapratyagraṃ rūkṣaṃ vā
                        bheṣajamasnigdhasvinnena vā pītaṃ śītopacāreṇa vā stabdhaṃ
                        doṣavigrathitamayogī bhavati |  
 tatra vamane bhūyo vāmayet |  
 virecane snigdhasvinnaṃ punarvirecayet |  
 utkliṣṭabhūridoṣaṃ vā tṛtīye 'hani |  
 ubhayośca saṃśodhanayorlavaṇatailābhyaktaṃ piṇḍaprastarābhyāṃ svedayet || 
 AS.Ka.3.6  snigdhasvinnasya ca vamanamakṛtvā
                        virecanaṃ pītavataḥ sāmasya vā mṛdu vā
                        viriktasyādhobhāgetyarthagurustabdhodaratā śūlo vātamūtrapurīṣasaṅgaśca
                        bhavati |  
 tamapyayoginaṃ samūtraistīkṣṇairāsthāpya jāṅgalarasaiśca bhojayitvā
                        phaladārupippalīsiddhena tailenānuvāsya vātaharaiśca snehairupasnehya
                        punastīkṣṇairvirecayet || 
 AS.Ka.3.7  kapholbaṇasyātisnigdhasya
                        gurukoṣṭhasya mandāgnervā mṛdupraṇītamauṣadhaṃ bhṛśamutkleśya doṣān
                        jāḍyatandrādaurbalyāṅgasādān janayati |  
 tacchīghramullikhet |  
 laṅghanena ca sandhukṣitāgniṃ punaḥsnigdhaṃ tīkṣṇoṣṇairviśodhayet || 
 AS.Ka.3.8  saśeṣānnāya vātaśleṣmavate
                        rūkṣāya sodāvartāya mandāgnaye vā śītaṃ rūkṣaṃ vā dattamauṣadhaṃ
                        bhṛśamādhmānaṃ karoti |  
 tatra malasaṅgāt samunnahyatyudaramantaḥśūlaṃ dṛtivat pārśvayorāpūrṇatā
                        śiraḥpṛṣṭharujā śvāsakāsau pāyubastinistodaśca bhavati |  
 tamudāvartānāhaharābhyaṅgasvedavartidīpanacūrṇabastikriyābhirupacaret || 
 AS.Ka.3.9  kṣāmeṇālpabalena mṛdukoṣṭhāgninā
                        rūkṣeṇāsnigdhena vā svinnena sāmena vā balavadauṣadhamupayuktaṃ
                        sapittamanilaṃ pradūṣya parikartikāmāpādayati |  
 tatra nābhibastigudameḍhre sadāhaparikartanamanilasaṅgo viṣṭambhaśca || 
 AS.Ka.3.10  taṃ
                        kṛṣṇatilamadhukamadhuyuktaiḥ picchābastibhirāsthāpayet |  
 kṣīrivṛkṣaśṛtakṣīreṇa vā |  
 śītāmbupariṣiktaṃ cainaṃ payasā bhuktavantaṃ ghṛtamaṇḍena yaṣṭīmadhukatailena
                        vānuvāsayet |  
 kṣāmasya ca madhuro bṛṃhaṇaśca sarvo vidhiriṣṭaḥ || 
 AS.Ka.3.11  sāme laṅghanadīpanaṃ ca
                        laghurūkṣoṣṇaṃ cānnapānam |  
 nirāmībhūte 'nubandhe laghu kṣāramlam |  
 savāte dadhisārāmlaṃ dāḍimatvacā yuktaṃ bhojane pāne ca prayuñjīta
                        sadāḍimarasaṃ ca sarpiḥ pibeduṣṇāmbunā vā tiladevadārukalkam || 
 AS.Ka.3.12  krūrakoṣṭhasya
                        bahudoṣasyālpamalpaguṇaṃ mṛdusnigdhaṃ vā śodhanamavacāritamutkleśya doṣān na
                        nirharati |  
 alpālpaṃ ca pittakaphasaṃsṛṣṭaṃ parisravati |  
 viṣṭambhagauravaśophakaṇḍūpāṇḍutāṅgasādagulmaśūlāni cāpādayati || 
 AS.Ka.3.13  taṃ
                        tiniśadhavāścvakarṇapalāśabalāniryūhairmadhuyuktairāsthāpayet |  
 upaśāntaparisravaṃ ca punarupasnigdhaṃ tīkṣṇaiḥ śodhayet |  
 śuddhe ca dīpanāṃścūrṇāsavāriṣṭādīn yojayet || 
 AS.Ka.3.14  pītauṣadho yadā vegamudīrayati
                        nigṛhṇāti vā |  
 tadā pravāhikāsya jāyate |  
 tasyāṃ sadāhaśūlaṃ sapicchaṃ śvetaṃ kṛṣṇaṃ raktaṃ vā bhṛśaṃ pravāhamāṇaḥ
                        kaphamupaviśati |  
 taṃ parisravavidhinopacaret || 
 AS.Ka.3.15  pītauṣadhasya
                        bheṣajodgāracchardyādīnāṃ nigrahādvātādayaḥ kupitā hṛdayamupasṛtya hṛdgrahaṃ
                        ghoramāvahanti |  
 tataḥ pradhānamarmopatāpādvedanābhiratyarthamāturaḥ pīḍyate |  
 mohahidhmākāsalālāpārśvaśūlayuto vepathumān naṣṭasaṃjño dantān
                        kaṭakaṭāpayatyudvṛttākṣo jihvāṃ khādati |  
 taṃ hṛdayopasaraṇamāhuḥ || 
 AS.Ka.3.16  tasmai bhiṣak
                        śīghramamuhyannabhyaṅgapūrvaṃ dhānyasvedena parisvedya tīkṣṇamavapīḍaṃ
                        dadyāt |  
 yaṣṭīmadhukamiśreṇa taṇḍulāmbunā vamanam |  
 kaṭubhirvā kaphottarāya |  
 tato doṣaśeṣaṃ pācanīyaiḥ pācayedyathādoṣocchrayaṃ ca bastīn vitaret || 
 AS.Ka.3.17  asnigdhasvinnenābrahmacariṇā
                        vegadhāriṇā mṛdukoṣṭhena sukumāreṇa vā rūkṣamauṣadhamatimātraṃ
                        prayuktamativirekādvāyuṃ kopayati |  
 tena sarvāṅgapragraho bhavati |  
 tasya viśeṣāt pārśvapṛṣṭhaśroṇimanyāmamasu śūlamūrcchābhramakalpastambho
                        nistodo bheda udveṣṭanaṃ saṃjñānāśaśca syāt |  
 tamabhyajya dhānyaiḥ svedayitvā yaṣṭīmadhukavipakvena tailenānuvāsayet |  
 vātaharaṃ cānnapānam || 
 AS.Ka.3.18  snigdhasvinnasyātimṛdukoṣṭhasya
                        kṣudhitasya vā tīkṣṇamatibhūri vā prayuktamauṣadhaṃ sarvaśo nirhṛtya malān
                        dhātūnapi dravīkṛtya visrāvayedatiyogena |  
 taṃ śatadhautaghṛtenābhyajya kaṣāyasvāduśītaiḥ pradehapariṣekāvagāhānnapānaiḥ
                        śarkarāmadhumadbhiśca lahaḥ stambhayet || 
 AS.Ka.3.19
                         candanāñjanośīracchāgāsṛkśītodakairlājasaktūn pāyayet |  
 picchābastīṃścasmai dadyānmadhuravargasiddhaṃ ca kṣīrasarpiḥ sarpirmaṇḍo
                        'nuvāsanam |  
 raktapittavidhānaṃ ca kuryāt || 
 AS.Ka.3.20  viśeṣeṇa vamanātiyoge
                        saghṛtatasitākṣaudraṃ phalarasairmanthaṃ pibet |  
 kṣīrivṛkṣaśuṅgasiddhāṃ vā samākṣikāṃ peyāṃ kṣīraṃ vā saṃgrāhidravyasiddhaṃ ca
                        kṣīraṃ bhojane 'vacārayet || 
 AS.Ka.3.21  sodgārāyāṃ ca chardyāṃ
                        dhanikāmadhūkamadhurasāmustāñjanāni madhunā lihyāt |  
 vāksaṅge hanusaṅge 'nilārtau ca ghṛtamāṃsarasasiddhāmalpataṇḍulāṃ peyāṃ pibet
                        |  
 snehasvedau cāvacārayet || 
 AS.Ka.3.22  jihvāpraveśe snigdhāmlalavaṇān
                        kavalagaṇḍūṣān hṛdyāṃścājamāṃsarasān |  
 purataścāsya phalānyamlāni khādayet || 
 AS.Ka.3.23  nirgatāṃ tu jihvāṃ
                        tiladrākṣākalkaliptāṃ vyoṣalavaṇacūrṇapraghṛṣṭāṃ vā praveśayet |  
 akṣiṇī vyāvṛtte ghṛtābhyakte pīḍayedvisaṃjñaṃ sāmaveṇugītaśabdān śrāvayet
                        || 
 AS.Ka.3.24  virecanātiyoge taṇḍulāmbhasā
                        madhumiśreṇa vamet priyaṅvādiṃ ca taṇḍulodakena
                        pibedrodhrarasāñjanadāḍimatvaco vā |  
 somavalkalaṭphalotpalasamaṅgāpadmakesarāṇi vā |  
 kṣaudraśarkarāmadhukauḍumbaratvaco vā |  
 raktātisārakriyāṃ ca kurvīta || 
 AS.Ka.3.25  gudaṃ niḥsṛtamabhyajya
                        svedayitvā kaṣāyaiścastambhayitvā praveśayet |  
 pūrvavacca vāksaṅgādīn sādhayet || 
 AS.Ka.3.26  ubhayatra ca
                        jīvaraktapittayorjñānārthaṃ rakte śuklaṃ picu plotaṃ vā kṣipet |  
 tasminnāvāne koṣṇāmbukṣālitaśuddhe jīvaraktam |  
 vivarṇe tu raktapittaṃ vidyāt |  
 annaṃ vā tadvimiśraṃ śune kākāya vā dadyāt |  
 tasmin bhukte jīvaṃ vadedabhukte pittam || 
 AS.Ka.3.27  āmaraṇācca tasya
                        tṛṇmūrchāmadārtasya kriyāṃ pittaghnīmatiyogoktāṃ ca kuryāt |  
 eṇādirudhiraṃ vātisrutaraktoktavidhinā sakṣaudraṃ śīghramupayuñjīta |  
 taddhi sadyo jīvamabhisandadhāti |  
 śyāmākāśmaryamadhukadūrvośīrairvā śṛtaṃ payo ghṛtamaṇḍāñjanayuktaṃ śītaṃ
                        bastau niṣecayet || 
 AS.Ka.3.28  śeṣeṣvapi
                        cāsamyakprayuktavamanavirecanopadraveṣu yathāmayaṃ doṣādīnapekṣya
                        pratikuryādbastivyāpatsiddhiṃ cekṣeta || 
 AS.Ka.3.29  evamubhayatobhāge 'pi śodhane
                        yathāvasthamuttiṣṭheta |  
 yā tu virecane parikartikā tadvamane kaṇṭhakṣaṇanam |  
 yadadhaḥparisravaḥ sa kaphapraseko yadadhaḥpravāhaṇaṃ sa śuṣkodgāra iti |  
 bhavati cātra || 
 AS.Ka.3.30  atimātramakāle 'lpaṃ
                        tulyavīyarabhāvitam |  
 asamyaksaṃskṛtaṃ jīrṇaṃ vyāpadyetauṣadhaṃ dhruvam || 
 AS.Ka.3.31  chardanaṃ na tu duśchada
                        durvirecyaṃ na recanam |  
 pāyayedauṣadhaṃ bhūyastannihanti tathā hi tau || 
 AS.Ka.3.32  yasyordhvaṃ kaphasaṃsṛṣṭaṃ
                        pītaṃ yātyānulomikam |  
 vamitaṃ kavalaiḥ śuddhaṃ laṅghitaṃ pāyayettu tam || 
 AS.Ka.3.33  vibaddhe 'lpe cirāddoṣe
                        sravatyuṣṇaṃ pibejjalam |  
 tenādhmānaṃ vamistṛṣṇā vibandhaścāśu śāmyati || 
 AS.Ka.3.34  bheṣajaṃ doṣaruddhaṃ cennodhva
                        nādhaḥ pravartate |  
 sodgāraṃ sāṅgaśūlaṃ vā svedaṃ tatrāvacārayet || 
 AS.Ka.3.35  sampagviriktasyodgāre bheṣajaṃ
                        kṣipramullikhet |  
 ajīrṇamapravṛttau tu suśītaiḥ stambhayedbhiṣak || 
 AS.Ka.3.36  kadācicchleṣmaṇā ruddhaṃ
                        tiṣṭhatyurasi bheṣajam |  
 kṣīṇe śleṣmaṇi sāyāhne rātrau vā tat pravartate || 
 AS.Ka.3.37  rukṣānāhārayorjīrṇe
                        tiṣṭhatyūrdhvaṃ gate 'pi vā |  
 vāyunā bheṣaje tvanyat sasnehalavaṇaṃ pibet || 
 AS.Ka.3.38  tṛṇmohabhramamūrchādyāḥ
                        syurjīryati ca bheṣaje |  
 pittaghnaṃ svādu śītaṃ ca bheṣajaṃ tatra śasyate || 
 AS.Ka.3.39  lālāhṛllāsaviṣṭambharomaharṣāḥ
                        kaphāvṛte |  
 bheṣajaṃ tatra tīkṣṇoṣṇaṃ kaṭvādi kaphanuddhitam || 
 AS.Ka.3.40  pratikūlā gatiḥ pāko
                        grathitatvaṃ sagauravam |  
 doṣotkleśo bhṛśādhmānaṃ parikartaḥ parisravaḥ || 
 AS.Ka.3.41  pravāhikā hṛdgrahaṇaṃ
                        sarvagātraparigrahaḥ |  
 saha dhātusraveṇaitā dvādaśoktāḥ sasādhanāḥ |  
 vyāpado vidhivibhraṃśāt dvividhe 'pi virecane || 
 AS.Ka.3.42  utpadyamānāsu ca tāsu tāsu
                        vyāpatsu saṃśodhanavibhrameṇa |  
 diśānayaivāśu yateta siddhyai jyotirhi śāstraṃ nayadurnayānām || 
 iti tṛtīyo 'dhyāyaḥ || 
 
 
                    atha caturtho 'dhyāyaḥ | 
                     AS.Ka.4.1  athāto bastikalpaṃ vyākhyāsyāmaḥ
                        |  
 iti ha smāhurātreyādayo maharṣayaḥ || 
 AS.Ka.4.2  balāṃ guḍūcīṃ triphalāṃ sarāsnāṃ
                        dvipañcamūlaṃ ca palonmitāni |  
 aṣṭau phalānyardhatulāṃ ca māṃsāt chāgāt pacedapsu caturthaśeṣam || 
 AS.Ka.4.3  pūto
                        yavānīphalabilvakuṣṭhavacāśatāhvāghanapippalīnām |  
 kalkairguḍakṣaudraghṛtaḥ satailairyuktaḥ sukhoṣṇo lavaṇānvitaśca || 
 AS.Ka.4.4  bastiḥ paraṃ
                        sarvagadapramāthīsvasthe hito jīvanabṛṃhaṇaśca |  
 bastau ca yasmin paṭhito na kalkaḥ sarvatra dadyādamumeva tatra || 
 AS.Ka.4.5  dvipañcamūlasya raso 'mlayuktaḥ
                        sacchāgamāṃsasya sapūrvapeṣyaḥ |  
 trisnehayuktaḥ pravaro nirūhaḥ sarvānilavyādhiharaḥ pradiṣṭaḥ || 
 AS.Ka.4.6
                         balāpaṭolīlaghupañcamūlatrāyāntakairaṇḍayavāt susiddhāt |  
 prastho rasācchāgarasārdhayuktaḥ sādhyaḥ punaḥ prasthasamaḥ sa yāvat || 
 AS.Ka.4.7  priyaṅgukṛṣṇāghanakalkayuktaḥ
                        satailasarpirmadhusaindhavaśca |  
 syāddīpano māṃsabalapradaśca cakṣurbalaṃ copadadhāti sadyaḥ || 
 AS.Ka.4.8  eraṇḍamūlāttripalaṃ palāśattathā
                        palāṃśaṃ laghupañcamūlam |  
 rāsnābalāchinnaruhāśvagandhāpunarnavāragvadhadevadāru || 
 AS.Ka.4.9  phalāni cāṣṭau salilāḍhakābhyāṃ
                        vipācayedaṣṭamaśeṣite 'smin |  
 vacāśatāhvāhapuṣāpriyaṅguyaṣṭīkaṇāvatsakabījamustam || 
 AS.Ka.4.10  dadyāt supiṣṭaṃ
                        sahatārkṣyaśailamakṣapramāṇaṃ lavaṇāṃśayuktam |  
 samākṣikastailayutaḥ samūtro bastirjayellekhanadīpano 'sau || 
 AS.Ka.4.11
                         jaṅghorupādatrikapṛṣṭhakoṣṭhahṛdguhyaśūlaṃ gurutāṃ vibandham |  
 gulmāśmavardhmagrahaṇīgudotthāṃstāṃstāṃśca rogān kaphavātajātān || 
 AS.Ka.4.12  catuṣpale tailaghṛtasya bhṛṣṭaḥ
                        chāgācchatārdho dadhidāḍimāmlaḥ |  
 rasaḥ sapeṣyo balavaṇamāṃsaretognitaimiryaśirorujīṣṭaḥ || 
 AS.Ka.4.13  yaṣṭyāhvayasyāṣṭapalena siddhaṃ
                        payaḥ śatāhvāphalapippalībhiḥ |  
 yuktaṃ sasarpirmadhuvātaraktavisarpavaisvaryahito nirūhaḥ || 
 AS.Ka.4.14
                         yaṣṭhyāhvalodhrābhayacandanaiśca śṛtaṃ payo 'gryaṃ kamalotpalaiśca |  
 saśarkarākṣaudraghṛtaṃ suśītaṃ pittāmayān hanti sajīvanīyam || 
 AS.Ka.4.15
                         gopāṅganācandanaśītapākīdrākṣardhikāśmaryamadhūkasevyaiḥ |  
 payaḥ śṛtaṃ śrāvaṇimudgaparṇībalāsvaguptāmadhuyaṣṭikalkaiḥ || 
 AS.Ka.4.16  godhūmacūrṇaiśca
                        picupramāṇairikṣovidāryāśca rasena yuktam |  
 tailena yaṣṭīmadhusādhitena sitopalākṣaudraghṛtaiśca śītaḥ || 
 AS.Ka.4.17  bastiḥ praśastaḥ
                        sasamastadehadāhe saśūle 'vayavāśrite vā |  
 gulmātisārabhramamūtrakṛcchrakṣīṇe kṣataujobalasaṅkṣaye ca || 
 AS.Ka.4.18
                         kośātakāragvadhadevadārumūrvāśvadaṃṣṭrākuṭajārkapāṭhāḥ |  
 paktvā kulatthān bṛhatīṃ ca toye rasasya tasya prasṛtā daśa syuḥ || 
 AS.Ka.4.19  tān sarṣapailāmadanaiḥ
                        sakuṣṭhairakṣapramāṇaiḥ prasṛtaiśca yuktān |  
 kṣaudrasya tailasya phalāhvayasya kṣārasya tailasya ca sārṣapasya || 
 AS.Ka.4.20  dadyānnirūhaṃ kapharogitāya
                        mandāgnaye cāśanavidviṣe ca || 
 AS.Ka.4.21
                         punarnavairaṇḍavṛṣāśmabhedavṛścīvabhūtīkabalāpalāśān |  
 dvipañcamūlaṃ ca palāṃśakāni kṣuṇṇāni dhautāni phalāni cāṣṭau || 
 AS.Ka.4.22  bilvaṃ
                        yavāṅkolakulatthadhānyaphāni ca syuḥ prasṛtonmitāni |  
 payo jaladvyāḍhakasādhitaṃ tat kṣīrāvaśiṣṭaṃ śucivastrapūtam || 
 AS.Ka.4.23
                         vacāśatāhvāmaradārukuṣṭhayaṣṭyāhvasiddhārthakapippalīnām |  
 kalkairyavānyā madanaiśca yuktaṃ nātyuṣṇaśītaṃ guḍasaindhavāktam || 
 AS.Ka.4.24  kṣaudrasya tailasya ca
                        sarpiṣaśca navasya yuktaṃ prasṛtitrayeṇa |  
 dadyānnirūhaṃ vidhinā vidhijñaḥ sasarvasaṃsargakṛtāmayaghnaḥ || 
 AS.Ka.4.25  ardhārdhavihitān
                        bastīnataścitrān pravakṣyate |  
 kośātakīdvayekṣvākuphalajīmūtavatsakāḥ || 
 AS.Ka.4.26  śyāmātrivṛtayormūlaṃ tathā
                        dantīdravantijam |  
 prakīryā codakīryā ca kṣīriṇī nīlinīphalam || 
 AS.Ka.4.27  saptapāśaṅkhinīlodhraṃ phalaṃ
                        kampillakasya ca |  
 svakalkasaindhavayutāḥ pakvāśayaviśodhanāḥ || 
 AS.Ka.4.28
                         ghātakīpuṣpatarkārījīvantīmūlavatsakāḥ |  
 pragrahaḥ khadiraḥ kuṣṭhaṃ śamī piṇḍītako yavāḥ || 
 AS.Ka.4.29  priyaṅgurarkamūlī ca
                        taruṇījātiyūthikāḥ |  
 vaṭādyāḥ kiṃśukaṃ lodhramiti saṅgrāhikā matāḥ || 
 AS.Ka.4.30  grāhī
                        priyaṅgvambaṣṭhādikvāthakalkaiḥ krameṇa ca |  
 ūṣakādipratīvāpo lekhanastriphalārasaḥ |  
 madhurakvāthakalkena sarasājyena bṛṃhaṇaḥ || 
 AS.Ka.4.31
                         badaryairāvaṇīśeluśālmalīdhanvanāṅkurāḥ |  
 samākṣikāḥ kṣīrayutāḥ sāsṛjaḥ picchilāḥ smṛtāḥ || 
 AS.Ka.4.32
                         kolaṅkatakakāṇḍekṣudarbhapoṭekṣupālibhiḥ |  
 dāhaghnaḥ saghṛtakṣīro dvitīyaścandanādibhiḥ || 
 AS.Ka.4.33  muṣṭiḥ śālmalivṛntānāṃ
                        kṣīrasiddho ghṛtānvitaḥ |  
 hitaḥ pravāhaṇe tadvadvṛntaiḥ śālmalakasya ca || 
 AS.Ka.4.34  karbudārāḍhakīnīpavidulaiḥ
                        kṣīrasādhitaiḥ |  
 parikarte tathā vṛntaiḥ śrīparṇīkovidārajaiḥ || 
 AS.Ka.4.35  parisrave payaḥ siddhaṃ
                        savṛścīvapunarnavam |  
 ākhukarṇikayā tadvattaṇḍulīyakayuktayā || 
 AS.Ka.4.36  aśvāvarohakaḥ
                        kākanāsārājakaśerukāḥ |  
 siddhāḥ kṣīre 'tiyoge syuḥ kṣaudrāñjanaghṛtairyutāḥ |  
 nyagrodhādyaiścaturbhiśca vidhināparaḥ || 
 AS.Ka.4.37  bṛhatī kṣīrakākolī pṛśniparṇī
                        śatāvarī |  
 kāśmaryabadarīmūrvāstathośīrapriyaṅgavaḥ || 
 AS.Ka.4.38  jīvādāne śṛtau kṣīre dvau
                        ghṛtāñjanasaṃyutau |  
 bastī pradeyau bhiṣajā śītau samadhuśakarau |  
 govyajāmahiṣīkṣīrairjīvanīyayutairapi || 
 AS.Ka.4.39
                         śaśaiṇadakṣamārjāramahiṣāvyajaśoṇitaiḥ |  
 sadyaskairmṛditairbastirjīvādāne praśasyate || 
 AS.Ka.4.40  athemān sukumārāṇāṃ nirūhān
                        snehanān mṛdūn |  
 karmaṇā viplutānāṃ ca vakṣyāmi prasṛtaiḥ pṛthak || 
 AS.Ka.4.41  kṣīrāt dvau prasṛtau kāryai
                        madhutailaghṛtāttrayaḥ |  
 khajena mathito bastirvātaghno balavarṇakṛt || 
 AS.Ka.4.42  ekaikaḥ
                        prasṛtastailaprasannākṣaudrasarpiṣām |  
 bilvādimūlakvāthāt dvau kaulatthāddvau sa vātajit || 
 AS.Ka.4.43
                         paṭolanimbapūtīkarāsnāsaptacchadāmbhasaḥ |  
 prasṛtaḥ pṛthagājyācca bastiḥ sarṣapakalkavān |  
 sapañcatikto 'bhiṣyandakṛmikuṣṭhapramehahā || 
 AS.Ka.4.44
                         viḍaṅgatriphalāśigruphalamustākhukarṇijāt |  
 kaṣāyāt prasṛtāḥ pañca tailādeko vimathya tān |  
 nirūhaḥ kṛmihā vellapippalīkalkayojītaḥ || 
 AS.Ka.4.45
                         payasyekṣusthirārāsnāvidārīkṣaudrasarpiṣām |  
 ekaikaḥ prasṛto bastiḥ kṛṣṇākalko vṛṣatvakṛt || 
 AS.Ka.4.46
                         catvārastailagomūtradadhimaṇḍāmlakāñjikāt |  
 prasṛtāḥ sarṣapaiḥ piṣṭairviṭsaṅgānāhabhedanaḥ || 
 AS.Ka.4.47
                         śvadaṃṣṭrāśmabhideraṇḍakvāthatailasurāsavāt |  
 prasṛtāḥ pañca capalākauntīyaṣṭyāhvakalkavān |  
 bastiḥ kavoṣṇaḥ sāhāne mūtrakṛcchre varo mataḥ || 
 AS.Ka.4.48  mṛdubastijaḍībhūte tīkṣṇo 'nyo
                        bastiriṣyate |  
 tīkṣṇairvikarṣite snigdho madhuraḥ śiśiro mṛduḥ || 
 AS.Ka.4.49  tīkṣṇatvaṃ
                        mūtrabilvāgnilavaṇakṣārasarṣapaiḥ |  
 prāptakālaṃ vidhātavyaṃ kṣīrājyādyaistu mārdavam || 
 AS.Ka.4.50  balakāladoṣarogaprakṛtīḥ
                        pravibhajya yojito bastiḥ |  
 svaḥ svairauṣadhavargaiḥ svān svān rogān nivatayati || 
 AS.Ka.4.51  uṣṇārtānāṃ śītān śītārtānā
                        tathā sukhoṣṇāṃśca |  
 tadyogyauṣadhayuktān bastīn santarkya yuñjīta || 
 AS.Ka.4.52  bastīnna bṛṃhaṇīyān
                        dadyādvyādhiṣu viśodhanīyeṣu |  
 medasvino viśodhyā ye ca narāḥ kuṣṭhamehārtāḥ || 
 AS.Ka.4.53  na
                        kṣīṇakṣatadurbalamūrchitakṛśaśuṣkaśuddhadehānām |  
 dadyādviśodhanīyān doṣanibaddhāyuṣo ya ca || 
 iti caturtho 'dhyāyaḥ || 
 
 
                    atha pañcamo 'dhyāyaḥ | 
                     AS.Ka.5.1  athātaḥ siddhabastikalpaṃ
                        vyākhyāsyāmaḥ |  
 iti ha smāhurātreyādayo maharṣayaḥ |  
 siddhabastīn prayuñjīta sarvadā sarvadehinām |  
 nirvyāpado bahuphalān balapuṣṭikarān sukhān || 
 AS.Ka.5.2  madhutaile same karṣaḥ sandhavāt
                        dvipacurmisiḥ |  
 eraṇḍamūlakvāthena nirūho mādhutailikaḥ |  
 rasāyanaṃ pramehārśaḥ kṛmigulmāntravṛddhinut || 
 AS.Ka.5.3  sayaṣṭimadhukaścaiṣa cakṣuṣyo
                        raktapittajit |  
 yāpano ghanakalkena madhutailarasājyavān || 
 AS.Ka.5.4
                         pāyujānūruvṛṣaṇabastimehanaśūlajit |  
 prasṛtāṃśairghṛtakṣaudravasātailaiḥ praklpayet |  
 yāpanaṃ saindhavārdhākṣahapuṣārdhapalānvitam || 
 AS.Ka.5.5  eraṇḍamūlaniṣkvātho madhutailaṃ
                        sasaidhavam |  
 eṣa yuktaratho bastiḥ savacāpippalīphalaḥ || 
 AS.Ka.5.6  sakvātho
                        madhuṣaḍgranthāśatāhvāhiṅgusaindhavaḥ |  
 suradāru ca rāsnā ca bastirdoṣaharaḥ śivaḥ || 
 AS.Ka.5.7  pañcamūlasya niṣkvāthastailaṃ
                        māgadhikā madhu |  
 sasaindhavaḥ samadhukaḥ siddhabastiriti smṛtaḥ || 
 AS.Ka.5.8  dvipañcamūlatriphalāphalabilvāni
                        pācayet |  
 gomūtre tena piṣṭaiśca pāṭhātoyadavatsakaiḥ || 
 AS.Ka.5.9  saphalaiḥ kṣaudratailābhyāṃ
                        kṣāreṇa lavaṇena ca |  
 yukto bastiḥ kaphavyādhipāṇḍurogaviṣūciṣu |  
 śukrānilavibandheṣu bastyāṭope ca pūjitaḥ || 
 AS.Ka.5.10
                         mustāpāṭhāmṛtairaṇḍabalārāsnāpunarnavam |  
 mañjiṣṭhāragvadhośīratrāyamāṇākṣarohiṇīḥ || 
 AS.Ka.5.11  kanīyaḥ pañcamūlaṃ ca pālikaṃ
                        madanāṣṭakam |  
 jalāḍhake pacettacca pādaśeṣaṃ parisrutam || 
 AS.Ka.5.12  kṣīradviprasthasaṃyuktaṃ
                        kṣīraśeṣaṃ punaḥ pacet |  
 sapādajāṅgalarasaḥ sasarpirmadhusaindhavaḥ || 
 AS.Ka.5.13
                         piṣṭairyaṣṭīmisiśyāmākaliṅgakarasāñjanaiḥ |  
 bastiḥ sukhoṣṇo māṃsāgnibalaśukravivardhanaḥ || 
 AS.Ka.5.14
                         vātāsṛṅmohamehārśogulmaviṇmūtrasaṅgraham |  
 viṣamajvaravīsarpavardhmādhmānapravāhikāḥ || 
 AS.Ka.5.15
                         vaṅkṣaṇorukaṭīkukṣimanyāśrotraśirorujaḥ |  
 hanyādasṛgdaronmādaśophakāsāśmakuṇḍalān |  
 cakṣuṣyaḥ putrado rājā yāpanānāṃ rasāyanam || 
 AS.Ka.5.16  pṛthak palāṃśaṃ vipacet
                        pañcamūlamagokṣuram |  
 kṣīrāḍhake caturthasthaṃ piṣṭairyaṣṭyādibhiryutam || 
 AS.Ka.5.17  kṣaudratailājyasindhūtthayuktaṃ
                        bastiḥ supūjitaḥ |  
 viśeṣādbālavṛddhastrīsukumārasukhātmanām || 
 AS.Ka.5.18  tadvat
                        sahācarabalāsārivādarbhasādhitam |  
 kṣīraṃ bastistathābhīruguḍūcībṛhatīdvayaiḥ |  
 siddhaṃ payo māgadhikāyaṣṭīmadhukakalkavat || 
 AS.Ka.5.19  pañcamūlaṃ bṛhatyādi
                        pratidravyaṃ palonmitam |  
 dvipalaṃ śāligodhūmayavamāṣaṃ sayaṣṭikam || 
 AS.Ka.5.20  taiḥ siddhaṃ chāgalaṃ kṣīraṃ
                        kukkuṭāṇḍarasaḥ sitā |  
 sājyakṣaudradvilavaṇastairbastiḥ śukrakṛtparam |  
 kalpo 'yaṃ śikhigonardamatsyādyaṇḍaraseṣvapi || 
 AS.Ka.5.21  rasaḥ kulīramāṃsasya
                        caṭakāṇḍarasānvitaḥ |  
 saśarkarāghṛtamadhurbastirvṛṣyatamo mataḥ || 
 AS.Ka.5.22  bastasūkarajairmuṣkaiḥ
                        kulīracaṭakāmiṣaiḥ |  
 siddhaṃ payo bastaśukramuccaṭekṣurakaṃ madhu || 
 AS.Ka.5.23  tairghṛtāḍhyo 'lpalavaṇo
                        bastirvṛṣyatamaḥ param |  
 siddhena payasā bhojyamātmaguptoccaṭekṣuraiḥ || 
 AS.Ka.5.24  ato daśadaśāhena yastu bastīn
                        niṣevate |  
 vājīva puṣṭaḥ savṛṣo gacchati pramadāśatam |  
 ete mākṣikasaṃyuktāḥ kurvantyativṛṣaṃ naram || 
 AS.Ka.5.25  nātiyogaṃ na cāyogaṃ
                        stāmbhinaste ca kurvate || 
 AS.Ka.5.26  nirūhā lekhanāḥ prāyo bṛṃhaṇāḥ
                        snehabastayaḥ |  
 yāpaneṣūbhayaṃ tasmānneṣṭaṃ teṣvanuvāsanam || 
 AS.Ka.5.27  mṛdutvānna nivartante yasya
                        tvete prayojitāḥ |  
 samūtrairbastibhistīkṣṇairāsthāpyaḥ kṣiprameva saḥ || 
 AS.Ka.5.28
                         śophāgnināśapāṇḍutvaśūlārśaḥparikartikāḥ |  
 syurjvarāścātisārāśca yāpanātyarthasevanāt || 
 AS.Ka.5.29  ariṣṭakṣāraśīdhvādyaistatreṣṭā
                        dīpanī kriyā |  
 yuktyā tasmānniṣeveta yāpanān na prasaṅgataḥ || 
 AS.Ka.5.30  mṛdvalpauṣadhasaṃyogāt
                        pādahīnapramāṇataḥ |  
 alpakālopayogācca teṣu niṣparihāratā || 
 AS.Ka.5.31  dravyeṣu yāpanīyeṣu siddhān
                        snehān pṛthak pṛthak |  
 bastīn sarveṣu vā yuñjyāt parihāravivarjitān || 
 AS.Ka.5.32
                         sahācarābhīrubalārāsnāgokṣurakāt pṛthak |  
 tulāṃ jaladroṇaśate pacet droṇāvaśeṣite || 
 AS.Ka.5.33  pūtaśīte
                        bisadrākṣātavakṣīrīnidigdhikāḥ |  
 mahāsahākṣudrasahāyaṣṭīmadhumadhūlikāḥ || 
 AS.Ka.5.34
                         jīvakarṣabhakodīcyamṛṇālotpalacandanam |  
 kharjūratālamajjātmaguptāmalakīkaṇāḥ || 
 AS.Ka.5.35
                         paṭolamedātvakpatraśītapākyodanāhvayāḥ |  
 kalkīkṛtya kṣipettasmin pṛthak ca prasthasammitam || 
 AS.Ka.5.36  rasaṃ
                        varāhamahiṣabastamuṣkodbhavaṃ tathā |  
 śikhikukkuṭahaṃsāṇḍasambhavaṃ tailasarpiṣī || 
 AS.Ka.5.37  dhātrīvidārīsvarasaṃ
                        gavyakṣīrāḍhakadvayam |  
 brahmabherīmṛdaṅgādininādaiḥ sādhitaṃ ca tat || 
 AS.Ka.5.38  sitacchatratrakṛtacchāyaṃ
                        sitavastrāvaguṇṭhitam |  
 āropitaṃ gajaskandhe pūjayitvā vṛṣadhvajam || 
 AS.Ka.5.39  kṛtvā svastyayanaṃ dadyāt
                        snehabastimayantraṇam |  
 prāptastenātivṛṣatāṃ śramayedvanitāśatam || 
 AS.Ka.5.40  nirvalīpalitaḥ kāntaścirajīvī
                        bhavet sa ca |  
 naṣṭaśukrakṣatakṣīṇaviṣamajvariṇāṃ hitaḥ |  
 vyāpannārtavaśukrāṇāṃ putradātā rasāyanam || 
 AS.Ka.5.41  evaṃ ca bastayo 'nye 'pi
                        kalpyāḥ pākyāśca naikaśaḥ |  
 śataṃ vārān sahasraṃ vā pācayet sambhave sati || 
 AS.Ka.5.42  doṣaghnāḥ saparīhārā vakṣyante
                        snehabastayaḥ || 
 AS.Ka.5.43  daśamūlaṃ balāṃ
                        rāsnāmaśvagandhāṃ punarnavām |  
 guḍūcyairaṇḍapūtīkabhārṅgīvṛṣakarohiṣam || 
 AS.Ka.5.44  śatāvarīṃ sahacaraṃ kākanāsāṃ
                        palāṃśakam |  
 yavamāṣātasīkolakulatthān prasṛtonmitān || 
 AS.Ka.5.45  vahe vipācya toyasya
                        droṇaśeṣeṇa tena ca |  
 pacettailāḍhakaṃ peṣyairjīvanīyaiḥ palonmitaiḥ || 
 AS.Ka.5.46  anuvāsanamityetat
                        sarvavātavikāranut |  
 anūpānāṃ vasā tadvajjīvanīyopasādhitā || 
 AS.Ka.5.47  śatāhvāyavabilvāmlaistailaṃ
                        siddhaṃ samīraṇe |  
 saindhavenāgnivraṇena taptaṃ cānilajiddhṛtam || 
 AS.Ka.5.48  jīvantīṃ madanaṃ medāṃ śrāvaṇīṃ
                        madhukaṃ balām |  
 śatāhvarṣabhakau kṛṣṇāṃ kākanāsāṃ śatāvarīm || 
 AS.Ka.5.49  svaguptāṃ kṣīrakākolīṃ
                        karkaṭākhyāṃ śaṭhīṃ vacām |  
 piṣṭvā tailaṃ ghṛtaṃ kṣīre sādhayeta caturguṇe || 
 AS.Ka.5.50  bṛṃhaṇaṃ vātapittaghnaṃ
                        balaśukrāgnivardhanam |  
 rajaḥśukrāmayaharaṃ putrīyaṃ cānuva sanam || 
 AS.Ka.5.51  śiśirasparśavīryaiśca piṣṭaiḥ
                        kṣīre caturguṇe |  
 tailapādaṃ ghṛtaṃ siddhaṃ pittaghnamanuvāsanam || 
 AS.Ka.5.52  saindhavaṃ madanaṃ kuṣṭhaṃ
                        śatāhvā niculo vacā |  
 drīberaṃ madhukaṃ bhārṅgī devadārusakaṭphalam || 
 AS.Ka.5.53  nāgaraṃ puṣkaraṃ medā cavikā
                        citrakaḥ śaṭhī |  
 viḍaṅgātiviṣe śyāmā hareṇurnīlinī sthirā || 
 AS.Ka.5.54  bilvājamodacapalā dantī rāsnā
                        ca taiḥ smaiḥ |  
 sādhyameraṇḍatailaṃ vā tailaṃ vā kapharoganut || 
 AS.Ka.5.55
                         vardhmodāvartagulmārśaḥplīhamehāḍhyamārutān |  
 ānāhamaśmarīṃ cāśu hanyāttadanuvāsanam || 
 AS.Ka.5.56  sādhitaṃ pañcamūlena tailaṃ
                        bilvādināthavā |  
 anvāsanaṃ śleṣmaharaṃ dravyairvā kaphaghātibhiḥ |  
 phalairaṣṭaguṇe cāmle siddhamanvāsanaṃ kaphe || 
 AS.Ka.5.57  śūlānāhe tu tadyukto nirūhaḥ
                        paṭumūtravān |  
 pṛcchati sma munimityatha dhīmānagniveśa iha kintu phalānām |  
 bastikarmaṇi hitaṃ satataṃ syāt taṃ punarvasuriti praśaśāsa || 
 AS.Ka.5.58  iha kuṣṭhahitā garāgarī
                        hitamikṣvākuphalaṃ pramehiṇām |  
 kuṭajasya phalaṃ hṛdāmaye pravaraṃ kośaphalaṃ tu pāṇḍuṣu || 
 AS.Ka.5.59  udare kṛtavedhanaṃ hitaṃ
                        madanaṃ sarvagadāvirodhi ca |  
 madhuraṃ sakaṣāyatiktakaṃ tadarūkṣaṃ sakaṭūṣṇapicchilam || 
 AS.Ka.5.60  kaphapittahṛdāśukāri
                        yannirapāyaṃ pavanānulomi ca |  
 pravaraṃ tadataḥ phalādiṣu smṛtamāsthāpanayojanāsviti || 
 AS.Ka.5.61  atha munivṛṣabhe nigadya vākyaṃ
                        sthitavati vijñapayāmbabhūva bhūyaḥ |  
 idamatigahanaṃ sahānyaśiṣyairavanigato 'ñjalimagrato nidhāya || 
 AS.Ka.5.62  citrakarmaguṇakṛdguruṇokto
                        bastirūrdhvamatha caiti na nābheḥ |  
 śīghnamāpatati cānu sa dehāt sarvataḥ kathamapohati doṣān || 
 AS.Ka.5.63  ūce gurustimitamārutavaśyametat
                        dehasya yadbahirupāśritamantare vā |  
 duṣṭasya tasya janayannanulomatāṃ tu bastirhinasti viṣamānapi rogapūgān
                        || 
 AS.Ka.5.64  śākhāgatāḥ koṣṭhagatāśca rogā
                        marmordhvasarvāvayavāṅgajāśca |  
 ye santi teṣāṃ na tu kaścidanyo vāyoḥ paraṃ janmani heturasti || 
 AS.Ka.5.65  viṭśleṣmapittādimalācayānāṃ
                        vikṣepasaṃhārakaro hi vāyuḥ |  
 tasyātivṛddhasya śamāya nānyadbasteḥ samaṃ bheṣajamasti yasmāt || 
 AS.Ka.5.66  śāmyanti yatnena jite 'nile ca
                        tadīritāḥ pittakaphādayo 'pi |  
 tasmāccikitsārdhamiti bruvanti sarvāṃ cikitsāmapi bastimeke || 
 AS.Ka.5.67  yacca pakvāśastho 'pi
                        doṣānāpādamastakam |  
 vīryeṇa bastirādatte khastho 'rko bhūrasāniva || 
 AS.Ka.5.68  yattatrauṣadhavīryaṃ hi
                        tadapānena vāyunā |  
 paryāptamacirādeva samānaḥ pratipadyate || 
 AS.Ka.5.69  samānādduttaraṃcaivaṃ vyānādyāḥ
                        pavanāḥ kramāt |  
 te tṛptāḥ prakṛtiṃ yātāḥ śarīrānugrahe sthitāḥ || 
 AS.Ka.5.70  prasahya pittaśleṣmāṇau
                        yathāsthānaṃ niveśya ca |  
 santarpayanti paritaḥ svān svān bhūtaguṇāṃstanau || 
 AS.Ka.5.71  vyānastiryagapāno 'dhaḥ
                        prāṇaścordhvaṃ prakarṣati |  
 yathāsvameva nāḍībhirhāriṇībhirivodakam || 
 AS.Ka.5.72  evaṃ vātaiḥ sirābhiśca
                        vapurbastiḥ suyojitaḥ |  
 vyāpnuvat prasabhaṃ hanti sakṛchrānapi yakṣmaṇaḥ || 
 AS.Ka.5.73  bastistasmāt
                        sarvakarmapradhānaṃ sarvātaṅkān hanti niḥśeṣataśca |  
 srotāṃsyantaḥ śodhayitvā ca kuryādojastejaḥ śukramedhāgnikīptim || 
 iti pañcamo 'dhyāyaḥ || 
 
 
                    atha ṣaṣṭho 'dhyāyaḥ | 
                     AS.Ka.6.1  athāto bastivyāpatsiddhiṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ka.6.2
                         vibandhagauravādhmānaśirorugvāhanordhvagāḥ |  
 kukṣiśūlāṅgarugghidhmāhṛtpīḍākartanasravāḥ |  
 ayogādatiyogācca basteḥ syuḥ ṣaṭṣaḍāpadaḥ || 
 AS.Ka.6.3  asnigdhasvinnadehasya
                        gurukoṣṭhasya yojitaḥ |  
 śīto 'lpasnehalavaṇadravyamātro ghano 'pi vā || 
 AS.Ka.6.4  bastiḥ saṅkṣobhya taṃ doṣaṃ
                        durbalatvādanirharan |  
 karoti vātaviṇmūtravibandhamatidāruṇam || 
 AS.Ka.6.5  nābhibastirunāṃ dāhaṃ hṛllepaṃ
                        śvayathuṃ gude |  
 kaṇḍūṃ gaṇḍāni vaivarṇyamaratiṃ vahnimārdavam || 
 AS.Ka.6.6  kvāthadvayaṃ prāgvihitaṃ
                        madhyedoṣe 'tisāriṇi |  
 uṣṇasya tasmādekasya tatra pānaṃ praśasyate |  
 phalavartyastathā svedāḥ kālaṃ jñātvā virecanam || 
 AS.Ka.6.7
                         bilvamūlatrivṛddāruyavakolakulatthavān |  
 surāviṇmūtravān bastiḥ saprākpeṣyastamānayet || 
 AS.Ka.6.8  saśeṣāme nirūheṇa mṛdunā doṣa
                        īritaḥ |  
 mūrchayatyanilaṃ mārgaṃ ruṇaddhyagniṃ hinasti ca || 
 AS.Ka.6.9
                         gauravaklamahṛcchūladāhasammohaveṣṭanam |  
 tataḥ kuryādupacarettaṃ rūkṣasvedapācanaiḥ || 
 AS.Ka.6.10
                         pippalīkattṛṇośīradārumūrvāśṛtaṃ jalam |  
 pibet sauvarcalonmiśraṃ dīpanaṃ hṛdviśodhanam || 
 AS.Ka.6.11  vacānāgaraśaṭhyo vā
                        dadhimaṇḍena mūrchitāḥ |  
 peyāḥ prasannayā vā syurariṣṭenāsavena vā || 
 AS.Ka.6.12  dārutrikaṭukaṃ pathyāṃ palāśaṃ
                        citrakaṃ śaṭhīm |  
 piṣṭvā kuṣṭhaṃ ca mūtreṇa pibet kṣārāṃśca dīpanān |  
 bastimasya vidaddhyācca samūtraṃ dāśamūlikam || 
 AS.Ka.6.13  yukto 'lpavīryo doṣāḍhye rūkṣe
                        krūrāśaye 'thavā |  
 bastirdoṣāvṛto rūddhamārgo rundhyāt samīraṇam || 
 AS.Ka.6.14  savimārgo 'nilaḥ kuryādādhmānaṃ
                        marmapīḍanam |  
 vidāhaṃ gudakoṣṭhasya muṣkavaṅkṣaṇavedanām |  
 rūṇaddhi hṛdayaṃ śūlairitaścetaśca dhāvati || 
 AS.Ka.6.15  svabhyaktasvinnagātrasya tatra
                        vartiṃ prayojayet |  
 bilvādiśca nirūhaḥ syāt pīlusarṣapamūtravān |  
 saralāmaradārubhyāṃ sādhitaṃ cānuvāsanam || 
 AS.Ka.6.16  bahudoṣe 'bale krūrakoṣṭhe
                        bastistanurmṛduḥ |  
 śīto 'lpaścāvṛto doṣaiḥ pratihanti samīraṇam || 
 AS.Ka.6.17  ūrdhvaṃ so 'nusaran dehaṃ
                        kuryādvāyuḥ śirorujam |  
 grīvāstambhaṃ pratiśyāyaṃ bādhiryaṃ dṛṣṭivibhramam || 
 AS.Ka.6.18  tamuṣṇatailalavaṇapradigdhaṃ
                        svinnamarditam |  
 tīkṣṇairdhūmaiḥ pradhamanairnasyairāsyavirecanaiḥ |  
 virekairbastibhiścāśu yojyedānulomikaiḥ || 
 AS.Ka.6.19  snigdhasvinne mahādoṣe
                        bastirmṛdvalpabheṣajaḥ |  
 utkleśyālpaṃ hareddoṣaṃ janayecca pravāhikām || 
 AS.Ka.6.20  śophaṃ bastāvapāne ca sadanaṃ
                        corujaṅkṣayoḥ |  
 vibaddhamāruto janturabhīkṣṇaṃ sa pravāhate || 
 AS.Ka.6.21  svedābhyaṅganirūhāṃśca
                        śodhanīyānulomikān |  
 vidadhyāllaṅkṣayitvā ca vṛttiṃ tasya viriktavat || 
 AS.Ka.6.22  kurvato vegasaṃrodhaṃ pīḍito
                        vātimātrayā |  
 asnigdhalavaṇoṣṇo vā bastiralpo 'lpabheṣajaḥ || 
 AS.Ka.6.23  mṛdurvā mārutenordhvaṃ vikṣipto
                        mukhanāsikāt |  
 nireti mūrchāhṛllāsatṛḍdāhādīn pravartayan || 
 AS.Ka.6.24  mūrchāvikāraṃ dṛṣṭvāsya
                        siñcecchītāmbunā mukham |  
 vījedāklamanāśācca prāṇāyāmaṃ ca kārayet || 
 AS.Ka.6.25  pṛṣṭhapārśvodaraṃ mṛdyāt
                        karairuṣṇairadhomukham |  
 keśeṣūtkṣipya dhunvīta bhāyayedvyāladaṃṣṭribhiḥ |  
 śastrolkārajapuruṣairbastireti tathā hyadhaḥ || 
 AS.Ka.6.26  pāṇivastrairgalāpīḍaṃ kuryānna
                        mriyate yathā |  
 prāṇodānanirodhāddhi suprasiddhatarāyanaḥ |  
 apānaḥ pavano bastiṃ tamāśvevāpakarṣati || 
 AS.Ka.6.27  kuṣṭhakramukakalkaṃ ca
                        pāyayedamlasaṃyutam |  
 auṣṇyāttaikṣṇyāt saratvācca bastiṃtasosyānulomayet |  
 gomūtreṇa trivṛtpathyākalkaṃ vādhonulomanam || 
 AS.Ka.6.28  pakvāśayasthite svinne nirūho
                        dāśamūlikaḥ |  
 yavakolakulatthaiśca vidheyo mūtrasādhitaiḥ || 
 AS.Ka.6.29  bastirgomūtrasiddhairvā
                        sāmṛtāvaṃśapallavaiḥ |  
 pūtīkarañjatvakpatraśaṭhīdevāhvarohiṣaiḥ |  
 satailaguḍasindhūttho virekauṣadhakalkavān || 
 AS.Ka.6.30  bilvādipañcamūlena siddho
                        bastiruraḥsthite |  
 śirasthe nāvanaṃ dhūmaḥ pracchādyaṃ sarṣapaiḥ śiraḥ || 
 AS.Ka.6.31  bastiratyuṣṇatīkṣṇāmlaghano 'ti
                        sveditasya vā |  
 alpadoṣe mṛdau koṣṭhe prayukto vā punaḥ punaḥ || 
 AS.Ka.6.32  atiyogatvamāpannaḥ
                        kukṣiśūlakaro bhavet |  
 virecanātiyogena sa tulyākṛtisādhanaḥ || 
 AS.Ka.6.33  pṛśniparṇīṃ sthirāṃ padmaṃ
                        kāśmaryaṃ madhukotpale |  
 piṣṭvā drākṣāṃ madhūkaṃ ca kṣīre taṇḍuladhāvane || 
 AS.Ka.6.34  drākṣāyāḥ pakkaloṣṭasya prasāde
                        madhukasya vā |  
 vinīya saghṛtaṃ bastiṃ yuñjyāddāhe 'tiyogaje || 
 AS.Ka.6.35  snehasvedairasampādya
                        gurutīkṣṇo 'timātrakaḥ |  
 duḥsthitāya praṇihito bastirduḥśodhitāya vā || 
 AS.Ka.6.36  atipravṛtto marutaṃ kopayet sa
                        vimārgagaḥ |  
 karotyaṅgarujāṃ jṛmbhāṃ stambhaṃ bhedaṃ ca parvaṇām || 
 AS.Ka.6.37  taṃ tailalavaṇābhyaktaṃ
                        sveditaṃ prastarādibhiḥ |  
 bilvakolayavairaṇḍavaṣārbhūbṛhatīdvayaḥi || 
 AS.Ka.6.38  āsthāpayet
                        sasindhūtthairjāṅgalairāśitaṃ rasaiḥ |  
 tailenānilajiddravyavipakvenānuvāsayet || 
 AS.Ka.6.39  mṛdukoṣṭhe 'bale
                        bastiratitīkṣṇo 'tinirharan |  
 kuryāddhidhmāṃ hitaṃ tatra hidhmāghnaṃ bṛṃhaṇaṃ ca yat || 
 AS.Ka.6.40
                         balābṛhatyādivarākāśmaryaphalasaindhavaiḥ |  
 saprasannāranālāmlaistailaṃ paktvānuvāsayet || 
 AS.Ka.6.41  uṣṇāmbunākṣaṃ pippalyā
                        dadyāllavaṇasaṃyutam |  
 dhūmaleharasakṣīrasvedāṃścānnaṃ ca vātajit || 
 AS.Ka.6.42  atitīkṣṇaḥ savāto vā na vā
                        samyakprapīḍitaḥ |  
 ghaṭṭayeddhṛdayaṃ bastistatra kāśakuśotkaṭaiḥ || 
 AS.Ka.6.43  syāt
                        sāmlalavaṇaskandhakarīrabadarīnalaiḥ |  
 śṛtairbastirhitaḥ siddho vātaghnaiścānuvāsanam || 
 AS.Ka.6.44  mṛdukoṣṭhālpadoṣasya
                        rūkṣatīkṣṇātimātrakaḥ |  
 hṛtvā bastirmalāñchīghraṃ vātapitte prakopayet || 
 AS.Ka.6.45  nābhibastigudāṃste hi kṛntato
                        'sya muhurmuhuḥ |  
 vivarṇālpālpamutthānaṃ bastinirlekhanādbhavet || 
 AS.Ka.6.46  svāduśītauṣadhaistatra
                        payasyekṣvādibhiḥ śṛtaḥ |  
 yaṣṭhyāhvatilakalkena bastiḥsyāt kṣīrabhojinaḥ || 
 AS.Ka.6.47  sasarjarasayaṣṭyāhvaṃ
                        jiṅgaṇīkardamāñjanam |  
 vinīya dugdhe bastiḥ syādvyaktāmlarasabhojinaḥ |  
 picchilaśca hito bastiḥ snehaśca madhuraiḥ śṛtaḥ || 
 AS.Ka.6.48  bastiḥkṣārāmlatīkṣṇoṣṇalavaṇaḥ
                        paittikasya vā |  
 gudaṃ likhan dahan kṣiṇvan karotyasraparisravam || 
 AS.Ka.6.49  sa vidagdhaṃ sravatyasraṃ
                        varṇaiḥ pittaṃ ca bhūribhiḥ |  
 bahuśaścātiyogena mohaṃ gacchati cāsakṛt || 
 AS.Ka.6.50  tatrārdraiḥ śālmalīpatraiḥ
                        kṣuṇairājaṃ payaḥ śṛtam |  
 pūtaṃ ghṛtānvitaṃ bastiṃ dadyādanyāṃśca picchilān || 
 AS.Ka.6.51  vaṭādipallaveṣvevaṃ kalpo
                        yavatileṣu ca |  
 suvarcalopodakayoḥ kacchudāre ca śasyate || 
 AS.Ka.6.52  gude ca śītamadhurān kuryāt
                        sekapralepanān |  
 raktapittātisāraghnī kriyā cātra praśasyate || 
 AS.Ka.6.53  dāhādiṣu trivṛtkalkaṃ
                        mṛdvīkāvāriṇā pibet |  
 taddhi pittaśakṛdvātān hatvā dāhādikān jayet || 
 AS.Ka.6.54  viśuddhaśca pibecchītāṃ yavāgūṃ
                        śarkarāyutām |  
 yuñjyādvātiviriktasya kṣīṇaviṭkasya bhojanam |  
 māṣayūṣeṇa kulmāṣān pānaṃ dadhyathavā surām || 
 AS.Ka.6.55  āmaṃ yaḥ kuṇapaṃ
                        rugvānupaveśyeta sāruciḥ |  
 sa ghanātiviṣākuṣṭhanatadāruvacāḥ pibet || 
 AS.Ka.6.56  śakṛdvātamasṛk pittaṃ kaphaṃ vā
                        yo 'tisāryate |  
 pakvaṃ tatra svavargīyo bastiḥ śeṣṭhaṃ bhiṣagjitam || 
 AS.Ka.6.57  ṣaṇṇāmeṣāṃ
                        dvisaṃsargāttriṃśadbhedā bhavanti tu |  
 kevalaiḥ sahaṣaṭtriṃśadvidyāt sopadravāṃśca tān || 
 AS.Ka.6.58
                         śūlapravāhikādhmānaparikartārucijvarān |  
 tṛṇmohadāhamūrchādīṃścaiṣāṃ vidyādupadravān || 
 AS.Ka.6.59  tatrāme 'ntarapānaṃ tu
                        kaṭvamlalavaṇairyutam |  
 pācanaṃ śasyate bastirāme hi pratiṣidhyate || 
 AS.Ka.6.60  vātaghnagrāhivargīyo bastiḥ
                        śakṛti śasyate |  
 svādvamlo vyaktalavaṇaḥ snehabastiḥ samīraṇe || 
 AS.Ka.6.61  rakte raktena pitte tu
                        kaṣāyasvādutiktakaḥ |  
 sāryamāṇe kaphe bastiḥ kaṣāyakaṭutiktakaḥ || 
 AS.Ka.6.62  śakṛtā vāyunā vāme tena varcasi
                        vānile |  
 saṃsṛṣṭe 'ntarapānaṃ syāt kaṭvamlalavaṇairyutam || 
 AS.Ka.6.63  pittenāme 'sṛjā tadvat
                        tayorāmena vā punaḥ |  
 saṃsṛṣṭayorbhavet pānaṃ sakaṭusvādutiktakam || 
 AS.Ka.6.64  tathāme kaphasaṃsṛṣṭe
                        kaṣāyakaṭutiktakam |  
 āmena tu kaphe yukte kaṣāyalavaṇoṣaṇam || 
 AS.Ka.6.65  vātena viśi pitte vā
                        viṭpittāsraistathānile |  
 syāt kaṣāyāmlamadhuraḥ saṃsṛṣṭe bastiruttamaḥ |  
 bastirvātena rakte tu kāryaḥ svādvamlatiktakaḥ || 
 AS.Ka.6.66  śakṛcchoṇitayoḥ
                        pittaśakṛtorasrapittayoḥ |  
 bastiranyonyasaṃsarge kasāyasvādutiktakaḥ || 
 AS.Ka.6.67  kaphena viśi pitte vā kaphe
                        viṭpittayoḥ |  
 kaṭutiktakaṣāyaḥ syāt saṃsṛṣṭe bastiruttamaḥ || 
 AS.Ka.6.68  madhuroṣaṇatiktastu rakte
                        kaphavimūrchite |  
 mārute kaphasaṃsṛṣṭe kaṭvamlalavaṇo bhavet |  
 syādbastiḥ kaṭutiktāmlaḥ saṃsṛṣṭe vāyunā kaphe || 
 AS.Ka.6.69  tricatuḥpañcaṣaḍyogānevameva
                        vikalpayet |  
 yuktiścaiṣātisāroktā sarvarogeṣvapi smṛtā || 
 AS.Ka.6.70  yugapat ṣaḍrasaṃ ṣaṇṇāṃ
                        saṃsarge pācanaṃ bhavet |  
 nirāmāṇāṃ tu pañcānāṃ bastiḥ ṣaḍsiko hitaḥ || 
 AS.Ka.6.71  udumbaraśalāṭūni
                        jambvāmrodumbaratvacaḥ |  
 śaṅkhaṃ sarjarasaṃ lākṣāṃ kattṛṇaṃ ca palāṃśikam || 
 AS.Ka.6.72  piṣṭvā taiḥ sarpiṣaḥ prasthaṃ
                        kṣīradviguṇitaṃ pacet |  
 atīsāreṣu sarveṣu peyametadyathābalam || 
 AS.Ka.6.73
                         kacchurādhātakībilvasamaṅgāraktamūlibhiḥ |  
 masūrāśvatthaśuṅgaiśca yavāgūḥ syājjale śṛtaiḥ || 
 AS.Ka.6.74
                         bālodumbarakaṭvaṅgasamaggāplakṣapallavaiḥ |  
 masūradhātakīpuṣpabalābhiśca tathā bhavet || 
 AS.Ka.6.75  nānāprakārā jāyante vyāpado
                        bastivibhramāt |  
 yathāyathaṃ yathāvasthaṃ tāsāṃ kurvīta sādhanam || 
 iti ṣaṣṭho 'dhyāyaḥ || 
 
 
                    atha saptamo 'dhyāyaḥ | 
                     AS.Ka.7.1  athātaḥ snehādivyāpatsiddhiṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ka.7.2  snehabastau
                        marutpittakaphātyāśāviḍāvṛte |  
 abhukte śūnapāyvāmadatte 'ṣṭau vyāpadaḥ smṛtāḥ || 
 AS.Ka.7.3  śīto 'lpo vādhike vāte
                        pittetyuṣṇaḥ kaphe mṛduḥ |  
 atibhukte gururvarcaḥsañcaye 'lpabalastathā |  
 dattastairāvṛtaḥ sneho nāyātyabhibhavādapi || 
 AS.Ka.7.4
                         stambhorusadanādhmānajvaraśūlāṅgamardanaiḥ |  
 pārśvarugveṣṭanairvidyādvāyunā snehamāvṛtam || 
 AS.Ka.7.5  snigdhāmlalavaṇoṣṇaistaṃ
                        rāsnāpītadrutailikaiḥ |  
 sauvīrakasurākolakulatthayavasādhitaiḥ || 
 AS.Ka.7.6  nirūhairnirharet samyak samūtraiḥ
                        pāñcamūlikaiḥ |  
 tābhyāmeva ca tailābhyāṃ sāyaṃ bhukte 'nuvāsayet || 
 AS.Ka.7.7
                         tṛḍdāharāgasammohavaivarṇyatamakajvaraiḥ |  
 vidyāt pittāvṛtaṃ svādutiktaistaṃ bastibhirharet || 
 AS.Ka.7.8
                         tandrāśītajvarālasyaprasekārucigauravaiḥ |  
 samūrchāglānibhirvidyācchleṣmaṇā snehamāvṛtam || 
 AS.Ka.7.9  kaṣāyatiktakaṭukaiḥ
                        surāmūtropasādhitaiḥ |  
 phalatailayutaiḥ sāmlairbastibhistaṃ vinirharet || 
 AS.Ka.7.10
                         chardimūrchāruciglāniśūlanidrāṅgamardanaiḥ |  
 āmaliṅgaiḥ sadāhaistaṃ vidyādatyaśanāvṛtam || 
 AS.Ka.7.11  kaṭūnāṃ lavaṇānāṃ ca
                        kvāthaiścūrṇaiśca pācanam |  
 mṛdurvirekaḥ sarvaṃ ca tatrāmavihitaṃ hitam || 
 AS.Ka.7.12
                         viṇmūtrānilasaṅgārtigurutvādhmānahṛdgrahaiḥ |  
 snehaṃ viḍāvṛtaṃ jñātvā snehasvedaiḥ sabastibhiḥ || 
 AS.Ka.7.13  śyāmābilvādisiddhaiśca nirūhaiḥ
                        sānuvāsanaiḥ |  
 nirharedvidhinā samyagudāvartahareṇa ca || 
 AS.Ka.7.14  abhukte śūnapāyorvā
                        peyāmātrāśitasya vā |  
 gude praṇihitaḥ sneho vegāddhāvatyanāvṛtaḥ |  
 ūrdhvakāyaṃ tataḥ kaṇṭhādūrdhvebhyaḥ khebhya etyapi || 
 AS.Ka.7.15  mūtraśyāmātrivṛtsiddho
                        yavakolakulatthavān |  
 tatsiddhatailo deyaḥ syānnirūhaḥ sānuvāsanaḥ || 
 AS.Ka.7.16  kaṇṭhādāgacchataḥ
                        stambhakaṇṭhagrahavirecanaiḥ |  
 chardighnībhiḥ kriyābhiśca tasya kuryānnivartanam || 
 AS.Ka.7.17  nāpakvaṃ praṇayet snehaṃ gudaṃ
                        sa hyupalimpati |  
 tataḥ kuryāt saruṅmohakaṇḍūśophān kriyātra ca |  
 tīkṣṇo bastistathā tailamarkapatrarase śṛtam || 
 AS.Ka.7.18  hrasvaṃ dīrghaṃ tanu sthūlaṃ
                        jīrṇaṃ śithilabandhanam |  
 pārśvacchidraṃ tathā vakramaṣṭau netrāṇi varjayet || 
 AS.Ka.7.19
                         aprāptyatigatikṣobhakarṣaṇanasravāḥ |  
 guḍapīḍā gatirjihmā teṣāṃ doṣā yathākramam || 
 AS.Ka.7.20
                         māṃsalasnigdhaviṣamajālavatsthūlavātalaḥ |  
 chinnaḥ klinnaśca tānaṣṭau bastīn karmasu varjayet || 
 AS.Ka.7.21
                         gativaiṣamyadaurgandhyajihmatvasrutidurgrahāḥ |  
 phenilacyutyadhāryatvaṃ basteḥ syurbastidoṣataḥ || 
 AS.Ka.7.22  uccakairatyavākśīrṣaṃ nyubjaṃ
                        saṅkucitaṃ sthitam |  
 uttānaṃ dakṣiṇaṃ pārśvaṃ sapta śayyāḥ parityajet || 
 AS.Ka.7.23  mūtrāghāto
                        'tisamprāptiraprāptiḥ sādhunāgatiḥ |  
 āśvāgatirmarutkopastṛptiḥ pakvāśayasya ca |  
 taddoṣāḥ syurvidhātavyaṃ yathaupayikamatra ca || 
 AS.Ka.7.24
                         savātātidrutotkṣiptatiryagulluptakampitāḥ |  
 atimandakabāhyātivegadoṣāḥ praṇetṛtaḥ || 
 AS.Ka.7.25  anucchravāsya tu baddhe vā
                        datte niḥśeṣa eva vā |  
 praviśya kṣubhito vāyuḥ śūlatodakaro bhavet |  
 tatrābhyaṅgo gude svedo vātaghnānyaśanāni ca || 
 AS.Ka.7.26  drutaṃ praṇīte niṣkṛṣṭe
                        sahasotkṣipta eva vā |  
 syāt kaṭīgudajaṅkṣorubastistambhārtibhedanam || 
 bhojanaṃ tatra vātaghnaṃ svedābhyaṅgāḥ sabastayaḥ || 
 AS.Ka.7.27  tiryagvalyāvṛte dvāre baddhe
                        vāpi na gacchati |  
 netre tadṛju niṣkṛṣya saṃśodhya ca punarnayet || 
 AS.Ka.7.28  pīḍyamāne 'ntarāmukte gude
                        pratihato 'nilaḥ |  
 uraḥ śirorujaṃ sādamūrvośca janayedbalī |  
 bastiḥsyāttatrabilvādiḥ phalaśyāmādimūtravān || 
 AS.Ka.7.29  syāddāho davathuḥ śophaḥ
                        kampenābhihate gude |  
 kaṣāyamadhurāḥ śītāḥ sekāstatra sabastayaḥ || 
 AS.Ka.7.30  atimātrapraṇītena netreṇa
                        kṣaṇanādvaleḥ |  
 syāt sārtidāhanistodaguruvarcaḥpravartanam |  
 tatra sarpiḥ picuḥ kṣīraṃ picchābastiśca śasyate || 
 AS.Ka.7.31  na bhāvayati mandastu
                        bāhyaścāśu nivartate |  
 snehastatra punaḥ samyak praṇeyaḥ siddhimicchatā || 
 AS.Ka.7.32  atiprapīḍitaḥ koṣṭhe
                        tiṣṭhatyāyāti vā galam |  
 tatra bastirvirekaśca galapīḍādi karma ca || 
 AS.Ka.7.33  vamanādyairviśuddhaṃ ca
                        kṣāmadehabalānalam |  
 yathāṇḍaṃ taruṇaṃ pūrṇaṃ tailapātraṃ yathā tathā |  
 bhiṣak prayatnato rakṣet sarvasmādapacārataḥ || 
 AS.Ka.7.34  dadyānmadhurahṛdyāni tato
                        'mlalavaṇau rasau |  
 svādutiktau tato bhūyaḥ kaṣāyakaṭukau tataḥ || 
 AS.Ka.7.35  anyonyapratyanīkānāṃ rasānāṃ
                        snigdharūkṣayoḥ |  
 vyatyāsādupayogena kramāttaṃ prakṛtiṃ nayet |  
 sarvaṃsahaḥ sthirabalo vijñeyaḥ prakṛtiṃ gataḥ || 
 AS.Ka.7.36  atrāntare tyajedaṣṭau
                        bhāṣyādīni viśeṣataḥ |  
 uccairbhāṣyācchirorogatimiroraḥsvaravyathāḥ || 
 AS.Ka.7.37
                         raktaniṣṭhīvatamakajvarādyāstatra sādhanam |  
 abhyaṅgasvedanasyādhobhaktasnehopasevanam |  
 maunaṃ vidhirvātaharo yathāsvaṃ ca vikārajit || 
 AS.Ka.7.38  atyāsyāyānayānābhyāṃ
                        sandhimūrdhatrikādiruk |  
 aticaṅkramaṇāt pādajaṅkṣorusadanādayaḥ || 
 AS.Ka.7.39  teṣāṃ vātaharaṃ sarvaṃ
                        snehasvedādi śasyate |  
 ajīrṇabhojanādāmaviṣacchardijvarādayaḥ || 
 AS.Ka.7.40  tatra mātrāśitīyokto vidheyo
                        vidhirāmahā |  
 ahitānnādyathādoṣaṃ rogāḥ syurbheṣajāni ca || 
 AS.Ka.7.41  halīmakādayaḥ proktā
                        divāsvapnāt purā gadāḥ |  
 vidadhyāt kaphajitteṣu dhūmarūkṣānnalaṅkṣanam || 
 AS.Ka.7.42
                         vyavāyājjīvitabhraṃśastaistairasyānilāmayaiḥ |  
 gudo 'valupyata iva bhramatīva ca cetanā || 
 AS.Ka.7.43  meḍhraṃ dhūmāyati manastamasīva
                        praveśyate |  
 jīvanīyaśṛtakṣīrasarpiṣorupasevanam |  
 āhāro bṛṃhaṇastatra vṛṣyāste te ca bastayaḥ || 
 AS.Ka.7.44  vegarodhordhvavātatvāt prāguktā
                        ye sadāturāḥ |  
 teṣāṃ vibaddhe pavane sarvadehopatāpitni |  
 phalavartiṃ purā dadyādatha bastiṃ calāpaham || 
 AS.Ka.7.45
                         nikumbhakumbhāgnyurubūkadhāvanīpunarnavaṃ dāru mahacca pañcakam |  
 phalaṃ ca mūtre kvathitaṃ samastu tat ghṛtaṃ satailaṃ lavaṇāni pañca ca
                        || 
 AS.Ka.7.46  nirūhitaṃ dhanvarasena
                        bhojayennikumbhatailena tato 'nuvāsayet |  
 balāṃ sarāsnāṃ phalabilvacitrakān dvipañcamūlaṃ kṛtamālakāt phalam || 
 AS.Ka.7.47  yavān kulatthāṃśca pacejjale
                        rasaḥ samustapāṭhendrayavaiśca kalkavān |  
 satailasarpirguḍasaindhavo hitaḥ sadāturāṇāṃ balapuṣṭivarṇadaḥ || 
 AS.Ka.7.48  tathānuvāsyaṃ madhukena
                        sādhitaṃ phalena bilvena śatāhvayāthavā |  
 sajīvanīyastu raso 'nuvāsane nirūhaṇe cālavaṇaḥ śiśorhitaḥ || 
 AS.Ka.7.49  nirūhabasternaivānyat pathyaṃ
                        sthavirabālayoḥ |  
 balāṅgavardhanaṃ śīghramādṛto yojayedataḥ || 
 iti saptamo 'dhyāyaḥ || 
 
 
                    atha aṣṭamo 'dhyāyaḥ | 
                     AS.Ka.8.1  athāto bheṣajakalpaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Ka.8.2  jāṅgale sādhāraṇe vā deśe
                        yathākālaṃ śiśirātapapavanasalilasevite same śucau pradakṣiṇodake
                        śmaśānacaityadevayajanāgārasabhāśvabhrārāmavalmīkoṣaravirahite
                        kuśarohiṣāstīrṇe snigdhakṛṣṇasuvarṇamadhurasurabhimṛttike
                        mṛdāvaphālakṛṣṭenupahatenyairbalvattarairdrumairbheṣajāni praśasyanta iti
                        sāmānyato bhūmiparīkṣā || 
 AS.Ka.8.3  viśeṣatastvaśmavatī sthirā gurvī
                        śyāmā kṛṣṇā sthūlatṛṇavṛkṣasasyaprāyā svaguṇabhūyiṣṭhā |  
 snigdhā śītalāsannodakā snigdhatṛṇasasyakomalavṛkṣaprāyā
                        śuklācāmbuguṇabhūyiṣṭhā |  
 nānāvarṇalaghvalpapuṣpavatī praviralapāṇḍuvṛkṣaprarohāgniguṇabhūyiṣṭhā |  
 rūkṣā rāsabhabhasmavarṇā
                        rūkṣatanukoṭaravṛkṣaprāyālparasaprarohānilaguṇabhūyiṣṭhā |  
 mṛdvī samā śvabhravatyavyaktarasajalā mahāparvatavṛkṣā śyāmā
                        cākāśaguṇabhūyiṣṭhā |  
 tatrāmbupṛthivīguṇabhūyiṣṭhāsu bhūmiṣu jātāni virecanāni bṛṃhaṇāni ca
                        śasyante |  
 analānilākāśaguṇabhūyiṣṭhāsu vamanāni |  
 sarvaguṇayuktāsūbhayatobhāgāni |  
 ākāśaguṇabhūyiṣṭhāsu śamanāni |  
 evaṃ balavattamāni bhavanti || 
 AS.Ka.8.4  tatra yāni
                        kālajānyupagatasampūrṇapramāṇarasavīryagandhāni
                        kālātapāgnisalilapavanaśastrajantubhiranupahatagandhavarṇarasasparśaprabhāvānyavagāḍhamūlānyudīcyāṃ
                        diśi sthitāni |  
 teṣāṃ śākhāpalāśamaciraprarūḍhaṃ varṣāvasantayorgrāhyam |  
 grīṣme mūlāni śiśire vā śīrṇaprarūḍhaparṇānām |  
 śaradi tvakkandakṣīrāṇi |  
 hemante sārāṇi |  
 yathartu puṣpaphalam || 
 AS.Ka.8.5  anye punarāhuḥ saumyānyauṣadhāni
                        saumyeṣvṛtuṣvāgneyānyāgneyeṣu |  
 evamavyāpannānyāpūrṇatararasavīryāṇi ca bhavanti || 
 AS.Ka.8.6  atha maṅgalācāraḥ kalyāṇavṛttaḥ
                        śuciḥ śuklavāsāḥ sampūjya ca devatāmaśvinau gobrāhmaṇāṃśca kṛtopavāsaḥ
                        prāṅmukha udaṅmukho vā gṛhṇīyāt |  
 gṛhītvā cānurūpaguṇavadbhājanasaṃsthānyagāreṣu pūrvottaradvāreṣu
                        nivātapravātaikadeśeṣu
                        nityapuṣpopahārabalikarmavatsvagnisalilopasvedadhūmarajomūṣikacatuṣpadāmanabhigamanīyāni
                        svavacchannāni śikyeṣvāsajya sthāpayet || 
 AS.Ka.8.7  tāni sakṣīrāṇyupakalpayet |  
 tadasampattāvanatikrāntavatsarāṇi |  
 purāṇāni tu pippalīviḍaṅgaguḍamadhughṛtāni || 
 AS.Ka.8.8  api ca |  
 kṣīraṃ bāṣkayaṇaṃ grāhyaṃ viṇmūtraṃ tacca nīrujām |  
 vayobalavatāṃ dhātupicchaśṛṅgakhurādikam || 
 AS.Ka.8.9  pañcavidhastu bheṣajānāṃ
                        kaṣāyakalpaḥ |  
 niryāsaḥ kalko niryūhaḥ śītaḥ phāṇṭaśca |  
 te yathāpūrvaṃ balinaḥ || 
 AS.Ka.8.10  tatra
                        sadyaḥsamuddhṛtaprakṣālitakṣuṇṇasya tāntavaniṣpīḍitasya svaraso niryāsaḥ |  
 upaladaśanādipiṣṭastu kalkaḥ |  
 śuṣkapiṣṭaḥ sūkṣmatāntavapaṭacyutaścūrṇaḥ |  
 tasya samastadravyāparityāgādāplutopayogācca kalkādabhedaḥ |  
 kvātho niryūhaḥ || 
 AS.Ka.8.11  tatra bhedyānyauṣadhānyaṇuśo
                        bhedayitvā chedayitvā chedayāni prakṣālyodakena
                        śucaurūkṣāyāmadhaḥpraliptāyāṃ tāmrāyomṛnmayānyatamāyāṃ sthālyāṃ samāvāpya
                        bahvalpapānīyagrāhitāmauṣadhānāmākalayya yāvatā muktarasatā syāt
                        tāvadudakamāsecayecchoṣayecca |  
 athāgnāvadhiśritya mahatyāsane sukhopaviṣṭaḥ sarvataḥ satatamavalokayan
                        darvyāvaghaṭṭayan mṛdunā paritaḥ samupagacchatānalena sādhayet |  
 avatārya ca parisrutaṃ yathārhasparśaṃ prayuñjīta || 
 AS.Ka.8.12  kṣīrādisahitaṃ ca dravyaṃ na
                        samyaṅmuktarasaṃ bhavatīti vārikvāthapūrvakaṃ kṣīrādyaistadupadeśe
                        anupadagdhaṃ kvāthayet || 
 AS.Ka.8.13  śītasalilāplutastu
                        niśāparyuṣitapūtaḥ śītaḥ |  
 uṣṇāmbhasi kṣuṇṇābhiṣutapūtaḥ phāṇṭaḥ || 
 AS.Ka.8.14  tatra
                        samyagrasavīryādīnyauṣadhasya samīkṣya vyādhyāturādibalataśca niryāsādīnāṃ
                        kalpanāṃ mātrāṃ ca saṃśrayet || 
 AS.Ka.8.15  tathā ca kecidāhuḥ |  
 mātrāyā na vyavasthāsti vyādhiṃ koṣṭhaṃ balaṃ vayaḥ |  
 ālocya deśakālau ca yojyā tadvacca kalpanā || 
 AS.Ka.8.16  ityalametadupadiṣṭaṃ
                        buddhimatāṃ jñānaprabodhāya |  
 yathā tu sarvabhiṣajo vijñāsyanti tathopadekṣyate |  
 niryāsasya madhyamā mātrā catuṣpalam |  
 kalkacūrṇayoḥ karṣaḥ palatrayaṃ tadāloḍane || 
 AS.Ka.8.17  niryūhe
                        bheṣajapalamudakārdhaprasthe 'dhiśritya pādaśeṣitamavatārayet || 
 AS.Ka.8.18  śītaphāṇṭayorauṣadhapalaṃ
                        ṣaṭcaturbhirambupalairāsutamiti || 
 AS.Ka.8.19  snehapāke tvanirdiṣṭapramāṇe
                        samuditasya dravasya pādena sneho yojyastatpādena kalkaḥ || 
 AS.Ka.8.20  anye punaḥ paṭhanti |  
 snehapāke tvamānoktau caturguṇavivardhitam |  
 kalkasnehadravaṃ yojyamadhīte śaunakaḥ punaḥ || 
 AS.Ka.8.21  snehe sidhyati
                        śuddhāmbuniṣkvāthasvarasaiḥ kramāt |  
 kalkasya yojayedaṃśaṃ caturthaṃ ṣaṣṭhamaṣṭamam || 
 AS.Ka.8.22  pañcaprabhṛti tu dravaṃ pṛthak
                        snehasamamevāvapet |  
 anirūpitakalpanaṃ ca bhaiṣajyaṃ kalkīkuryāt |  
 athaikadhyaṃ pratisaṃsṛjyādhiśritya ca niryūhavatsādhayet || 
 AS.Ka.8.23  tatra yadā viramati śabdaḥ
                        prasādamāpadyate sneho yathāsvaṃ varṇagandharasotpattirbhaiṣajyamaṅgulībhyāṃ
                        mṛdyamānamanatimṛdvanatidāruṇamanaṅguligrāhi ca syāt |  
 sa kālastasyāvataraṇāya || 
 AS.Ka.8.24  api ca |  
 ghṛtasya phenopaśamastailasya tu tadudbhavaḥ |  
 lehasya tantumattāpsu majjanaṃ saraṇaṃ na ca || 
 AS.Ka.8.25  athāvatārya śītībhūtamahatena
                        vāsasā paripūya śucau dṛḍhe kalaśe samāsicyāpidhānena pidhāya śuklena
                        vastrapaṭṭenāvacchādya sūtreṇa subaddhaṃ svanuguptaṃ śucau deśe susthitaṃ
                        sthāpayet || 
 AS.Ka.8.26  parimāṇaṃ punaḥ ṣaḍvaṃśyo
                        marīciḥ |  
 tāḥ ṣaṭsarṣapaḥ |  
 te 'ṣṭau taṇḍulaḥ |  
 tau dhānyamāṣaḥ |  
 tau yavaḥ |  
 ataḥ paraṃ
                        caturguṇavṛdhyāṇḍikāmāṣakaśāṇakarṣapalakuḍavaprasthāḍhakadroṇavahāḥ
                        kalpyante |  
 dharaṇaṃ tu palasya daśamo bhāgaḥ |  
 māṣakasya paryāyo hemo dhānakaśca |  
 śāṇadvayasya paryāyo draṅkṣaṇaḥ kolo vaṭakaśra |  
 karṣasya suvarṇamakṣaṃ picurbiḍālapadakaṃ pāṇitalaṃ tindukaṃ kavalagrahaḥ
                        ṣoḍaśikā ca |  
 karṣadvayasya śuktiraṣṭamikā ca |  
 palasya muṣṭiḥ prakuñcaścaturthikā bilvamāmraṃ ca |  
 paladvayasya prasṛto 'ṣṭamānaṃ ca |  
 kuḍavasyāñjaliḥ |  
 kuḍavadvayasya mānikā |  
 āḍhakasya pātraṃ kaṃsaśca |  
 droṇasya nalvaṇārmaṇonmānaghaṭakumbhakalaśāḥ |  
 droṇadvayasya śūrpaḥ |  
 tulā punaḥ palaśataṃ tāni viṃśatirbhāra iti |  
 bhavati cātra || 
 AS.Ka.8.27  śuṣkameyeṣvidaṃ mānaṃ dviguṇaṃ
                        tu dravārdrayoḥ || 
 AS.Ka.8.28  peṣaṇāloḍane vāri snehapāke ca
                        nirdrave || 
 AS.Ka.8.29  kalpayetsadṛśān bhāgān pramāṇaṃ
                        yatra noditam || 
 AS.Ka.8.30  anirdiṣṭāprasiddheṣu mūlaṃ
                        grāhyaṃ tvagādiṣu || 
 AS.Ka.8.31  snehapākastridhā mandaścikkaṇaḥ
                        kharacikkaṇaḥ |  
 mandaḥ kalkasame kiṭṭe cikkaṇo madanopame || 
 AS.Ka.8.32  kiñcit sīdati kṛṣṇe ca
                        vartyamāne tu paścimaḥ |  
 dagdho 'taurdhvaṃ niṣkāryaḥ syādāmastvagnisādakṛt |  
 mṛdurnasye kharo 'bhyaṅge pāne bastau ca cikkaṇaḥ || 
 AS.Ka.8.33  himavadvindhyaśailābhyāṃ prāyo
                        vyāptā vasundharā |  
 saumyaṃ pathyaṃ ca tatrādyamāgneyaṃ vaindhyamauṣadham || 
 samāptamidaṃ kalpasthānam |  
 
                        paribhāṣā
                         AS.Ka.Paribh.1  paribhāṣāḥ
                            pravakṣyante cikitsāyāṃ susaṃśritāḥ |  
 dravyāṇi ṣoḍaśaguṇe salile kvāthayet bhiṣak || 
 AS.Ka.Paribh.2  caturthaśeṣaḥ
                            pūtastu kaṣāyo grāhya iṣyate |  
 atha kvāthyeṣu teṣūktaṃ toyādanyat drava bhavet || 
 AS.Ka.Paribh.3  taccāmbuvat
                            prayoktavyaṃ tat ṣoḍaśaguṇaṃ tataḥ |  
 dravaṃ yattatra paṭhitaṃ kṣīraṃ vā dadhimastu vā || 
 AS.Ka.Paribh.4  mūtraṃ takraṃ
                            surāmaṇḍaṃ yadi vāpyamlakāñjikam |  
 jalavat ṣoḍaśaguṇaṃ tat syāt pādāvaśeṣitam || 
 AS.Ka.Paribh.5  anirdiṣṭe pramāṇe
                            tu kvāthyānāṃ ca dravasya ca |  
 kaṣāyapākakalpo 'yaṃ kṛṣṇātreyeṇa varṇitaḥ || 
 AS.Ka.Paribh.6  kartavyaṃ sati
                            nirdeśe yathānirdiṣṭameva hi |  
 asyāstu paribhāṣāyāḥ ṣaḍaṅgādāvasambhavāt || 
 AS.Ka.Paribh.7  tatra
                            prasiddhimāśritya bheṣajeṣu jaleṣu ca |  
 tathā vidheyā bhāgāḥ syurvyādhyādisadṛśā yathā || 
 AS.Ka.Paribh.8  tasmādardhapalaṃ
                            vāpi karṣannayamathāpi vā |  
 dravyāṇāṃ syāt palaṃ vāpi dviprasthamudakasya tu || 
 AS.Ka.Paribh.9  tatodhikaṃ vā
                            kartavyamūhāpohaviśāradaiḥ |  
 hīnaṃ vāpi tataḥ kāryamevaṃ yūṣe ca pānake || 
 AS.Ka.Paribh.10
                             māṃsaudanāsavāriṣṭapeyāsu ca vitarkayet |  
 snehādisādhanāyokto niryūho yatra tatra hi || 
 AS.Ka.Paribh.11  tatrāpi
                            ṣoḍaśaguṇaḥ pakṣoyaṃ parigṛhyate |  
 dravyaṃ snehasamaṃ kvāthyamatra pakṣe prayujyate || 
 AS.Ka.Paribh.12  kaṣāya eva
                            cettatra dravārthaṃ kevalo bhavet |  
 tathānyadapi tatroktaṃ dravaṃ kṣīrādikaṃ bhavet || 
 AS.Ka.Paribh.13  tatonurūpaṃ
                            saṅkhyāya dravyaṃ toyena sādhayet |  
 dravyaṃ snehasamaṃ kvāthyamanyatrāpi drave sati || 
 AS.Ka.Paribh.14  na tatra yujyate
                            tasmādanurūpeṇa kalpayet |  
 anyetu bhiṣajaḥprāhuḥ kvāthyānyaṣṭaguṇe 'mbhasi || 
 AS.Ka.Paribh.15  kvāthyaṃ tu
                            bhavati snehādatra dviguṇamauṣadham |  
 kaṣāyeṇaiva cet sādhyaḥ satyanyasmin drave tathā || 
 AS.Ka.Paribh.16  sādhayedanurūpeṇa
                            kecidevaṃ pracakṣate |  
 caturguṇena toyena kvāthayedauṣadhāni tu || 
 AS.Ka.Paribh.17  ṛṣīṇāṃ
                            suśrutādīnāṃ sarveṣāṃ matamīdṛśam |  
 etāvāṃstu viśeṣo 'tra śeṣamātrāpi pūrvavat || 
 AS.Ka.Paribh.18  kvāthyaṃ tu
                            bheṣajaṃ snehādatra pakṣe caturguṇam |  
 palavyapekṣayā dravyādatha toyaṃ caturguṇam || 
 AS.Ka.Paribh.19  prasthavyapekṣayā
                            dravyādyadā toyaṃ caturguṇam |  
 kriyate dviguṇaṃ kvāthyaṃ tataḥ snehāt prayujyate || 
 AS.Ka.Paribh.20  dravāṇāṃ dviguṇaṃ
                            prasthaṃ śuṣkāt prasthādyato mataḥ |  
 prasiddhistu cikitsāyāṃ dvidhā hi bhiṣajāmiha || 
 AS.Ka.Paribh.21
                             palavyapeksayāpyasti tathā prasthavyapekṣayā |  
 suśrutasya tu yaḥ pūrvamupanyastaścirantanaḥ |  
 pāṭhaḥ palavyapekṣāyāṃ jñāpakaṃ tadudāhṛtam || 
 AS.Ka.Paribh.22  ityevaṃ trividhaḥ
                            proktaḥ kaṣāyagrahaṇaṃ prati |  
 evamanyatra sarveṣāṃ kalkāt snehaścaturguṇaḥ || 
 AS.Ka.Paribh.23  caturguṇaṃ dravaṃ
                            snehādyatra yat paṭhyate dravam |  
 anukte tu drave deyaṃ jalameva caturguṇam || 
 AS.Ka.Paribh.24  kalkakalpastu
                            carake kaṣāyāṇāṃ na kīrtitaḥ || 
 AS.Ka.Paribh.25
                             snehapākavidhistūkta evaṃ dṛḍhabalena tu |  
 carako 'rdhakṛte śāstre brahmabhūyaṃ gato yataḥ || 
 AS.Ka.Paribh.26  kaṣāyasya tu
                            peyasya yadi vā kalkacūrṇayoḥ |  
 mātrā dṛḍhabalenāpi tatreti paribhāṣitā || 
 AS.Ka.Paribh.27  carakoktairmayā
                            vākyairanumānāt prasādhitā |  
 anuktāpi yathā mātrā pañcādvakṣyāmyahaṃ tathā || 
 AS.Ka.Paribh.28  eṣāṃ
                            kaṣāyakalpānāṃ pravibhāgo vidhīyate |  
 kaṣāyakalpe trividhe yaścaturguṇitodakaḥ || 
 AS.Ka.Paribh.29  kaṣāyakalpaḥ
                            sneheṣu sādhyeṣveva samāśritaḥ |  
 vaidyaiḥ prāyeṇa na tathā yaḥ ṣoḍaśaguṇodakaḥ || 
 AS.Ka.Paribh.30  caturguṇodake
                            pakṣe snehāddravyaṃ caturguṇam |  
 aṣṭāviṃśaṃ palaśataṃ kvāthyadravyasya jāyate || 
 AS.Ka.Paribh.31  snehaprasthe
                            vipaktavye śuṣkaṃ tacca bhavedyadi |  
 ārdraṃ ceduddhṛtaṃ sadyastataḥ palaśatadvayam || 
 AS.Ka.Paribh.32  snehaprasthe
                            bhavetsādhye ṣaṭpañcāśat palādhikam |  
 evaṃ bahutvāt dravyasya yaścaturguṇitodakaḥ || 
 AS.Ka.Paribh.33  sakalpo
                            'bhimatastatra snehaḥ syādvīryavattaraḥ |  
 sahasrapākāḥ snehāstu śatapākāśca kīrtitāḥ || 
 AS.Ka.Paribh.34  subhāvitaṃ
                            svalpamapi dravyaṃ tadbahukarmakṛt |  
 tasmādbahutaraṃ dravyaṃ yatra pakṣe prayujyate || 
 AS.Ka.Paribh.35  snehapākeṣu saḥ
                            śreyānityeṣa tu mayāśritaḥ |  
 snehapākavidhāveva prayogastasya yujyate || 
 AS.Ka.Paribh.36  pācanāḥ
                            śamanīyāśca ye kaṣāyā jvarādiṣu |  
 udīritāḥ punasteṣu kaṣāyeṣūpakalpyate || 
 AS.Ka.Paribh.37  caturguṇādaka
                            peyaṃ kaṣāyasya palaṃ bhavet |  
 tasmāddravyapalaṃ vaidyāḥ pācaneṣu prayuñjate || 
 AS.Ka.Paribh.38  mātrāṃ tu vaidyāḥ
                            kvāthasya pāyayanti catuṣpalām |  
 kriyamāṇaḥ prasiddho 'yaṃ pāramparyāgato vidhiḥ || 
 AS.Ka.Paribh.39  vādhituṃ śakyate
                            naiva jñāpakaṃ cātra vidyate |  
 palaṃ vatsakabījasya śrapayitvā rasaṃ pibet || 
 AS.Ka.Paribh.40
                             ācāryacarakeṇaivamatisāre tu bhāṣitam |  
 paṭolādye kaṣāye ca kvāthyadravyapalaṃ kṛtam || 
 AS.Ka.Paribh.41  caturguṇena
                            toyena paceddravyapale sati |  
 caturbhāgāvaśeṣaṃ tu peyaṃ kvāthapalaṃ bhavet || 
 AS.Ka.Paribh.42  śāstre kuṣṭhe ca
                            mātrā sā mahatī samprakāśitā |  
 catuṣpalā kaṣāyasya mātrā yā bhiṣajāṃ matā || 
 AS.Ka.Paribh.43  pale
                            caturguṇajale sā mātrā na prasidhyati |  
 evaṃ sati ca sādhyaṃ syādbheṣajānāṃ catuṣpalam || 
 AS.Ka.Paribh.44  catuṣpalasya
                            dravyasya kvathitasya caturguṇe |  
 toye caturthaśeṣasya peyaḥ kvāthaścatuṣpalaḥ || 
 AS.Ka.Paribh.45
                             bhaṭṭāraharicandreṇa kharaṇāde prakīrtitā |  
 pātavyā ṣaṭpalā mātrā tasya dravyapalāni ṣaṭ || 
 AS.Ka.Paribh.46  kvāthāni
                            saṃprayujyante jalaṃ dravyāccaturguṇam |  
 paṭolādye ca tenāpi kvāthyadravyapalaṃ kṛtam || 
 AS.Ka.Paribh.47  kharaṇādakṛtā
                            mātrā peyā tenaiva ṣaṭpalā |  
 parasparaviruddhaṃ tattasyāpyetat prayujyate || 
 AS.Ka.Paribh.48  aprasiddho
                            vidhiścāyaṃ kaṣāyasya jvarādiṣu |  
 na ṣaṭpalāni kvāthyante na ca toyaṃ caturguṇam || 
 AS.Ka.Paribh.49  caturguṇodakā
                            tasmāt paribhāṣā na yujyate |  
 jvarādīnāṃ kaṣāyeṣu sneheṣveva hi sā matā || 
 AS.Ka.Paribh.50
                             kṛṣṇātreyamuniproktā yā ṣoḍaśaguṇodakā |  
 jvarādiṣu kaṣāyāṇāṃ grahaṇaṃ kriyate tayā || 
 AS.Ka.Paribh.51  caturguṇodakā
                            yāpi paribhāṣopadiśyate |  
 tatrāpi hi viśeṣo 'yamanyaḥ kaiścidupāśritaḥ || 
 AS.Ka.Paribh.52  sneheṣu
                            palanirdeśo yeṣu na vidyate |  
 prasthavyapekṣayā cātra saṅkhyeyamudakauṣadham || 
 AS.Ka.Paribh.53  palavyapekṣayā
                            cāpi samācāro dvidhā api |  
 pūrvaṃ prasthavyapekṣā yā proktā vijñāpake sati || 
 AS.Ka.Paribh.54  dravyāṇāṃ
                            palanirdeśo yatrokto miśrake tathā |  
 palavyapekṣayaivātra toyamevaṃ caturguṇam || 
 AS.Ka.Paribh.55
                             pradeśāntaranirdeśāccarake 'pyanumīyate |  
 kaṣāyamātrā pātavyā yadyapyaparibhāṣitā || 
 AS.Ka.Paribh.56  svarṇakṣīryādike
                            yoge pāṇḍurogacikitsite |  
 pātavyā kathitā mātrā gomūtreṇa catuṣpalā || 
 AS.Ka.Paribh.57  rohiṇīkaṭukādīnāṃ
                            pittagulmacikitsite |  
 ghṛtaṃ muktvā kaṣāyasya proktā mātrā catuṣpalā || 
 AS.Ka.Paribh.58  ato
                            'numānāccarake siddhā mātrā catuṣpalā |  
 dravyāṇāṃ ca palaṃ kvāthyaṃ paṭolādye prakīrtitam || 
 AS.Ka.Paribh.59  palaṃ
                            vatsakabījasya nirdiṣṭaṃ cātisārike |  
 tat ṣoḍaśaguṇe toye yadi na kvāthyate tataḥ || 
 AS.Ka.Paribh.60  caturguṇodake
                            toye peyaṃ kvāthapalaṃ bhavet |  
 ityetat ṣoḍaśaguṇaṃ toyaṃ yatra prayujyate || 
 AS.Ka.Paribh.61  eṣaiva
                            carakasyāpi paribhāṣānumīyate |  
 pātavyeṣu kaṣāyeṣu mustaparpaṭakādiṣu || 
 AS.Ka.Paribh.62  viśeṣaḥ kathyate
                            'nyo 'pi māne śuṣkadravāśraye |  
 śuṣkadravyāśrayaṃ mānaṃ nirdiśya yadudāhṛtam || 
 AS.Ka.Paribh.63  draveṣu dviguṇaṃ
                            mānaṃ sadyaścaivoddhṛteṣu ca |  
 dviguṇaṃ mānamityetadārabhya kuḍavāditi || 
 AS.Ka.Paribh.64  śuṣkāṇāṃ ca
                            dravāṇāṃ ca samaṃ tu kuḍavādadhaḥ |  
 tulāyāmapi naiveṣṭā dviguṇā mānakalpanā || 
 AS.Ka.Paribh.65  tulāpalaśataṃ
                            caiva tacchruṣkadravayormatam |  
 palaṃ caturguṇaṃ ceṣṭaṃ prasiddhajñāpakādikam || 
 AS.Ka.Paribh.66  sahācaratulāyāstu
                            rase tailāḍhakaṃ pacet |  
 yaduktaṃ śatamevātra palānāṃ parigṛhyate || 
 AS.Ka.Paribh.67
                             catuḥsuvarṇametacca palaṃ nāṣṭasuvarṇakam |  
 dravyasya dviguṇatve syāt palamaṣṭasuvarṇakam || 
 AS.Ka.Paribh.68  naivāñjalau na
                            prasṛte na pale na palādadhaḥ |  
 dravāṇāmauṣadhānāṃ hi dviguṇaṃ mānamiṣyate || 
 AS.Ka.Paribh.69  dviguṇatve
                            draveṣu syāt palamaṣṭasuvaṇakam |  
 tenaiṣāṃ dviguṇatvena kriyāmārgo virudhyate || 
 AS.Ka.Paribh.70  kuḍavādyāsu
                            saṃjñāsu dravāṇāṃ dviguṇo vidhiḥ |  
 vidyate jñāpakaṃ cātra carakācāryadarśitam || 
 AS.Ka.Paribh.71  spaṣṭārthameva
                            paṭhitamidaṃ kuṣṭhacikitsite |  
 salilāḍhake 'ṣṭabhāge śeṣe pūto raso grāhyaḥ || 
 AS.Ka.Paribh.72  te ca
                            kaṣāyāṣṭapale catuṣpalaṃ sarpiṣaśca paktavyam |  
 yāvatsyādaṣṭapalaṃ śeṣaṃ peyaṃ tataḥ koṣṇamiti || 
 AS.Ka.Paribh.73  aṣṭabhāgāvaśeṣe
                            tu palānāmaṣṭakadvayam |  
 palasya dviguṇe māne kriyamāṇe na yujyate || 
 AS.Ka.Paribh.74  dviguṇe hi pale
                            tat syādekameva palāṣṭakam |  
 catuṣpalaṃ ca dātavyaṃ yat proktaṃ saha sarpisā || 
 AS.Ka.Paribh.75  palasya dviguṇe
                            māne tadapyaṣṭapalaṃ bhavet |  
 catuḥsuvarṇaṃ hi palaṃ śuṣkāṇāmiṣyate yataḥ || 
 AS.Ka.Paribh.76  dviguṇatvāt
                            dravāṇāṃ hi tat syādaṣṭasuvarṇakam |  
 nirūhamātrānirdeśa evaṃ sati ca bādhyate || 
 AS.Ka.Paribh.77  prasṛtārdhaṃ
                            samārabhya dvādaśa prasṛtāḥ param |  
 eṣā mātrā dviguṇitā dviguṇe prasṛte bhavet || 
 AS.Ka.Paribh.78  nirūhamātrā
                            śāstroktā dvādaśaprasṛtāstathā |  
 catvāriṃśat palāni syuraṣṭābhiradhikāni ca || 
 AS.Ka.Paribh.79  vyādhyādiṣu tu
                            madhyeṣu kvāthasyāñjaliriṣyate |  
 atra suśrutanidaśe kvātho 'yaṃ dviguṇo bhavet || 
 AS.Ka.Paribh.80  svarasāt
                            kvathitācchītāt kaṣāyāt ṣaṭpalaṃ pibet |  
 yaduktaṃ kharaṇādena taddvādaśapalaṃ bhavet || 
 AS.Ka.Paribh.81  paittike paṭhyate
                            gulme sarpiṣaśca catuṣpalam |  
 pibet saṃmūrchitaṃ tena gulmaḥ śāmyati paittikaḥ || 
 AS.Ka.Paribh.82  catuṣpalaṃ
                            ghṛtasyedaṃ mātrāpyaṣṭapalaṃ bhavet |  
 svarṇakṣīryādike yoge gomūtrāñjaliriṣyate || 
 AS.Ka.Paribh.83
                             añjalerdviguṇatvāddhi mātrā sāṣṭapalā bhavet |  
 gaulmike trāyamāṇādye ghṛte ca paripaṭhyate || 
 AS.Ka.Paribh.84
                             rasasyāmalakekṣūṇāṃ kṣīrasya ca ghṛtasya ca |  
 palāni pṛthagaṣṭāṣṭau kṛtvā samyagvipācayet || 
 AS.Ka.Paribh.85  aṣṭau
                            pratyekametāni syuḥ ṣoḍaśa palāni tu |  
 tasmādevaṃprakāreṣu nirdeśeṣu virudhyate || 
 AS.Ka.Paribh.86  dravāṇāṃ dviguṇaṃ
                            mānaṃ tatkāryaṃ kuḍavādiṣu |  
 ārdreṣvapi na sarveṣu sadyasteṣūdghṛteṣu ca || 
 AS.Ka.Paribh.87  dviguṇaṃ
                            mānamicchanti viśeṣo 'tra ca kalpyate |  
 śuṣkāṇi viniyujyante daśamūlādikāni hi || 
 AS.Ka.Paribh.88  teṣveva dviguṇaṃ
                            mānaṃ na sarveṣūdghṛteṣu hi |  
 ārdrāṇāmeva yeṣāṃ tu prasiddhimupakalpayet || 
 AS.Ka.Paribh.89  vāsāghṛte
                            vṛṣaghṛte taile sāhacare tathā |  
 ārdrāṇāṃ dviguṇaṃ mānamevamādiṣu neṣyate || 
 AS.Ka.Paribh.90  ārdrāṇāmeva teṣāṃ
                            hi prayogaḥ śasyate yataḥ |  
 śatāvarīmūlatulāścatasro yāḥ prakīrtitāḥ || 
 AS.Ka.Paribh.91  nai tatra
                            dviguṇaṃ mānaṃ bhiṣagbhiḥ kaiścidāśritam |  
 vadyabuddhivikāsārthamidamanyat prakāśyate || 
 AS.Ka.Paribh.92
                             kvāthyānāmauṣadhānāṃ hi pramāṇaṃ yatra noditam |  
 caturguṇaṃ ca nirdiṣṭamanyat kṣīrādikaṃ dravam || 
 AS.Ka.Paribh.93  kaṣāyo
                            'pyauṣadhānāṃ hi tatra kāryaścaturguṇaḥ |  
 udāharaṇamatreṣṭaṃ mahākalyāṇakaṃ ghṛtam || 
 AS.Ka.Paribh.94  evamevauṣadhānāṃ
                            hi pramāṇaṃ yatra noditam |  
 dviguṇaṃ cāpi nirdiṣṭamanyat kṣīrādikaṃ dravam || 
 AS.Ka.Paribh.95  kaṣāyo
                            'pyauṣadhānāṃ hi dviguṇastatra yujyate |  
 vāsādikaṃ jvare proktamatrodāharaṇaṃ smṛtam || 
 AS.Ka.Paribh.96  nirdiṣṭaṃ
                            kṣīramanyadvā dravaṃ yatra caturguṇam |  
 kvāthauṣadhānāṃ mānaṃ ca proktaṃ noktaṃ jalasya tu || 
 AS.Ka.Paribh.97
                             tatroṣadhivaśādeva saṅkhyā kvāthasya gamyate |  
 caturguṇodakā tatra paribhāṣā yadīṣyate || 
 AS.Ka.Paribh.98  tato
                            dravyasamastatra kaṣāyaḥ parikalpyate |  
 yadā tu paribhāṣeṣṭā yā ṣoḍaśaguṇodakā || 
 AS.Ka.Paribh.99  caturthaśeṣaḥ
                            kvāthaḥ syāttato dravyāccaturguṇaḥ |  
 atra sāhacaraṃ tailamudāharaṇāmiṣyate || 
 AS.Ka.Paribh.100  yatrauṣadhaṃ
                            kaṣāyo 'pi dravaṃ kṣīrādikaṃ trayam |  
 pramāṇaṃ tu tathā noktaṃ snehasyoktaṃ na vā bhavet || 
 AS.Ka.Paribh.101  tulyaṃ kvāthena
                            dātavyaṃ tatra kṣīrādikaṃ dravam |  
 kartavyaṃ ca tathā tat syādyathā snehāccaturguṇam || 
 AS.Ka.Paribh.102  gaulmiko
                            miśrakasneha udāharaṇamatra hi |  
 evaṃ vai dviguṇe snehāt triguṇe ca prakīrtite || 
 AS.Ka.Paribh.103  kṣīrādike drave
                            kāryaṃ kaṣāyagrahaṇaṃ tathā |  
 yathā kaṣāyasahitaṃ dravaṃ syāttaccaturguṇam || 
 AS.Ka.Paribh.104  atrodāharaṇaṃ
                            tat syādyathāsnehāccaturguṇaḥ |  
 kaṣāyaḥ paṭhyate yatra pramāṇaṃ cāsya noditam || 
 AS.Ka.Paribh.105  caturguṇaṃ
                            vāpyadhikaṃ proktaṃ kṣīrādikaṃ dravam |  
 tatrāpi ca prayoktavyaṃ snehāt kvāthaṃ caturguṇam || 
 AS.Ka.Paribh.106
                             pañcamūlakaṣāyeṇa piṇyākaṃ bahuvārṣikam |  
 paṭhyate vātaroge tadudāharaṇamatra hi || 
 AS.Ka.Paribh.107  bahūni yatra
                            paṭhyante kvacit snehe dravāṇi hi |  
 bahūnāmapi teṣāṃ ca parimāṇaṃ na paṭhyate || 
 AS.Ka.Paribh.108  sarveṣāṃ
                            samudāyaḥ syāttatra snehāccaturguṇaḥ |  
 snehapākavidhiṃ kecidevaṃ samanucakṣate || 
 AS.Ka.Paribh.109
                             bahuṣvekaikamicchanti kecittatra samaṃ dravam |  
 ityevaṃ matabhedāttu yathā kvāthavidhau tathā || 
 AS.Ka.Paribh.110  caturguṇodakaḥ
                            pakṣo yadā tatra samāśritaḥ |  
 bahudravyaṃ kila sneho vīryavāñchatapākavat || 
 AS.Ka.Paribh.111  anayaivopapatyā
                            tu samudāyaṃ caturguṇam |  
 necchanti kecit pratyekamāhuḥ snehasamaṃ dravam || 
 AS.Ka.Paribh.112  grahaṇīraugike
                            snehe pañcamūlābhayādike |  
 śuktena mātuluṅgasya svarasenaivamāditaḥ || 
 AS.Ka.Paribh.113
                             udāharaṇamatrāsti yo vāpyanyo bahudravaḥ |  
 ślokaireṣoṇutailasya kathyate pākasaṃvidhiḥ || 
 AS.Ka.Paribh.114  yasya
                            sādhayituṃ tailaṃ yāvanmātramabhīpsitam |  
 tatrauṣadhāni tāvanti datvā toyaṃ caturguṇam || 
 AS.Ka.Paribh.115  kaṣāyārthaṃ
                            vipacyante yaḥ kaṣāyaścaturguṇaḥ |  
 yāvanmātrasya tailasya dadyāt pādāvaśeṣitam || 
 AS.Ka.Paribh.116  yāvanmātramasau
                            tailāt kaṣāyo nāvatāryate |  
 caturguṇo 'tra kiṃ tarhi pākyāddaśaguṇaḥ kṛtaḥ || 
 AS.Ka.Paribh.117  caturguṇena
                            toyena prāptāni paribhāṣayā |  
 kvāthyāni yāni tānyatra pākyāḥ śataguṇe jale || 
 AS.Ka.Paribh.118  kvāthyante
                            paribhāṣā tu śāstravākyena bādhitā |  
 ityevamaṇutailasya kartavyaṃ samprasādhanam || 
 AS.Ka.Paribh.119  gadyokto yaḥ
                            punaḥ ślokairarthaḥ samanugīyate |  
 tadvyaktivyavasāyārthaṃ dviruktiḥ sā na garhyate |  
 prāgukto 'pi mayārtho yaḥ ślokaistasmāt prakāśitaḥ || 
 ] 
 
 iti aṣṭamo 'dhyāyaḥ || 
 
 
 
                uttarasthāna
                 
                    atha prathamo 'dhyāyaḥ | 
                     AS.Utt.1.1  athāto bālopacaraṇīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.1.2  atha khalu jātamātrameva
                        bālamulbāt saindhavasarpiṣā mārjayet || 
 AS.Utt.1.3  tato
                        'syātiprabalamohajvaraparītasarvagātrasya krośitumapi
                        rujānurūpamasamarthasyānavasthitāśeṣadehadhātorasambhāvyayauvanādyavasthasya
                        krakacasparśamiva karavasanaśayanasaṃsargaṃ manyamānasyāvikalpitamaṅgāni
                        vikṣipataḥ punariva maraṇamanubhavato
                        līyamānasaṃjñasyātisambādhayonipuṭāvapīḍitaprāṇapratyānayanāya balātailena
                        pariṣekaṃ kuryāt |  
 karṇamūle cāśmanoḥ saṅghaṭṭanam || 
 AS.Utt.1.4  yadi vāceṣṭa eva syāttataḥ
                        kṛṣṇakapālikayā śūrpeṇa cainamabhiniṣpunīyāt |  
 dakṣiṇakarṇamūle ca mantrasyoccārayet || 
 AS.Utt.1.5  aṅgādaṅgāt sambhavasi
                        hṛdayādabhijāyase |  
 ātmā vai putranāmāsi sa jīva śaradāṃ śatam || 
 AS.Utt.1.6  śatāyuḥ śatavarṣo 'si
                        dīrghamāyuravāpnuhi |  
 nakṣatrāṇi diśo rātrirahaśca tvābhirakṣatu || 
 AS.Utt.1.7  pratyāgataprāṇasya ca
                        prakṛtibhūtasya nābhinālaṃ nālābhibandhanāccaturaṅgulasyordhvaṃ
                        kṣaumasūtreṇa badhvā tīkṣṇena śastreṇa vardhayet |  
 grīvāyāṃ cainamāsajjet |  
 nābhiṃ ca kuṣṭhatailena secayet || 
 AS.Utt.1.8  tataḥ kṣīravṛkṣakaṣāyeṇa
                        sarvagandhodakena vā taptatapanīyarajatanirvāpaṇakavoṣṇena
                        kapitthapatrakaṣāyeṇa vā tadvidhena snāpayet || 
 AS.Utt.1.9  tato 'sya suparilikhitanakhayā
                        suprakṣālitopavānayā kārpāsapicvavaguṇṭhitayā dakṣiṇapradeśinyā
                        jihvauṣṭhakaṇṭhamanusukhaṃ pramṛjyāt |  
 tālu connāmya snehapicunopariṣṭādavaguṇṭhayet || 
 AS.Utt.1.10
                         tataścaindrībrāhmīśaṅkhapuṣpīvacākalkaṃ madhughṛtopetaṃ hareṇumātraṃ
                        kuśāgrābhimantritaṃ sauvarṇenāśvatthapatreṇa medhāyurbalajananaṃ prāśayet |  
 tadvat brāhmībalānantāśatāvaryanyatamacūrṇaṃ vā || 
 AS.Utt.1.11  tataḥ saindhavopahitena
                        sarpiṣā gabhādakāni vāmayet |  
 tathāsyoraḥkaṇṭhaviśudhyā lāghavamabhilāṣaśca jāyate || 
 AS.Utt.1.12  athāsya jātakarma
                        prājāpatyena vidhinā kuryāt |  
 api ca || 
 AS.Utt.1.13  sirāṇāṃ hṛdayasthānāṃ
                        vivṛtatvāt prasūtitaḥ |  
 tṛtīye 'hni caturthe vā strīṇāṃ stanyaṃ pravartate || 
 AS.Utt.1.14  tasmāt prathame
                        'hanyanantāmiśrite madhusarpiṣī mantrapūte trikālaṃ prāśayet |  
 dvitīye lakṣmaṇāsiddhaṃ sarpistṛtīye ca || 
 AS.Utt.1.15  tataḥ prāṅnivāritastanyasya
                        svapāṇitalasammitaṃ sarpirdvikālaṃ dāpayedanantaraṃ ca stanyamiṣṭataḥ || 
 AS.Utt.1.16  aharahaścāsya
                        śrotraśṛṅgāṭakaṃ snehāplutena plotena pracchādayet || 
 AS.Utt.1.17  prākśirasaṃ cainaṃ
                        kṣaumanicaye saṃveśayeducchīrṣake cāsyābhimantritamudakumbhaṃ sthāpayet
                        dvārapakṣayośca || 
 AS.Utt.1.18
                         ādārīvidārībadarīkhadiranimbapīluparūṣakaśākhābhirenaṃ vījayet |  
 tābhiśca samantataḥ sūttikāgāraṃ parivārayet |  
 sarṣapātasīkaṇakaṇikāścāntarbahiḥ prakiret |  
 sāyaṃ prātaśca balim || 
 AS.Utt.1.19  vraṇoktaiśca
                        guggulvādibhirdhūpaṃ kurvīta |  
 tathā brāhmaṇotharvavedaviddaśāhaṃ śāntikarma kuryāt |  
 māyūrīṃ mahāmāyūrīmāryāratnaketudhāriṇīṃ cobhayakālaṃ vācayet || 
 AS.Utt.1.20  hiṅguvacāturuṣkarakṣoghnaiḥ
                        poṭalikāmuttaradehalyāmāsajjet |  
 kumārasya ca saha mātrā kaṇṭhe ucchīrṣake ca |  
 tadvadāryāparṇaśabarīmāryāparājitāṃ ca gorocanābhilikhitām || 
 AS.Utt.1.21  dvāre ca
                        dehalīmanutiryaṅmusalaṃ nidhāpayet |  
 kaṇakaṇḍakatindukendhanāgniṃ naktaṃ divaṃ ca jāgṛyāt |  
 tathānuraktāḥ striyaḥ suhṛdaśca |  
 prahṛṣṭajanasampūrṇaṃ ca tadveśma kāryam || 
 AS.Utt.1.22  athāsya samānavarṇā
                        madhyamavayāḥ śuciralolupā nibhṛtānāturā jīvadvatsā vatsalā dakṣiṇā
                        brahmacāriṇyavyaṅgā bahukṣīrā śuklāmbarācarā
                        dīrghadrasvādidehadoṣāṣṭakarahitā alambordhvacucūkātipīnahanistanadoṣamuktā
                        yuktacūcukā dhātrī syāttasyā eva stanyaṃ pibet || 
 AS.Utt.1.23  taccodakapātre
                        duhyamānamekatāṃ yadudakena saha gacchati vakṣyamāṇadoṣarahitaṃ ca
                        tacchuddhamārogyabalajananam || 
 AS.Utt.1.24  atha dhātrī snātānuliptā
                        nityamahatavāsāḥ sumanāḥ prajāsthāpanauṣadhīḥ śirasā bibhrāṇā prāṅmukhī
                        stanaṃ prāgdakṣiṇaṃ dhautamīṣatparisrutaṃ pāyayet || 
 AS.Utt.1.25  nānāstanyasya
                        hyasātmyatvānnānāvidhā vyāpado bhavanti |  
 aparisrute cātistanyapūrṇastanapānenotsnehanāt kāsaśvāsajvaracchardiṣāṃ
                        sambhavaḥ || 
 AS.Utt.1.26
                         rukṣānnapānakarśanakrodhaśokakāmādibhiḥ stanyanāśaḥ |  
 stanyajananāni tu madyāni śīdhuvarjyānyānūpamāṃsāni dravāḥ
                        svādvamlalavaṇaprāyāścāhārāḥ kṣīriṇyaścauṣadhayaḥ kṣīrapānamanāyāsaḥ
                        saumanasyaṃ ca || 
 AS.Utt.1.27  na tu
                        kṣudhitaśokārtaśrāntakruddhapraduṣṭadhātuṃgarbhiṇīviruddhāhārabhuktānāṃ
                        stanyaṃ pāyayennājīrṇauṣadhaṃ ca bālamiti |  
 bhavati cātra || 
 AS.Utt.1.28  ṣaṣṭīṃ niśāṃ viśeṣeṇa
                        kṛtarakṣābalikriyāḥ |  
 jāgṛyurbāndhavāstasya dadhataḥ paramāṃ mudam || 
 AS.Utt.1.29  daśame dvādaśe vāhni
                        gotrācāraiḥ śubhaiḥ śubhe |  
 sūtā snānotsavaṃ kuryāt pitāpatyasya nāma ca || 
 AS.Utt.1.30  dine śatatame vākhyāṃ pūrṇe
                        saṃvatsare 'thavā |  
 bibhrato 'ṅgairmanohvālarocanāgarucandanam || 
 AS.Utt.1.31  pūjyaṃ tripuruṣānūkamādau
                        ghoṣavadakṣaram |  
 avṛddhaṃ kṛtamūṣmāntamanarātipratiṣṭhitam || 
 AS.Utt.1.32  nakṣatradevatāyuktaṃ tadeva
                        tu na kevalam |  
 maṅgalyamantarantasthaṃ na duṣṭaṃ na ca taddhitam || 
 AS.Utt.1.33  puṃso visarjanīyāntaṃ
                        samavarṇaṃ striyāḥ punaḥ |  
 viṣamākṣaramakrūraṃ vispaṣṭārthaṃ manoramam |  
 sukhodyaṃ dīrghavarṇāntamāśīrvādābhidhānavat || 
 AS.Utt.1.34  tataḥ
                        prakṛtibhedoktarūpairāyuḥparīkṣaṇam |  
 prāgudakśirasaḥkuryāt bālasyajñānavānbhiṣak || 
 AS.Utt.1.35  praśastavāstuśaraṇaṃ
                        sajjopakaraṇaṃ śuci |  
 nirvātaṃ ca pravātaṃ ca vṛddhastrīvaidyasevitam || 
 AS.Utt.1.36  nirmatkuṇākhumaśakamatamaskaṃ
                        ca śasyate |  
 śucidhautopavānāni nirvalīni mṛdūni ca || 
 AS.Utt.1.37  śayyāstaraṇavāsāṃsi
                        rakṣoghnairdhūpitāni ca |  
 kāko 'viśastaḥ śastaśca dhūpane trivṛtānvitaḥ |  
 vacājyakuṣṭhaśrīveṣṭasarṣapairdhūpayet sadā || 
 AS.Utt.1.38  bodhayet sahasā suptaṃ no na
                        cainaṃ samutkṣipet |  
 tathāhyasya samutrāso vegarodhaśca jāyate || 
 AS.Utt.1.39
                         mākṣikāmalakavyoṣabṛhatīmūlasaindhavaiḥ |  
 lālāpanodarucyarthaṃ mukhamantaḥ parāmṛśet || 
 AS.Utt.1.40  jīvatkhaḍgādiśṛṅgeṣu
                        samāsaktāñchubhān maṇīn |  
 dhārayeddaśa caindryādīñjīvakarṣabhakāvapi || 
 AS.Utt.1.41  hastābhyāṃ grīvayā mūrdhnā
                        viśeṣāt satataṃ vacām |  
 āyurmedhāsmṛtisvāsthyakarīṃ rakṣobhirakṣaṇīm || 
 AS.Utt.1.42  stanyadoṣāt gadāstasya
                        yathoktaṃ tat pibedyataḥ |  
 pīno 'tikandharāstambhaṃ kuryādūrdhvākṣamūrdhvagaḥ || 
 AS.Utt.1.43  ucchvāsarodhāt laṃbo 'tistano
                        jīvitasaṃśayam |  
 na garbhiṇyāḥ pibet stanyaṃ pārigarbhikakṛddhi tat || 
 AS.Utt.1.44  stanyābhāve payaśchāgaṃ
                        gavyaṃ vā tadguṇaṃ pibet |  
 mūlaiḥsiddhaṃ bṛhatyādyaiḥ sthirābhyāṃ vā sitāyutam || 
 AS.Utt.1.45  caturthe
                        sūtikāgārādagniskandapurogamān |  
 māse niṣkrāmayeddevān namaskartuṃ svalaṅkṛtam || 
 AS.Utt.1.46  pañcame māsi puṇye 'hni
                        dharaṇyāmupaveśayet |  
 dvikiṣkumātraṃ liptāyāṃ baliṃ datvā caturdiśam || 
 AS.Utt.1.47  dharaṇyaśeṣabhūtānāṃ mātā
                        tvamasi kāmadhuk |  
 ajarā cāprameyā ca sarvabhūtanamaskṛtā || 
 AS.Utt.1.48  carācarāṇāṃ lokānāṃ
                        pratiṣṭhāsyavyayāsi ca |  
 kumāraṃ pāhi māteva brahmā tadanumanyatām || 
 AS.Utt.1.49  svāheti mantreṇānena
                        pratyahaṃ ca tataḥ param |  
 sāśrayaṃ sāvalambaṃ ca kaṭyādīn mardayedanu || 
 AS.Utt.1.50  ṣaṣṭhe 'nnaprāśanaṃ māsi
                        kramāttacca prayojayet |  
 cirānniṣevamāṇo 'nnaṃ bālo nāturyamaśnute || 
 AS.Utt.1.51  bhajedyathā yathācānnaṃ
                        stanyaṃ tyājyaṃ tathā tathā |  
 ṣaṭsaptāṣṭamamāseṣu nīrujasya śubhe 'hani |  
 karṇau himāgame vighyeddhātryaṅkasthasya sāntvayan || 
 AS.Utt.1.52  prāgdakṣiṇaṃ kumārasya
                        bhiṣagvāmaṃ tu yoṣitaḥ |  
 dakṣiṇena dadhat sūcīṃ pālīmanyena pāṇinā || 
 AS.Utt.1.53  madhyataḥ karṇapīṭhasya
                        kiñcit gaṇḍāśayaṃ prati |  
 jarāyumātrapracchanne raviraśmyavabhāsite || 
 AS.Utt.1.54  dhṛtasya niścalaṃ
                        samyagalaktakarasāṅkite |  
 vidhyeddaivakṛte chidre sakṛdevarju lāghavāt || 
 AS.Utt.1.55  nordhvaṃ na pārśvato nādhaḥ
                        sirāstatra hi saṃśritāḥ || 
 AS.Utt.1.56
                         kālikāmarmarīraktāstadvyadhādrāgarugjvarāḥ |  
 saśophadāhasaṃrambhamanyāstambhāpatānakāḥ |  
 teṣāṃ yathāmayaṃ kuryādvibhajyāśu cikitsitam || 
 AS.Utt.1.57  sthānavyadhānna rudhiraṃ na
                        rugrāgādisambhavaḥ |  
 snehāktaṃ sūcyanusyūtaṃ sūtra cānu nidhāpayet |  
 āmatailena siñcecca bahalāṃ tadvadārayā || 
 AS.Utt.1.58  vidhyet pālīṃ hitabhujaḥ
                        sañcāryātha sthavīyasī |  
 varti stryahāttato rūḍhaṃ vardhayeta śanaiḥ śanaiḥ |  
 sveditodvartiṃtaṃ karṇamabhyaktaṃ bṛṃhaṇaiḥ punaḥ || 
 AS.Utt.1.59  nājīṇa na malodreke na
                        cātyuṣṇe 'pi vardhayet |  
 sadā ca yuñjyādabhyaṅgānkarṇapālīgadoditān || 
 AS.Utt.1.60  puṣṭinīruktvajananāniti
                        saṃvardhite dṛḍhe |  
 kaladhautāvabaddhāni karṇe ratnāni nikṣipet || 
 AS.Utt.1.61  bhindyādavṛddhau strīṇāntu
                        pālīmantarapāṅgataḥ |  
 naiva cāpāṅgayorbāhyāṃ vyāpadaḥ syustato dhruvāḥ || 
 AS.Utt.1.62
                         jihmasūcīvyadhādvartigāḍhatvādathavā malaiḥ |  
 jāte mahati saṃrambhe vartimāśvapanīya tat || 
 AS.Utt.1.63
                         yavairaṇḍajaṭāyaṣṭīmañjiṣṭhajyaiḥ pralepayet |  
 surūḍhaṃ ca punarvidhyat tvarayā tu vivardhanāt || 
 AS.Utt.1.64  chidyeta pālī śuddhasya
                        śuddhāsrāṃ sandadhīta tām |  
 karṇāmayaniṣedhoktasandhānavidhinā bhiṣak || 
 AS.Utt.1.65  varṣaṃ svavasaterbāhyaṃ
                        kumārasya na darśayet |  
 dīpamātapamagniṃ ca rūpamanyacca bhāsuram || 
 AS.Utt.1.66  athainaṃ jātadaśanaṃ kramaśo
                        'panayet stanāt |  
 pūrvoktaṃ yojayet kṣīramannaṃ ca laghu bṛṃhaṇam || 
 AS.Utt.1.67  kuryādapastanaṃ
                        snehasaṅkrāntyā stanalepanaiḥ |  
 bībhatsairyāvakāsekakṛtrimakṣatadarśanaiḥ || 
 AS.Utt.1.68
                         priyālamajjamadhukamadhulājasitopalaiḥ |  
 apastanyasya saṃyojyaḥ prīṇano modakaḥ śiśoḥ || 
 AS.Utt.1.69  dīpano
                        bālabilvailāśarkarālājasaktubhiḥ |  
 saṅgrāhī dhātakīpuṣpaśarkarālājatarpaṇaiḥ || 
 AS.Utt.1.70  bubhukṣā cet
                        prabalatāmapastanyasya gacchati |  
 atyagnijiddhitaṃ tasya vidhānaṃ pārigarbhikam || 
 AS.Utt.1.71  abhiyuktaḥ sadācāro
                        nātisthūlo na lolupaḥ |  
 kumāradhāraḥ katavyastatrādyo bālacittavit || 
 AS.Utt.1.72  aghārmikaṃ durācāraḥ sthūlo
                        vikaṭagāminam |  
 karoti lolupo bālaṃ ghasmaratvena rogiṇam || 
 AS.Utt.1.73  rogāṃścāsya jayet
                        saumyairbheṣajairaviṣādakaiḥ |  
 anyatrātyayikādvyādhervirekaṃ sutarāṃ tyajet || 
 AS.Utt.1.74  trāsayennāvidheyaṃ ca trastaṃ
                        gṛhvanti hi grahāḥ |  
 vastrapātāt parasparśāt pālayellaṅghanācca tam || 
 AS.Utt.1.75  krīḍābhūmiḥ samā kāryā
                        niśśastropalaśarkarā |  
 velloṣaṇakaṇāmbhobhiḥ siktā nimbodakena vā || 
 AS.Utt.1.76  jātuṣaṃ ghoṣavaccitramatrāsaṃ
                        ramaṇaṃ bṛhat |  
 atīkṣṇāgraṃ gavāśvādimaṅgalyamatha vā phalam || 
 AS.Utt.1.77  śaktimantaṃ yathāvarṇaṃ
                        vidyāmadhyāpayettataḥ |  
 anuśiṣyāt sadā cainaṃ dharmāya vinayāya ca || 
 AS.Utt.1.78  yathā
                        nendriyaduṣṭāśvairdriyate yauvanāgame |  
 abhyaṅgodvartanaṃ snānaṃ pratyahaṃ ca samācaret |  
 sahadevāsthirākauntīkumudotpalacandanaiḥ || 
 AS.Utt.1.79
                         bṛhatīphalatarkārīsarṣapākuṣṭhasaindhavaiḥ |  
 aśvagandhābalairaṇḍatilāpāmārgataṇḍulaiḥ || 
 AS.Utt.1.80  sātmaguptāphalaistailaṃ
                        sājakṣīraṃ vipācitam |  
 rakṣoghnaḥ puṣṭido 'bhyaṅgastadvadudvartanaṃ ca taiḥ || 
 AS.Utt.1.81
                         dadhimākṣikasaṃyuktaistriguṇīkṛtacikkasaiḥ |  
 mūrvāmūladvirajanīyavaiścodvartanaṃ hitam || 
 AS.Utt.1.82  kulatthacūrṇamekaṃ vā
                        vājigandhārajo 'pi vā |  
 snāne sarvauṣadhīkalko jīvanīyāmbu ceṣyate || 
 AS.Utt.1.83  āragvadhādiniryūhe śṛtaṃ
                        śītavasantayoḥ |  
 vatsakādipratīvāpaṃ kumāraṃ prāśayet ghṛtam || 
 AS.Utt.1.84  grīṣme vātātapasvedairbālaḥ
                        klāmyatyato himam |  
 prātareva pibeddugdhaṃ jīvanīyagaṇaiḥ śṛtam || 
 AS.Utt.1.85  sitāghṛtāḍhyān saktūṃśca
                        lihyānnatveva pītakam |  
 nātyambupāyī lihyādvā ghṛtasātmyo ghṛtaṃ śṛtam || 
 AS.Utt.1.86
                         kākolīśarkarāmedātugāyaṣṭyāhvajīvakaiḥ |  
 kaṭunnaṭena mūrdhānaṃ limpedanyaiśca śītalaiḥ || 
 AS.Utt.1.87
                         rāsnāsaralavarṣābhūhiṅgusaindhavadārubhiḥ |  
 sarpirvidāryādijale sādhitaṃ lehayecchiśum || 
 AS.Utt.1.88  prapauṇḍarīkaṃ madhukaṃ
                        sūpyaparṇyau durālabhā |  
 priyālamajjākākolīvidārīkaṭphalāmṛtāḥ || 
 AS.Utt.1.89  drākṣājaśṛṅgī dugdhīkā
                        kṣīraśuklā hayāhvayā |  
 śṛṅgīmadhūkakusumamedarṣabhakajīvakam || 
 AS.Utt.1.90  ebhiḥ kṣīraghṛtaṃ siddhaṃ
                        lihyāt bālo ghanātyaye |  
 brāhmīsiddhārthakavacāsārivākuṣṭhasaindhavaiḥ || 
 AS.Utt.1.91  sakaṇaiḥ sādhitaṃ pītaṃ
                        vāṅmedhāsmṛtikṛt ghṛtam |  
 āyuṣyaṃ pāpmarakṣoghnaṃ bhūtonmādanibarhaṇam || 
 AS.Utt.1.92  triphalā lakṣmaṇānantā
                        samaṅgā sārivā vacā |  
 brāhmī pāṭhā dvibṛhatī dvisthirā dvipunarnavam || 
 AS.Utt.1.93  sahadevā ravervallī payasyā
                        girikarṇikā |  
 toyakumbhe pacedetat palāṃśaṃ pādaśeṣitam || 
 AS.Utt.1.94  tena
                        kauntīvacākuṣṭhakṛṣṇāsarṣapasaindhavaiḥ |  
 nīruksarūpavatsāyāḥ saṃyuktaṃ payasā ca goḥ || 
 AS.Utt.1.95  puṣyayoge ghṛtaprasthaṃ
                        sahemaśakalaṃ śṛtam |  
 pānābhyañjanato medhāsmṛtyāyuḥpuṣṭibuddhidam || 
 AS.Utt.1.96  rakṣoghnaṃ ca viṣaghnaṃ ca
                        sārasvatamidaṃ ghṛtam |  
 līḍhaṃ vā saghṛtakṣaudraṃ vacāhemarajo 'lpaśaḥ |  
 saṃvatsaraṃ paraṃ medhyaṃ rakṣoghnaṃ vāgvivardhanam || 
 AS.Utt.1.97  vayasthā pippalī kuṣṭhaṃ
                        haridrā sārivā vacā |  
 māṃsī kaiḍaryamityetaccūrṇaṃ brāhmīrajaḥsamam || 
 AS.Utt.1.98  līḍhvājyena śiśurvarṣaṃ
                        bhavatyapalito 'vyathaḥ |  
 balavān śrutasampannaḥ śatāyuḥ sthirayauvanaḥ |  
 prātaḥ prātarimaṃ lehaṃ dhātrīṃ cāsyāvalehayet || 
 AS.Utt.1.99  brāhmīvadyojayeddūrvāṃ mūrvāṃ
                        brahmasuvarcalām |  
 lakṣmaṇāṃ śvetatarkārīmavyaṇḍāṃ gaurasarṣapām || 
 AS.Utt.1.100  sahasravīryāṃ phalinīṃ
                        pakvaṃ ca bṛṃhatīphalam |  
 rohiṣaṃ cetyamīprāśāḥ pṛthagdvādaśa kīrtitāḥ || 
 AS.Utt.1.101  mahatāpyupayoktavyā nareṇa
                        niyatātmanā |  
 nityaṃ mṛdbhakṣaṇādrakṣettayā syurniyataṃ gadāḥ || 
 AS.Utt.1.102
                         pāṇḍutvaśvayathuśvāsakāsātīsārajantavaḥ |  
 chardiṃmūrchāgnisadanastanyadveṣāṅgarugbhramāḥ || 
 AS.Utt.1.103  bhakṣayeddantapavanaṃ
                        nāsthiradvijabbandhanaḥ |  
 tasya tatghaṭṭanāt kruddhaḥ kuryāddantāmayānmarut || 
 AS.Utt.1.104
                         śūrairāyudhibhirguptamadhṛṣyaṃ nagaraṃ paraiḥ |  
 yathā śiśorvapustadvadyathoktairvidhibhirgrahaiḥ || 
 iti prathamo 'dhyāyaḥ || 
 
 
                    atha dvitīyo 'dhyāyaḥ | 
                     AS.Utt.2.1  athāto bālāmayapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.2.2  trividho hi bālaḥ
                        prāguktastatra kṣīrapasya kṣīramaduṣṭaṃ prayuñjīta |  
 annādasya hitamannam |  
 ubhayavṛtterubhayam || 
 AS.Utt.2.3  kṣīraṃ hi
                        yathoktairdoṣakopanairāhāravihārairdhātryā vyāpannaṃ vividhāmayodayāya
                        bālasya prakalpate || 
 AS.Utt.2.4  tatra śyāvāruṇavarṇaṃ
                        tiktakaṣāyānurasaṃ viśadaṃ rūkṣamalakṣyagandhaṃ
                        phenilamatṛptikaramādhmānamūtravarcovibandhakṛt karśanamapsu visarpati
                        vicchinnaṃ ca plavate vātaduṣṭam || 
 AS.Utt.2.5  kṛṣṇanīlatāmrāvabhāsaṃ
                        tiktāmlakaṭukānurasaṃ kuṇaparudhiragandhi bhṛśoṣṇamapsu
                        pītarājimadvidāhakaraṃ ca pittaduṣṭam || 
 AS.Utt.2.6  atyarthaśuklamadhuraṃ
                        lavaṇānurasaṃ ghṛtatailavasāmajjagandhi picchilaṃ bahalaṃ tantumat guru
                        salile 'vasīdati nidrābahulaṃ ca śleṣmaduṣṭam || 
 AS.Utt.2.7  tadupayujyamānaṃ yathāsvaliṅgān
                        vyādhīnabhinirvartayati || 
 AS.Utt.2.8  sa yaṃ pradeśamabhīkṣṇaṃ
                        spṛśati sparśaṃ ca na kṣamate tatra rujamupalakṣayet || 
 AS.Utt.2.9  nimīlitākṣatayā mūrdhni rujam |  
 jihvauṣṭhadaṃśaśvāsamuṣṭivandhordhvekṣaṇairhṛdaye |  
 viṇmūtracchardyādhmānāntrakūjanastanadaṃśaveṣṭanapṛṣṭhavinamanajaṭharonnamanairjaṭhare
                        |  
 mūtrasaṅgatṛṇmūrcchotrāsadigvīkṣaṇakhallīhastapādastambhakubjībhavanakeśaluñcanairbastau
                        guhye ca sarvatra ca svabhā vātiriktarodanena mukhavikūṇanena ca || 
 AS.Utt.2.10  atha yathāmayaṃ yathādoṣaṃ ca
                        dhātryāḥ śamanaśodhanāni prayuñjīta || 
 AS.Utt.2.11  tatra vātadūṣite stanye
                        devadārusaralakaṭurohiṇīvacākuṣṭhapāṭhābhārṅgīmāgadhikāvṛścikālīcitrakājamodaśuṇṭhīmarīcānāṃ
                        kvāthaṃ daśamūlakvāthaṃ vā trirātraṃ pāyayitvā vātavyādhivihitānāṃ
                        sarpiṣāmanyatamaṃ nigadamadirānupānaṃ dadyādvātaharadravyasiddhaṃ vā |  
 tataḥ snigdhāṃ mṛdu virecya bastikarmaṇopacaret |  
 vātaghnaiścābhyaṅgasvedopadehonmardanaiḥ |  
 saralarāsnājamodādevadārucūrṇaṃ sarpiṣā bālamavalehayet |  
 evaṃvidhaireva ca vipakvaṃ saśarkaraṃ sarpiḥ || 
 AS.Utt.2.12  api ca |  
 tiktānurasaṃ stanyaṃ mudgamāṣapalāśābhyāṃ kākolīyugalena ca śodhayet |  
 priyaṅgudhātakīpuṣpapadmakadevadārukṣaudrairvā |  
 kaṣāyānurasaṃ hiṅgusaindhavavatā ghṛtena |  
 phenilaṃ vicchinnaṃ plavamānaṃ ca bilvāgnimanthaśṛtena payasā haviṣā ca |  
 sūpyaparṇī kākolībṛhatyavalgujaphalairvā || 
 AS.Utt.2.13  pitte
                        'mṛtāpaṭolapatrasārivāśatāvarīnimbacandanakvāthaṃ dhātrī bālaśca pibet |  
 triphalābhūnimbakaṭukāmustakvāthaṃ vā |  
 jīvakarṣabhakadvikākolīmadhukakaṭphalakarkaṭaśṛṅgīkvāthaṃ vā |  
 sakṣaudraṃ paṭolādiṃ padmakādiṃ vā |  
 sārivādiṃ nyagrodhādiṃ vā |  
 ebhireva ca dravyaiḥ sarpīṣi pittaghnāni ca virecanāni
                        śītāṃścābhyaṅgapradehasekān kuryāt || 
 AS.Utt.2.14  api ca |  
 tāmrāvabhāsaṃ payo hṛdayamudveṣṭayati |  
 tatpriyaṅgumustāśābaraloddhraiḥ śodhayet |  
 amlānurasamamlapittakaram |  
 tat drākṣāmadhukapayasyāśrīparṇībhiḥ |  
 kaṭukānurasaṃ chardyatīsārakāsaśvāsakaram |  
 tat kākolīvidārībhyāṃ madhuparṇyā ca |  
 bhṛśoṣṇamanāmadāhajvarakaraṃ virecanaṃ ca taccandanotpalakamalaiḥ || 
 AS.Utt.2.15  kaphe tu
                        saindhavapippalīyuktaṃ sarpirbālaṃ pāyayet |  
 saindhavamadhukasaṃsṛṣṭaṃ vā madanapuṣpakalkena ca sakṣaudreṇa stanaṃ bālasya
                        coṣṭhamālimpet |  
 tena sukhaṃ vamati |  
 dhātrīṃ tu tīkṣṇairvāmayet |  
 tataḥ kṛtasaṃsarjanāṃ pañcamūlaghanavacātiviṣākvāthaṃ pāyayet |  
 tagarasuradārusurendrayavapṛthvīkāvṛścikālīkvāthaṃ vā |  
 āragvadhādiṃ mustādiṃ vā |  
 rūkṣoṣṇāṃśca nasyadhūmagaṇḍūṣapradehapariṣekān śīlayet |  
 aviruddhaṃ cānnapānaṃ yojayet || 
 AS.Utt.2.16  api ca |  
 lavaṇānurasaṃ visarpakoṭhakaṇḍūkaram |  
 tat picumandapaṭolīkṣīrīvṛkṣaiḥ śodhayet |  
 tantumaddaurbalyaśvāsakāsakaram |  
 tat pippalīnāgaracūrṇena samadhughṛtena |  
 guru sadanātmakaṃ pratiśyāyasiṅghāṇakakṣīrālasakakaram |  
 tat pāṭhāvyoṣakalkena pañcakolacūrṇena vā kṣaudraghṛtāplutena |  
 doṣopakramaṇīyaṃ cekṣeta || 
 AS.Utt.2.17  yadā punardhātrī
                        sannipātaprakopanānyāseveta tadasyāstrayo malā yugapadvakṣo 'bhiprapannāḥ
                        kṣīravahā rasāyanīḥ samanusṛtya saṅgīrṇaliṅgaṃ stanyamāvahanti |  
 taccedavijñānāt satatamapratyavekṣaṇāt pramādādvā mātuḥ kumāraḥ pibati tataḥ
                        sa tena salilopamamacchaṃ vicchinnamāmaṃ durgandhi nānāvarṇavedanaṃ
                        phenilamatisāryate |  
 pītaśvetamūtratāviṣṭambhatṛṣṇājvaracchardivijṛmbhikāśuṣkodgārārucibhramāṅgabhaṅgavikṣepakūjanaghrāṇākṣimukhapākadṛṣṭyupaplavasvarasādādayaścāsya
                        prādurbhavanti |  
 taṃ kṣīrālasakamatyayaṃ cācakṣate || 
 AS.Utt.2.18  tatra dhātrīṃ bālaṃ ca
                        pūrvamevāśu vāmayet |  
 vihitasaṃsargayośca mustāpāṭhātiviṣākuṣṭhakaṭukānāṃ kvāthaṃ pānāya dadyāt |  
 rāsnājamodāpriyaṅgubhadradārūṇāṃ vā |  
 pāṭhātejovatīpunarnavavṛścikālīnāṃ vā |  
 bhūnimbāmṛtākuṭajaphalasārivāṇāṃ vā |  
 vacāharidrādigaṇayorvā |  
 pāṭhādimahākaṣāyasya vā |  
 jambvāmratindukakapitthapatrāṇāṃ vā |  
 bilvabhaṅgasya vā |  
 anubandhe ca yathāvyādhi pratikurvīta || 
 AS.Utt.2.19  dantodbhedaśca
                        sarvarogāyatanam |  
 viśeṣeṇa tu tanmūlā
                        jvaraśirobhitāpatṛṣṇābhramābhiṣyandakukūṇakapothakīvamathukāsaśvāsātīsāravisarpāḥ
                        || 
 AS.Utt.2.20  sa dīrghāyuṣo 'ṣṭamānmāsāt
                        parato vā pravartate |  
 itareṣāṃ tu caturthāt |  
 tehyatibālye dantotpādavedanayātipīḍitā na samyak sampūrṇadhātubalā bhavanti
                        || 
 AS.Utt.2.21  tatrāsthimajjānau
                        dantotpattihetū |  
 tadā ca tayorasampūrṇavīryatvāt punaḥ kālāntareṇa dantānāṃ
                        patanamāpūryamāṇadhātutvācca punarutthānamata eva ca vṛddhānāṃ na
                        punardantotpattiḥ || 
 AS.Utt.2.22  balānnipatitānāṃ tu sahasā
                        tadadhiṣṭhānagatadhātubījabhraṃśāt
                        santativyucchedācchoṇitātipravṛtyābhighātācca nissāritatvāt |  
 sirāṇāṃ punaranutpādaḥ etena rogacyutā api prāyaśo vyākhyātāḥ || 
 AS.Utt.2.23  tau tu dhātū kālakrameṇa
                        pacyamānau yadā dantāśayamanuprapadyete tadāsya
                        kiñcidutsedhenordhvādhodantamāṃsasaṅghaṭṭanādaṅgaharṣo jāyate |  
 tadgatena ca śleṣmaṇā kaṇḍūstayā cūcukaṃ daśyate |  
 yadyadālabhate tattadāsyamānayati |  
 mārutaścāsya dantamūleṣu mūrchati |  
 tataḥ sa kaphānuviddho 'sthimajjasthitaḥ sarvato visaran saha pittena dhātūn
                        malāṃśca dūṣayan vividhānyathoditānupadravānabhinirvartayati || 
 AS.Utt.2.24  yadā punardantamāṃsāśrayī
                        kevalo vikṛtaḥ prabalo 'nilaḥ sapitto vāsthimajjānau śoṣayati tadā
                        dvijānāmasambhava eveti |  
 bhavanti cātra || 
 AS.Utt.2.25  pṛṣṭhabhaṅge biḍālānāṃ
                        barhiṇāṃ ca śikhodgame |  
 dantodbhede ca bālānāṃ na hi kiñcinna dūyate || 
 AS.Utt.2.26  yathādoṣaṃ yathārogaṃ
                        yathodrekaṃ yathābalam |  
 vibhajya deśakālādīṃstatra yojyaṃ bhiṣagjitam || 
 AS.Utt.2.27  ta eva doṣā dūṣyāśca jvarādyā
                        vyādhayaśca yat |  
 atastadeva bhaiṣajyaṃ mātrā tvasya kanīyasī |  
 saukumāryālpakāyatvāt sarvānnānupasevanāt || 
 AS.Utt.2.28  snigdhā eva sadā bālā
                        ghṛtakṣīraniṣevaṇāt |  
 sadyastān vamanaṃ tasmāt pāyayenmatimānmṛdu || 
 AS.Utt.2.29  bastiṃ sādhye virekeṇa
                        marśena pratimarśanam |  
 yuñjyādvirecanādīṃstu dhātryā eva yathocitān || 
 AS.Utt.2.30
                         mūrvāvyoṣavarākolajambūtvagdārusarṣapāḥ |  
 sapāṭhā madhunā līḍhāḥ stanyadoṣaharāḥ param || 
 AS.Utt.2.31
                         ikṣumūlakaśervākhyayaṣṭyāhvaistanu śudhyati |  
 sāndraṃ tu kṣaudrakāśmaryaguḍūcītaṇḍulāmbubhiḥ || 
 AS.Utt.2.32  śṛtairvā
                        surasaśvetasarṣapābṛhatīdvayaiḥ |  
 grathitaṃ padmakośīraphalinīśvetacandanaiḥ || 
 AS.Utt.2.33  dantapālīṃ samadhunā cūrṇena
                        pratisārayet |  
 pippalyā dhātakīpuṣpadhātrīphalakṛtena vā || 
 AS.Utt.2.34
                         vādhrīṇasakapotottharajastadvacca yojitam |  
 lāvatittirivallūrarajaḥ puṣparasadrutam || 
 AS.Utt.2.35  drutaṃ karoti bālānāṃ
                        dantakesaravanmukham |  
 vacādvibṛhatīpāṭhākaṭukātiviṣāghanaiḥ |  
 madhuraiśca ghṛtaṃ siddhaṃ siddhaṃ daśanajanmani || 
 AS.Utt.2.36  bhadradāru ghanaṃ yaṣṭī
                        samaṅgā sasitopalā |  
 vātajvaraparītāṅgaḥ pibedantarapānakam || 
 AS.Utt.2.37
                         surāhvaghanayaṣṭyāhvapayasyāṃśumatīdvayam |  
 nāgaraṃ maricaṃ bhārṅgī vṛścikālī śatāvarī || 
 AS.Utt.2.38  ghṛtaṃ tatkvāthadugdhābhyāṃ
                        siddhaṃ hantyanilajvaram |  
 bālasya pānābhyaṅgābhyāmebhiśconmardanaṃ hitam || 
 AS.Utt.2.39
                         haridrākuṣṭhaṣaṅgranthāśatapuṣpāhareṇubhiḥ |  
 bhārṅgyelāsuṣavīrāsnāvarṣābhūnatasarṣapaiḥ || 
 AS.Utt.2.40  akṣāṃśaiḥ
                        sāmbusauvīrairmastupiṣṭairmarujjvare |  
 tailaprasthaṃ surāmaṇḍatulyamabhyañjanaṃ pacet || 
 AS.Utt.2.41
                         lājanīlotpalakaṇāmadhukāñjanaśarkaram |  
 pittajvaramatīsāraṃ madhulīḍhaṃ nivartayet || 
 AS.Utt.2.42  lājadvipippalīkvāthaḥ
                        śarkarāmadhusaṃyutaḥ |  
 pīto jvaramatīsāraṃ tṛṣṇāṃ chardiṃ ca nāśayet || 
 AS.Utt.2.43  āmātisāre rakte ca kalkitāṃ
                        gajapippalīm |  
 pāyayeccharkaropetāṃ cūrṇaṃ vā devadārujam || 
 AS.Utt.2.44  śirobhitāpe saghṛtaiḥ śiraḥ
                        śītaiḥ pralepayet |  
 patraiḥ kapitthacāṅgerībadarīkākamācijaiḥ || 
 AS.Utt.2.45  śirorukcchardyatīsāranāśanaṃ
                        mūrdhalepanam |  
 gavādanīṃ dāḍimaṃ ca tṛḍvān koṣṇāmbhasā pibet || 
 AS.Utt.2.46  kuryāt
                        kukūṇapothakyoryathoktaṃ svaṃ svamauṣadham |  
 manaśśilāśaṅkhanābhiḥ pippalyo madhuyaṣṭikā || 
 AS.Utt.2.47  kṣaudreṇa ghṛṣṭā gulikā śiśoḥ
                        sarvākṣirogajit |  
 pippalītaṇḍulairmudgaiḥ sumanaḥkorakairyavaiḥ |  
 nīlotpalasya patraiśca śreṣṭhā vartiḥ śatonmitaiḥ || 
 AS.Utt.2.48  priyaṅgvañjanamustānāṃ
                        cūrṇastaṇḍulavāriṇā |  
 tṛṣṇātīsāravamathūn hanti pītaḥ samākṣikaḥ || 
 AS.Utt.2.49  paṭolanimbakuṭajasaptaparṇaṃ
                        sadīpyakam |  
 devadāruviḍaṅgāni saralo mākṣikaṃ ghṛtam || 
 AS.Utt.2.50  līḍhaṃ jvaramatīsāraṃ kāsaṃ
                        pāṇḍvāmayaṃ vamim |  
 hanyācca mātṛkādoṣān rogānanyāṃśca tadvidhān || 
 AS.Utt.2.51
                         madhukavyoṣaṣaḍgranthāgranthikāspṛṣṭarodikāḥ |  
 kṣīriṇāṃ ca pravālāni pāṭhā ca vipacet ghṛtam |  
 tat pītaṃ samadhu śleṣmajvaraghnaṃ dīpanaṃ param || 
 AS.Utt.2.52
                         rāsnailānatatarkārīmadhuśigrusurāhvayaiḥ |  
 sabilvakuṣṭhavaraṇareṇukāmisibhiḥ kṛtaḥ || 
 AS.Utt.2.53  śleṣmajvaraharo
                        lepastailamabhyañjanaṃ ca taiḥ |  
 maṇḍalāni tu sājyena gajamūtreṇa lepayet || 
 AS.Utt.2.54  rajanī dāru saralaśreyasī
                        bṛhatīdvayam |  
 pṛśniparṇī śatāhvā ca līḍhaṃ mākṣikasarpiṣā |  
 grahaṇīdīpanaṃ śreṣṭhaṃ mārutasyānulomanam || 
 AS.Utt.2.55
                         atīsārajvaraśvāsakāmalāpāṇḍukāsajit |  
 bālasya sarvarogeṣu pūjitaṃ balavarṇadam || 
 AS.Utt.2.56
                         bilvapeśīgajakaṇādhātakīlodhravālakam |  
 hanti līḍhamatīsāraṃ śiśoḥ kṣaudradrutaṃ drutam || 
 AS.Utt.2.57
                         triphalādhātakīpuṣpapadmabilvaśalāṭubhiḥ |  
 sakṭvaṅgairghṛtaṃ siddhamudarāmayanāśanam || 
 AS.Utt.2.58
                         pathyāsauvarcalakṣāravellavyoṣāgnihiṅgubhiḥ |  
 tiktayā ca ghṛtaṃ siddhaṃ samakṣīraṃ vyapohati |  
 śūlānāhagudabhraṃśaśvāsakāsavilambikāḥ || 
 AS.Utt.2.59
                         samaṅgādhātakīlodhrakuṭannaṭabalādvayaiḥ |  
 mahāsahākṣudrasahāmudgabilvaśalāṭubhiḥ || 
 AS.Utt.2.60  sakārpāsīphalaistoye
                        sādhitaiḥ sādhitaṃ ghṛtam |  
 kṣāramastuyutaṃ hanti śīghraṃ dantodbhavodbhavān |  
 vividhānāmayānetadvṛddhakāśyapanirmitam || 
 AS.Utt.2.61  dantodbhedottharogeṣu na
                        bālamatiyantrayet |  
 svayamāpyupaśāmyanti jātadantasya yat gadāḥ || 
 AS.Utt.2.62  yāvanmāsasya yo
                        jātastāvadvarṣasya sa dvijaḥ |  
 patati prāyaśo 'ṣṭānāṃ teṣāṃ pūrveṣu sambhavaḥ || 
 AS.Utt.2.63
                         atyahaḥsvapnaśītāmbuślaiṣmikastanyasevinaḥ |  
 śiśoḥ kaphena ruddheṣu srotassu rasavāhiṣu || 
 AS.Utt.2.64  arocakaḥ pratiśyāyo jvaraḥ
                        kāsaśca jāyate |  
 kumāraḥ śuṣyati tataḥ snigdhaśuklamukhekṣaṇaḥ || 
 AS.Utt.2.65
                         saindhavavyoṣaśāarṅgeṣṭAapāṭhāgirikadambakān |  
 śuṣyato madhusarpirbhyāmarucyādiṣu yojayet || 
 AS.Utt.2.66  aśokarohiṇīyuktaṃ pañcakolaṃ
                        ca cūrṇitam |  
 badarīdhātakīdhātrīcūrṇaṃ vā sarpiṣā drutam || 
 AS.Utt.2.67  aśvaliṇḍarasakṣaudrayuktāṃ vā
                        madhuyaṣṭikām |  
 dvivārtākīphalarasaṃ kevalaṃ vāśvaviḍrasam || 
 AS.Utt.2.68  madhunā vā ghanavyoṣapāṭhā
                        mūrvā śatāvarī |  
 sapayasyā pṛthakparṇī ghṛtaṃ vā mākṣikānvitam |  
 sthirāmarataruvyoṣadvipunarnavasādhitam || 
 AS.Utt.2.69
                         sthirāvacādvibṛhatīkākolīpippalīnataiḥ |  
 niculotpalavarṣābhūbhārṅgīmustaiśca kārṣikaiḥ || 
 AS.Utt.2.70  siddhaṃ prasthārdhamājyasya
                        srotasāṃ śodhanaṃ param |  
 siṃhyaśvagandhāsurasakaṇāgarbhaṃ ca tadguṇam || 
 AS.Utt.2.71
                         yaṣṭyāhvapippalīlodhrapadmakotpalacandanaiḥ |  
 tālīsasārivābhyāṃ ca sādhitaṃ śoṣajit ghṛtam || 
 AS.Utt.2.72
                         rāsnāmadhūlikābhārṅgīpippalīdevadārubhiḥ |  
 aśvagandhādvikākolī śṛṅgyarṣabhakajīvaikaḥ || 
 AS.Utt.2.73  sūpyaparṇīviḍaṅgaiśca
                        kalkitaiḥ sādhitaṃ ghṛtam |  
 śaśottamāṅganiryūhe śuṣyataḥ puṣṭikṛt param || 
 AS.Utt.2.74
                         vacāvayasthātagarakāyasthācorakaiḥ śṛtam |  
 bastamūtrasurābhyāṃ ca tailamabhyañjane hitam || 
 AS.Utt.2.75  dve bale tumburucchallī vacā
                        girikadambakaḥ |  
 surāpiṣṭaḥ pradehaḥ syādadhaḥkāye viśuṣyatām || 
 AS.Utt.2.76
                         siṃhaskandīsiṃhavallīkaramardītrikaṇṭakaiḥ |  
 bhaṅgaiḥ kvāthaḥ kumārāṇāṃ śuṣyatāṃ pariṣecanam || 
 AS.Utt.2.77  sāśokarohiṇīṃ kṛṣṇāṃ
                        madhvājyena lihanjayet |  
 śiśuḥ śoṣaṃ śarīrasya sasitacchāgadugdhabhuk || 
 AS.Utt.2.78  śuṣkakāse kumārasya dhātryāḥ
                        stanyaviśodhanaḥ |  
 māṣayūṣaḥ prayoktavyaḥ sakṛṣṇo ghṛtabharjitaḥ || 
 AS.Utt.2.79
                         madhunātiviṣāśṛṅgīpippalīrlehayecchiśum |  
 ekāṃvātiviṣāṃ kāsajvaracchardirupadrutam || 
 AS.Utt.2.80
                         kāsatṛṭcchardyatīsārairarditaṃ lājatarpaṇam |  
 lājatālīsapatraṃ vā bījāni kamalasya vā || 
 AS.Utt.2.81  lodhrapriyaṅgukalkaṃ vā
                        pāyayettaṇḍulāmbhasā |  
 śarkarāmadhusaṃyuktaṃ lājakustumbarīrajaḥ || 
 AS.Utt.2.82
                         bṛhatīphalamūlatvakpippalīgranthikaiḥ kṛtaḥ |  
 tavakṣīrīyutaiḥ kvātho madhunā hanti śīlitaḥ || 
 AS.Utt.2.83
                         chardimūrchājvaraśvāsakāsātīsārapīnasān |  
 pañcakoladvivārtākīmūlabhārṅgītugāhvayāḥ || 
 AS.Utt.2.84  kṣaudrājyalīḍhāḥ
                        śvasanakāsapīnasarukcchidaḥ |  
 śyāmātimuktātarkārīkusumakvāthasādhitam |  
 yaṣṭīgarbhaṃ ghṛtaṃ tṛṣṇāhidhmāśvāsāsrapittanut || 
 AS.Utt.2.85  pītaṃ pītaṃ vamati yaḥ
                        stanyaṃ taṃ madhusarpiṣā |  
 dvivārtākīphalarasaṃ pañcakolaṃ ca lehayet || 
 AS.Utt.2.86  pippalīpañcalavaṇaṃ kṛmijit
                        pāribhadrakam |  
 tadvallihyāttathā vyoṣaṃ maṣīṃ vā romacarmaṇām |  
 lābhataḥśalyakaśvāviḍgodharṣyaśikhijanmanām || 
 AS.Utt.2.87
                         khadirārjunatālīsakuṣṭhacandanaje rase |  
 sakṣīraṃ sādhitaṃ sarpirvamathuṃ viniyacchati || 
 AS.Utt.2.88
                         kṣīrīpravālamadhukadarbhamūlabisotpalaiḥ |  
 tṛṣṇādāhajvaraharaḥ kaṣāyaḥ sasitāmadhuḥ || 
 AS.Utt.2.89
                         śarkarādāḍimakaṇānāgakesarajīvakam |  
 lihan kumāraḥ kṣaudreṇa tṛṭcchardibhyāṃ vimucyāte || 
 AS.Utt.2.90  lājaiḥ
                        sacandanośīrayaṣṭīmadhukapadmakaiḥ |  
 lipto dhautaḥ stanaḥ pīto bhramatṛḍdāhamohahā || 
 AS.Utt.2.91  asnehalavaṇaṃ pītvā saṃskṛtaṃ
                        lāvajaṃ rasam |  
 saśarkaraṃ vijayate bālo laṅghanajān gadān || 
 AS.Utt.2.92  visarpastu śiśoḥ prāṇanāśano
                        bastiśīrṣajaḥ |  
 padmavarṇo mahāpadmanāmā doṣatrayodbhavaḥ || 
 AS.Utt.2.93  śākhābhyāṃ hṛdayaṃ yāti
                        hṛdayādvā gudaṃ vrajet |  
 sadanto jāyate yastu dantāḥ prāgyasya cottarāḥ || 
 AS.Utt.2.94  kurvīta tasminnutpāte śāntiṃ
                        taṃ ca dvijataye |  
 dadyāt sadakṣiṇaṃ bālaṃ naigameṣaṃ ca pūjayet || 
 AS.Utt.2.95  vatsasya
                        madhulājānāmāpūryaprāṅmukho mukham |  
 cumbetkumārastrīn vārān prāyaścittamidaṃ param || 
 AS.Utt.2.96  nāvamārohayet bālaṃ snātaṃ
                        skandhaṃ gajasya vā |  
 bhojayet brāhmaṇāṃścātra pāyasaṃ madhusarpiṣā || 
 AS.Utt.2.97  mātuḥ kumāro garbhiṇyāḥ
                        stanyaṃ prāyo 'pibannapi |  
 kāsāgnisādavamathutandrākārśyārucibhramaiḥ || 
 AS.Utt.2.98  yujyate koṣṭhavṛdhyā ca
                        tamāhuḥ pārigarbhikam |  
 rogaṃ paribhavākhyaṃ ca yuñjyāttatrāgnidīpanam || 
 AS.Utt.2.99
                         pippalīpippalīmūlakaṭukādevadārubhiḥ |  
 kṣāradvayabiḍājājībilvamadhyāgnidīpyakaiḥ || 
 AS.Utt.2.100  dadhisauvīrakasurāmaṇḍaiśca
                        vipacet ghṛtam |  
 hanti prayuktaṃ tat kāle rogān pāribhavāśrayān || 
 AS.Utt.2.101  annenopahitaṃ stanyaṃ
                        pibato vihitāt param |  
 imāneva gadān kuryāt kuryātteṣvetadeva ca || 
 AS.Utt.2.102  pītaṃ pītaṃ ca yaḥ stanyaṃ
                        savātamatisaryate |  
 tasyāpyetat paraṃ pathyaṃ dīpanaṃ balavarṇakṛt || 
 AS.Utt.2.103  atyudriktakṣudhaṃ bālaṃ
                        paribhūtaṃ tu lehayet |  
 vidārīyavagodhūmakaṇācūrṇaṃ ghṛtāplutam || 
 AS.Utt.2.104  pāyayedanu ca kṣīraṃ śṛtaṃ
                        samadhuśarkaram |  
 akṣamajjādvikākolīyaṣṭīmadhukamoraṭaiḥ || 
 AS.Utt.2.105  śrapayet kṣīramājyaṃ vā
                        bījairikṣurakasya ca |  
 tat prayojyaṃ guru snigdhaṃ yaccātyagnau pureritam || 
 AS.Utt.2.106
                         śvavāyasabiḍālānāmucchiṣṭena jalena ca |  
 snāpayettaṃ nacedevaṃ kṣuttasya praśamaṃ varajet || 
 AS.Utt.2.107  kṣīripādapamūlasthaṃ
                        vidhinā snāpitaṃ tataḥ |  
 vastraratnādyalaṅkāraiḥ kumāraṃ bhūṣayet sitaiḥ || 
 AS.Utt.2.108  vṛkṣaṃ cānu tataḥ kuryāt
                        bhūṣaṇavyatyayaṃ tayoḥ |  
 etadāyuḥpradaṃ dhanyaṃ snapanaṃ sarvarogajit || 
 AS.Utt.2.109
                         jaṭībhūtakacākṣyādipakṣmāṇamatilolupam |  
 gomūtragandhiṃ snapayetīrthe gavyaśakṛdrasaiḥ || 
 AS.Utt.2.110
                         vacāpuṣpaśilākuṣṭhavayasthāhiṅgukaṭphalaiḥ |  
 sabastamūtramadiraistailamabhyañjanaṃ pacet || 
 AS.Utt.2.111
                         balāvidārītrikaṭukakuṣṭhośīrakucandanaiḥ |  
 siddhaṃ pītaṃ havirhanti taṃ vikāramaśeṣataḥ || 
 AS.Utt.2.112  śiraḥ pṛṣṭhaṃ tato muṣkau
                        tataḥ pādau ca yo rujet |  
 hastābhyāmutthito vāyuḥ saparvānuplavaḥ smṛtaḥ || 
 AS.Utt.2.113
                         gaurīvacāsadāpuṣpīhayagandhākaṭutrayaiḥ |  
 sakṭphaladvivārtākīvayasthāhiṅgurohiṣaiḥ || 
 AS.Utt.2.114  bastamūtrasurāyuktaiḥ
                        sādhitaṃ tasya yojayet |  
 tailamabhyañjane śeṣaṃ vātavyādhivadācaret || 
 AS.Utt.2.115  tālumāṃse kaphaḥ kruddhaḥ
                        kurute tālukaṇṭakam |  
 tena tālupradeśasya nimnatā mūrdhni jāyate || 
 AS.Utt.2.116  tālpātaḥ stanadveṣaḥ
                        kṛcchrāt pānaṃ śakṛddravam |  
 tṛḍāsyakaṇḍvakṣirujā grīvādurdharatā vamiḥ || 
 AS.Utt.2.117  tatrotkṣipya
                        yavakṣārakṣaudrābhyāṃ pratisārayet |  
 tālu tadvat kṛaṇāśuṇṭhīgośakṛdrasasaindhavaiḥ || 
 AS.Utt.2.118  śṛṅgiveraniśākuṣṭhaṃ
                        kalkitaṃ vaṭapallavaiḥ |  
 badhvā gośakṛtā liptaṃ kukūle svedayettataḥ || 
 AS.Utt.2.119  rasena limpettālvāsyaṃ
                        netre ca pariṣecayet |  
 harītakīvacākuṣṭhakalkaṃ mākṣikasaṃyutam |  
 pītvā kumāraḥ stanyena mucyate tālukaṇṭakāt || 
 AS.Utt.2.120  mastuluṅgakṣayādyasya
                        vāyustālvasthi nāmayet |  
 tasya tṛḍdainyayuktasya sarpirmadhurakaiḥ śṛtam |  
 pānābhyañjanayoryojyamudvegaścahimāmbunā || 
 AS.Utt.2.121  malopalepāt svedādvā gude
                        raktakaphodbhavaḥ |  
 tāmro vraṇo 'ntaḥ kaṇḍūmān jāyate bhūryupadravaḥ || 
 AS.Utt.2.122  kecittaṃ mātṛkādoṣaṃ
                        vadantyanye tu pautanam |  
 pṛṣṭhārurgudakuṭṭaṃ ca kecicca tamanāmakam || 
 AS.Utt.2.123  tatra dhātryāḥ payaḥ
                        śodhyaṃ pittaśleṣmaharauṣadhaiḥ |  
 sitaśītaṃ ca śītāmbuyuktamantarapānakam || 
 AS.Utt.2.124  sakṣaudratārkṣyaśailena
                        vraṇaṃ tena ca lepayet |  
 triphalābadarīplakṣatvakvāthapariṣecitam || 
 AS.Utt.2.125
                         kāsīsarocanātutthamanohvālarasāñjanaiḥ |  
 lepayedamlapiṣṭairvā cūrṇitairvāvacūrṇayet || 
 AS.Utt.2.126  suślakṣṇairasthavā
                        yaṣṭīśaṅkhasauvīrakāñjanaiḥ |  
 sārivāśaṅkhanābhibhyāmasanasya tvacātha vā || 
 AS.Utt.2.127  rāgakaṇḍūtkaṭe
                        kuryādraktasrāvaṃ jalaukasā |  
 sarvaṃ ca pittavraṇajicchasyate gudakuṭṭake || 
 AS.Utt.2.128
                         anāmasthaulyapittāsrakaṇḍūgaṇḍagalāmaye |  
 udarātyunnatau ceṣṭaṃ tārkṣyamantarapānakam || 
 AS.Utt.2.129  gṛhṇāti sūtikāgāre na
                        stanaṃ cet spṛśettataḥ |  
 pathyādhātrīphalakaṇairjihvāṃ saghṛtamākṣikaiḥ || 
 AS.Utt.2.130  pippalītriphalācūrṇaṃ
                        ghṛtakṣaudrapariplutam |  
 rudate trasyate vāpi lehaṃ dadyāt sukhāvaham || 
 AS.Utt.2.131  pradīptāṅgārarajasā
                        praśāntenāvacūrṇayet |  
 pañcame 'hnyapātannālaṃ lepayedvā guḍāmbhasā || 
 AS.Utt.2.132  sāndreṇa bhūmau ghṛṣṭena
                        nālapāte 'pi connatām |  
 nābhiṃ chāgena śakṛtā dagdhenāntarvicūrṇayet || 
 AS.Utt.2.133
                         aśvagandhājjanājāviviḍyaṣṭīmadhukādibhiḥ |  
 ropayeccūrṇitairnābhiṃ snehayuktairanunnatām || 
 AS.Utt.2.134
                         yaṣṭīlodhraniśāśyāmākalkapakvena secayet |  
 nābhiṃ pāke tu tailena taccūrṇeścāvacūrṇayet || 
 AS.Utt.2.135  vātenādhmāpitāṃ nābhiṃ
                        sarujāṃ tuṇḍisaṃjñitām |  
 mārutaghnaiḥ praśamyet snehasvedopanāhanaiḥ || 
 AS.Utt.2.136  asamyakkalpanānnābheḥ
                        syādvināmo vijṛmbhikā |  
 vātapittaharaṃ karma tatrāntarbahirācaret || 
 AS.Utt.2.137
                         garbhāmbhasāmavamanācśleṣmaṇaḥ kaṇṭhagasya vā |  
 samparkāddhṛdaye duṣṭo mārgānāvṛṇute rasaḥ || 
 AS.Utt.2.138  baddhamuṣṭistato
                        muhyanrogairbālo 'bhibhūyate |  
 hṛdrogākṣepakaśvāsakāsacchardijvarādibhiḥ |  
 ulbakaṃ sahajaṃ vyādhimambupūrṇaṃ ca taṃ vadet || 
 AS.Utt.2.139  srotoviśodhanaṃ
                        prātastasminnantarapānakam |  
 vidadhyācchāgalaṃ mūtraṃ snānābhyaṅgau ca varjayet || 
 AS.Utt.2.140  bilvādimūlabṛhatīpañcakolaṃ
                        palāṃśakam |  
 dhanvamāṃsapalānyaṣṭau śaśamūrdhnaḥ palāṣṭakam || 
 AS.Utt.2.141  sādhayet ṣoḍaśaguṇe salile
                        'ṣṭāṃśaśeṣitam |  
 tena kvāthena karṣāṃśairghṛtaprasthaṃ vipācayet || 
 AS.Utt.2.142
                         chagalīmūtramadirādadhikṣīrasamāṃśakam |  
 viḍaṅgasaindhavājājīcavikādevadārubhiḥ || 
 AS.Utt.2.143  sahiṃsrāhiṅgulaśunaiḥ
                        savyoṣaiḥ ślakṣṇakalkitaiḥ |  
 tat pānāddhanti sahajagulmahidhmānilāmayān |  
 pāṇḍurogaṃ ca vātotthaṃ svasthavṛtte ca puṣṭidam || 
 AS.Utt.2.144  paridagdhacchaviṃ bālaṃ
                        dihyāddūrvātilotpalaiḥ |  
 śamīpatraśirīṣatvaksārivāmadhukābhayaiḥ || 
 AS.Utt.2.145  mūrvādhātrīniśācūrṇaṃ
                        mūtreṇa madhumat pibet |  
 pāṇḍurogī śṛtaṃ sarpirvarābhṛṅgarasena vā || 
 AS.Utt.2.146
                         pāṭhāvelladvirajanīmustābhārṅgīpunarnavaiḥ |  
 sabilvatryūṣaṇaiḥ sarpirvṛścikālīyutaiḥ śṛtam |  
 lihāno mātrayā rogairmucyate mṛttikodbhavaiḥ || 
 AS.Utt.2.147  vyādheryadyasya bhaiṣajyaṃ
                        stastena pralepitaḥ |  
 sthito muhūrtaṃ dhauto 'nu pītastaṃ taṃ jayet gadam || 
 AS.Utt.2.148  grahairapi hi jāyante
                        pracchannairvyādhayaḥ śiśoḥ |  
 karma śastamatasteṣu daivayuktyāśrayaṃ sadā || 
 iti dvitīyo 'dhyāyaḥ || 
 
 
                    atha tṛtīyo 'dhyāyaḥ | 
                     AS.Utt.3.1  athāto bālagrahavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.3.2  purā guhasya rakṣārthaṃ
                        nirmitāḥ śūlapāṇinā |  
 manuṣyavigrahāḥ pañca sapta strīvigrahā grahāḥ || 
 AS.Utt.3.3  skando viśākho meṣāsyaḥ
                        śvagrahaḥ pitṛsaṃjñitaḥ |  
 śakuniḥ pūtanā śītapūtanādṛṣṭipūtanā |  
 mukhamaṇḍitikā tadvadrevatī śuṣkarevatī || 
 AS.Utt.3.4  te kāmarūpiṇaḥ skandamupaceruḥ
                        samāhitāḥ |  
 skandasya bāladhāratvātteṣāṃ skando 'graṇīrabhūt || 
 AS.Utt.3.5  skande 'tha yauvanaṃ prāpte
                        senāpatyaṃ ca tān grahān |  
 raudrān rudro 'nujagrāha prahvān vṛttyabhilāṣiṇaḥ || 
 AS.Utt.3.6  na tithiṣvapyatithayo devatāḥ
                        pitaro 'pi vā |  
 yeṣu veśmasu pūjyante nivṛttācāravartmasu || 
 AS.Utt.3.7  utsannabalihomeṣu
                        bhinnakāṃsyopabhojiṣu |  
 haradhvaṃ teṣu bālānāmārogyaṃ dhāri śarma ca || 
 AS.Utt.3.8  śūlineti niyuktāste
                        balipūjābhikāṅkṣiṇaḥ |  
 kruddhān bhītān vimanasaḥ śūnyasthānaikacāriṇaḥ || 
 AS.Utt.3.9
                         paropabhuktakusumavastrābharaṇadhāriṇaḥ |  
 bālānkaśmaladhātrīkānsandhyāsu rudato 'śucīn || 
 AS.Utt.3.10
                         ṛkṣolūkabiḍālādirūpairanyaistathādbhutaiḥ |  
 santrāsayantaḥśayitānkadācijjāgrato 'pi vā |  
 prāyaḥ parvasu gṛhṇanti grahāśchidraprahāriṇaḥ || 
 AS.Utt.3.11  āviśantaśca lakṣyante kevalaṃ
                        śāstracakṣuṣā |  
 śuddhena dehaṃ bālānāṃ gandharvā iva yoṣitām || 
 AS.Utt.3.12  teṣāṃ grahiṣyatāṃ rūpaṃ
                        pratataṃ rodanaṃ jvaraḥ || 
 AS.Utt.3.13  sāmānyaṃ
                        rūpamutrāsajṛmbhābhrūkṣepadīnatāḥ |  
 phenasrāvordhvadṣṭyoṣṭhadantadaṃśaprajāgarāḥ || 
 AS.Utt.3.14  rodanaṃ kūjanaṃ
                        stanyavidveṣaḥ svaravaikṛtam |  
 nakhairakasmāt paritaḥ svadhātryaṅgavilekhanam || 
 AS.Utt.3.15  tatraikanayanasrāvī śiro
                        vikṣipate muhuḥ |  
 hataikapakṣaḥ stabdhāṅgaḥ sasvedo natakandharaḥ || 
 AS.Utt.3.16  dantakhādī stanadveṣī
                        trasyanroditi visvaram |  
 vakravaktro vamanlālāṃ bhṛśamūrdhvaṃ nirīkṣate || 
 AS.Utt.3.17  vasāsragandhirudvigro
                        baddhamuṣṭiśakṛcchiśuḥ |  
 calitaikākṣigaṇḍabhrūḥ saṃraktobhayalocanaḥ |  
 skandārtastena vaikalyaṃ maraṇaṃ vā bhaveddhruvam || 
 AS.Utt.3.18  saṃjñānāśo muhuḥ keśaluñcanaṃ
                        kandharānatiḥ |  
 vinamya jṛmbhamāṇasya śakṛnmūtrapravartanam || 
 AS.Utt.3.19  phenodvamanamūrdhvekṣā
                        hastabhrūpādanartanam |  
 stanasvajihvāsandaṃśasaṃrambhajvarajāgarāḥ |  
 pūyaśoṇitagandhaśca skandāpasmāralakṣaṇam || 
 AS.Utt.3.20  ādhmānaṃ pāṇipādasya spandana
                        phenanirvamiḥ |  
 tṛṇmuṣṭibandhātīsārasvaradainyavivarṇatāḥ || 
 AS.Utt.3.21  kūjanaṃ stananaṃ chardiḥ
                        kāsahidhmāprajāgarāḥ |  
 auṣṭhadaṃśāṃsasaṅkocastambhabastābhagandhatāḥ || 
 AS.Utt.3.22  ūrdhvaṃ nirīkṣya hasanaṃ
                        madhye vinamanaṃ jvaraḥ |  
 mūrchaikanetraśophaśca naigameṣagrahākṛtiḥ || 
 AS.Utt.3.23  kampo hṛṣitaromatvaṃ
                        svedaścakṣurnimīlanam |  
 bahirāyāmanaṃ jihvādaṃśo 'ntaḥkaṇṭhakūjanam |  
 dhāvanaṃ viṭsagandhatvaṃ krośanaṃ ca śvavacchuni || 
 AS.Utt.3.24  romaharṣo muhustrāsaḥ sahasā
                        rodanaṃ jvaraḥ |  
 kāsātisāravamathujṛmbhātṛṭcchavagandhitāḥ || 
 AS.Utt.3.25
                         aṅgeṣvākṣepavikṣepaśoṣastambhavivarṇatāḥ |  
 muṣṭibandhaḥ srutiścākṣṇorbālasya syuḥ pitṛgrahe || 
 AS.Utt.3.26  srastāggatvamatīsāro
                        jihvātālugale vraṇāḥ |  
 sphoṭāḥsadāharukpākāḥsandhiṣu syuḥ punaḥpunaḥ || 
 AS.Utt.3.27  niśyahni pravilīyante pāko
                        vaktre gude 'pivā |  
 bhayaṃ śakunigandhatvaṃ jvaraśca śakunigrahe || 
 AS.Utt.3.28  pūtanāyāṃ vamiḥ kampastandrā
                        rātrau prajāgaraḥ |  
 hidhmādhmānaṃ śakṛdbhedaḥ pipāsā mūtranigrahaḥ |  
 srastahṛṣṭāṅgaromatvaṃ kākavat pūtigandhitā || 
 AS.Utt.3.29  śītapūtanayā kampo rodanaṃ
                        tiryagīkṣaṇam |  
 tṛṣṇāntrakūjo 'tīsāro vasāvadvisragandhitā |  
 pārśvasyaikasya śītatvamuṣṇatvamaparasya ca || 
 AS.Utt.3.30  andhapūtanayā cchardirjvaraḥ
                        kāso 'lpanidratā |  
 varcaso bhedavaivarṇyadaurgandhyānyaṅgaśoṣaṇam || 
 AS.Utt.3.31  dṛṣṭisādo 'kṣirukkaṇḍūḥ
                        pothakījanma śūnatā |  
 hidhmodvegaḥ stanadveṣavaivarṇyasvaratīkṣṇatāḥ |  
 vepathurmatsyagandhitvamathavā sāmlagandhitā || 
 AS.Utt.3.32  mukhamaṇḍitayā
                        pāṇipādāsyaramaṇīyatā |  
 sirābhirasitābhābhirācitodaratā jvaraḥ |  
 arocako 'ṅgaglapanaṃ gomūtrasamagandhitā || 
 AS.Utt.3.33  revatyāṃ śyāvanīlatvaṃ
                        karṇanāsākṣimardanam |  
 kāsahidhmākṣivikṣepavaktravakratvaraktatāḥ || 
 AS.Utt.3.34  bastagandho jvaraḥ śoṣaḥ
                        purīṣaṃ haritaṃ dravam |  
 jāyate śuṣkarevatyāṃ kramāt sarvāṅgasaṅkṣayaḥ || 
 AS.Utt.3.35  keśaśāto 'nnavidveṣaḥ
                        svaradainyaṃ vivarṇatā |  
 nānāvarṇapurīṣatvamudare granthayaḥ sirāḥ |  
 rodanaṃ gṛddhragandhitvaṃ dīrghakālānuvartanam || 
 AS.Utt.3.36  udare granthayo vṛttā yasya
                        nānāvidhaṃ śakṛt |  
 jihvāyā nimnatāmadhye śyāvaṃ tālu ca taṃ tyajet || 
 AS.Utt.3.37  bhuñjāno 'nnaṃ bahuvidhaṃ yo
                        bālaḥ parihīyate |  
 tṛṣṇāgṛhītaḥ kṣāmākṣo hanti taṃ śuṣkarevatī || 
 AS.Utt.3.38  hiṃsāratyarcanākāṅkṣā
                        grahagrahaṇakāraṇam || 
 AS.Utt.3.39  tatra hiṃsātmake bālo mahān
                        vā srutanāsikaḥ |  
 kṣatajihvaḥ kvaṇan bāḍhamasukhī sāsralocanaḥ || 
 AS.Utt.3.40  durvarṇo hīnavacanaḥ
                        pūtigandhiśca jāyate |  
 kṣāmo mūtrapurīṣaṃ svaṃ mṛdnāti na jugupsate || 
 AS.Utt.3.41  hastau codyamya saṃrabdho
                        hantyātmānaṃ tathāparam |  
 tadvacca śastrakāṣṭhādyairagniṃ vā dīptamāviśet || 
 AS.Utt.3.42  apsu majjet patet kūpe
                        kuryādanyacca tadvidham |  
 tṛṭdāhamohān pūyasya chardanaṃ ca pravartayet |  
 rakaṃ ca sarvamārgebhyo 'riṣṭotpattiṃ ca taṃ tyajet || 
 AS.Utt.3.43
                         rahaḥstrīratisaṃllāpagandhasragbhūṣaṇapriyaḥ |  
 hṛṣṭaḥ śāntaśca duḥsādho ratikāmena pīḍitaḥ || 
 AS.Utt.3.44  dīnaḥ parimṛśan vaktraṃ
                        śuṣkauṣṭhagalatālukaḥ |  
 śaṅkitaṃ vīkṣate rauti dhyāyatyāyāti bhītatām || 
 AS.Utt.3.45  annamannābhilāṣe 'pi dattaṃ
                        nāti bubhukṣate |  
 gṛhītaṃ balikāmena taṃ vidyāt sukhasādhanam || 
 AS.Utt.3.46  hantukāmaṃ jayeddhomaiḥ
                        siddhamantrapravartitaiḥ |  
 itarau tu yathākāmaṃ ratibalyādidānataḥ || 
 iti tṛtīyo 'dhyāyaḥ || 
 
 
                    atha caturtho 'dhyāyaḥ | 
                     AS.Utt.4.1  athāto bālagrahapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.4.2  graheṣu sādhyeṣu śiśuṃ vivikte
                        śaraṇe sthitam |  
 trirahnā mṛṣṭasaṃsikte sadā sannihitānale || 
 AS.Utt.4.3
                         vikīrṇabhūtikusumabījapatrānnasarṣape |  
 rakṣoghnatailajvalitapradīpahatapāpmani || 
 AS.Utt.4.4
                         vyavāyamadyapiśitanivṛttaparicārake |  
 purāṇasarpiṣābhyaktaṃ pariṣiktaṃ sukhāmbunā || 
 AS.Utt.4.5  sādhitena
                        balānimbavaijayantīnṛpadrumaiḥ |  
 pāribhadrakakaṭvaṅgajambūvaraṇakattṛṇaiḥ || 
 AS.Utt.4.6
                         kapotavaṅkāpāmārgapāṭalīmadhuśigrubhiḥ |  
 kākajaṅghāmahāśvetākapitthakṣīripādapaiḥ || 
 AS.Utt.4.7  sakadambakarañjaiśca dhūpaṃ
                        snātasya cācaret |  
 dvīpivyāghrāhisiṃharkṣacarmabhirghṛtamiśritaiḥ || 
 AS.Utt.4.8
                         pūtīdaśāṅgasiddhārthavacābhallātadīpyakaiḥ |  
 sakuṣṭhaiḥ saghṛtairdhūpaḥ sarvagrahavimokṣaṇaḥ || 
 AS.Utt.4.9  sarṣapā nimbapatrāṇi
                        mūlamaśvakhurādvacā |  
 bhūrjapatraṃ ghṛtaṃ dhūpaḥ sarvagrahanibarhaṇaḥ || 
 AS.Utt.4.10  anantāmrāsthitagaraṃ maricaṃ
                        madhuro gaṇaḥ |  
 śṛgālavinnā mustā ca kalkitaistairghṛtaṃ pacet |  
 daśamūlarasakṣīrayuktaṃ tad grahajit param || 
 AS.Utt.4.11
                         rāsnādvyaṃśumatīvaḍhrapañcamūlabalāghanāt |  
 kvāthe sarpiḥ pacet piṣṭaiḥ sārivāvyoṣacitrakaiḥ || 
 AS.Utt.4.12
                         pāṭhāviḍaṅgamadhukapayasyāhiṅgudārubhiḥ |  
 sagranthikaiḥ sendrayavaiḥ śiśostat satataṃ hitam |  
 sarvarogagrahaharaṃ dīpanaṃ balavarṇadam || 
 AS.Utt.4.13
                         sārivāsurabhibrāhmaśiṅkhinīkuṣṭhasarṣapaiḥ |  
 vacāśvagandhāsurasāyuktaiḥ sarpirvipācayet || 
 AS.Utt.4.14  tannāśayed grahān sarvān
                        pānenābhyañjanena ca |  
 yojayed bhūtavidyāyāṃ yānyuktāni ghṛtāni ca || 
 AS.Utt.4.15  hastamātraṃ śucau deśe
                        gomayenopalepayet |  
 tatrākṣatānāṃ cokṣāṇāṃ sthāpyaṃ pātraṃ sadakṣiṇam || 
 AS.Utt.4.16  nirdhūmaścānalastoyaṃ
                        gugguluḥ sarpirāhutiḥ |  
 śuklaṃ puṣpaṃ balirdhūpo dūrvā śvetāśca sarṣapāḥ || 
 AS.Utt.4.17  prāṅmukho 'tha
                        śucirvaidyastrivarṇāmathavā sitām |  
 upaviṣṭaḥ pratisarāṃ gṛhītvā veṣṭayettayā || 
 AS.Utt.4.18  bhūrje rocanayā vidyāṃ
                        likhitāmaparājitām |  
 vidhinā sādhitāṃ bhūtaiḥ sarvairapyaparājitām || 
 AS.Utt.4.19  lakṣmaṇādiparīvārāṃ
                        nityānusmṛtisevitām |  
 lakṣmaṇā sahadevākhyā nāgadantī kaṭambharā || 
 AS.Utt.4.20  markaṭī karkaṭī lambā bṛhatī
                        kaṇṭakārikā |  
 kharanāsā mṛgorvārurmahāśvetā śatāvarī || 
 AS.Utt.4.21  udaṅmukhasya bālasya
                        badhnīyāttāṃ tato gale |  
 tadabhāve dṛḍhaṃ kṣaumasūtraṃ mantramidaṃ japan || 
 AS.Utt.4.22  badhnāmyahaṃ pratisarāṃ
                        namaskṛtvā svayambhuve |  
 bālānāṃ rakṣaṇārthāya śivāṃ pūrvarṣinirmitām || 
 AS.Utt.4.23  indro 'numanyatāṃ tubhyaṃ ye
                        ca tasyānucāriṇaḥ |  
 vajrāśanidharā bhūtā meghavṛndānusāriṇaḥ || 
 AS.Utt.4.24  airāvataskandhagataṃ ye
                        'nuyānti purandaram |  
 yamo vaivasvato rājā ye ca tasyānucāriṇaḥ || 
 AS.Utt.4.25
                         meṣasūkarasiṃhoṣṭrakharavājisamānanāḥ |  
 kālā kālāyasaiḥpāśaiḥstabdhākṣā bhrukuṭīmukhāḥ || 
 AS.Utt.4.26  śaktimudgarahastāśca
                        khaḍgapāśadharāśca ye |  
 pāśabhṛdvaruṇo rājā toyabhūḥ sāgarālayaḥ || 
 AS.Utt.4.27  śāradābhraghanākārā ye ca
                        tasyānucāriṇaḥ |  
 mahormimantaṃ vegena kṣobhayanti saritpatim || 
 AS.Utt.4.28  dhanādhipo vaiśravaṇaḥ
                        sarvayakṣādhipo vibhuḥ |  
 nānākārāśca ye bhūtāstasyaivānucarāḥ sadā || 
 AS.Utt.4.29  ādityā vasavo rudrā
                        marutaścāśvināvapi |  
 ete sarve 'numanyantāmimāṃ pratisarakriyām || 
 AS.Utt.4.30  dīrghamāyurarogaṃ ca tava
                        dāsyanti svasti te |  
 svasti te bhagavān brāhmā svasti nāradaparvatau || 
 AS.Utt.4.31  svasti vedāśca yajñāśca
                        agnīṣomau ca svasti te |  
 svasti te śrīrdhṛtiḥkīrtirlakṣmīrmedhā kṣamā dyutiḥ || 
 AS.Utt.4.32  svasti tuṣṭiśca puṣṭiśca
                        vapurdrīrbuddhireva ca |  
 svasti rudro viśākhaśca skandaḥ śaktidharaśca te || 
 AS.Utt.4.33  svasti dhātā vidhātā ca
                        suparṇaśca mahābalaḥ |  
 svasti devāśca yakṣāśca mā ca te pāpamāgamat || 
 AS.Utt.4.34  durvyādṛtāni dusvapnaṃ manasā
                        cintitāni ca |  
 duṣṭādīnāṃ bhayakṛto vācaḥ pratihatā mayā || 
 AS.Utt.4.35  rakṣā pratisarā tubhyaṃ
                        baddheyaṃ pāpaghātinī |  
 nirvṛtastvaṃ nirudvego jīva varṣaśataṃ sukhī || 
 AS.Utt.4.36
                         apūpapūpasaṃyāvasvastikālopikādayaḥ |  
 pāyaso miśrakaḥ siddho guḍapūro haridrakaḥ || 
 AS.Utt.4.37  kṛsaro yāvakaḥ kṣaudraṃ
                        palalaṃ lavaṇaṃ haviḥ |  
 dadhikulmāṣaniṣpāvo rakto bhūtaudanaḥ payaḥ || 
 AS.Utt.4.38
                         pakvāmamāṃsarudhiramatsyasaktu surāsavāḥ |  
 gandhaṃ mālyaṃ phalaṃ hema dhūpaḥ sapurakunduruḥ || 
 AS.Utt.4.39  surasārjakanirguṇḍīkusumaṃ ca
                        sapallavam |  
 baliḥ suśastairdeyaḥ syād bhavanasya caturdiśam || 
 AS.Utt.4.40
                         catuṣkacaityatripathadevāyatanagopure |  
 rekhāvṛkṣodapāne ca sandhyayordīpavān niśi || 
 AS.Utt.4.41  athāpatitagovarcaḥ pralipte
                        darbhasaṃstṛte |  
 vṛtte vā caturasre vā maṇḍale kusumojvale || 
 AS.Utt.4.42  nānāgrahaparīvāraṃ
                        bhiṣagbhūtapatiṃ likhet |  
 taṃ prati prāṅmukho vidyāṃ paṭhannupaharet balim || 
 AS.Utt.4.43  namovimārakasya |  
 namaḥ kumāraṅgāya |  
 namaḥ saptānāṃ mātṛṛṇām |  
 namaḥ skandāya |  
 eṣa parigrahamantraḥ |  
 mātṛṛṇāmāvāhanaṃ ca |  
 hilihilinimāpaṭalini svāhā |  
 anena saptakṛtvaḥ parijapitena pānīyacalukenātmābhyukṣayitavyaḥ |  
 evamātmarakṣā kṛtā bhavati || 
 AS.Utt.4.44  grahāṇāṃ sannidhānāya baleśca
                        pratipattaye |  
 satyasādhanasaṃyuktamimaṃ mantraṃ paṭhedanu || 
 AS.Utt.4.45  prajāpatau ca yat satyaṃ yat
                        satyamamareśvare |  
 dharmarāje ca yat satyaṃ yacca satyaṃ tapasviṣu || 
 AS.Utt.4.46  dhanādhite ca yat satyaṃ
                        yacca satyaṃ jalādhite |  
 yat satyamagnihotreṣu satyaṃ yacchrotriyeṣu ca || 
 AS.Utt.4.47  pativratāsu yatsatyamīśvare
                        ca mahātmani |  
 etaistu satyasamayairguhyakāḥ satyavādinaḥ || 
 AS.Utt.4.48  darśayadhvaṃ svarūpāṇi satyaṃ
                        rakṣata sarvataḥ |  
 āmantritā mayā saumyāḥ saumyarūpāḥ pratīcchatā || 
 AS.Utt.4.49  baliṃ copahṛtaṃ sarvaṃ sarve
                        kaumārakā grahāḥ |  
 darśayadhvaṃ svarūpāṇi baliśca pratigṛhyatām || 
 AS.Utt.4.50  tataścānu paṭhedenāṃ
                        kulavidyāṃ samāhitaḥ |  
 aulā nīlā khalā kālā nakulā grahakārikā || 
 AS.Utt.4.51  senā susenā mātā ca mahāsenā
                        yaśasvinī |  
 kṛtamālākṣataśirā etāstu grahamātaraḥ || 
 AS.Utt.4.52  kumāravacanācchīghraṃ
                        pramuñcantu śiśuntvimam |  
 kālakalpā jvalacchaktiḥ kiṅkiṇījālabhūṣitā || 
 AS.Utt.4.53  kumāravacanāddūtī samprāptā
                        mucyatāṃ śiśuḥ |  
 patākā kukkuṭaḥ chatraṃ ghaṇṭābarhadharaḥ śikhī || 
 AS.Utt.4.54  śarastambhaśca te mudrā
                        mucyatāṃ mātaraḥ śiśuḥ |  
 gandhaṃ dhūpaṃ ca mālyaṃ ca kumāraste prayacchati || 
 AS.Utt.4.55  na sthātavyaṃ tadāghrāya svāṃ
                        gatiṃ gaccha mā ciram |  
 dhātryaḥ sarvāḥ kumārasya saṅgatā gandhamādane || 
 AS.Utt.4.56  raktadhvajapatākasya
                        raktāṃśukanivāsinaḥ |  
 kumārasyālayaṃ tatra yāta bālaṃ vimuñcata || 
 AS.Utt.4.57  ṣammukho dvādaśākṣo vai
                        tasmin kāle vṛto varam |  
 vīraḥ kumārādhipatistava putro 'bhiṣicyatām || 
 AS.Utt.4.58  brāhmaṇo brāhmaṇānāntu
                        sarvavedavidāṃ varaḥ |  
 yakṣarākṣasanāgānāṃ gandharvāsurayorapi || 
 AS.Utt.4.59  piśācabhūtasaṅghānāṃ
                        vyādhīnāṃ ca sa īśvaraḥ |  
 ājñāpayati vaḥ skando gamyatāṃ gandhamādanam || 
 AS.Utt.4.60  graho yaḥ kopayedājñāṃ
                        kumārasya yaśasvinaḥ |  
 sthānāt cyutaḥ sa vai kṣipraṃ bāhyaḥ pariṣado bhavet || 
 AS.Utt.4.61  baleranantaraṃ
                        kuryāddhomamabhyarcya pāvakam |  
 puṣpairbhakṣyaiśca vividhaiścaruṇā lohitaistathā || 
 AS.Utt.4.62  gandhairgugguludhūpaiśca
                        samidhaḥ khadirādatha |  
 śatamaṣṭottaraṃ havyamathavā candanadrumāt || 
 AS.Utt.4.63  agnidaṇḍaṃ pravakṣyāmi
                        sarvagrahavimokṣaṇam |  
 brahmaṇyantvanalaṃ devaṃ havyakavyapratīcchakam || 
 AS.Utt.4.64  devānāṃ prāṅmukhaṃ
                        svastisvāhāpaharatidrutam |  
 sahasravidyo dahanaḥ pāvakaḥ sarvabhakṣaṇaḥ || 
 AS.Utt.4.65  tvaṃ hi yajñaśca yūpaśca tvaṃ
                        hi dharmavatāṃ gatiḥ |  
 hiraṇyaretā devastvaṃ tvaṃ hi vedavidāṃ gatiḥ || 
 AS.Utt.4.66  durvṛttānāṃ vināśāya tvaṃ
                        samutpāditaḥ suraiḥ |  
 dahasaṅgrahadevatvamidaṃ duṣṭasya nigraham || 
 AS.Utt.4.67  agnaye svāhā |  
 mahāgnaye svāhā |  
 tvaṃ hi śāntikaro vahnistvaṃ mārutaharodanaḥ |  
 haripradhānagatirāsīdimaṃ nigṛhya guhyakamutsādaya tejasā tvaṃ mama vaśyaṃ ca
                        taṃ kuru duṣṭagrahanivāraṇaṃ sarvopadraveṣu ca || 
 AS.Utt.4.68  tvayā kṛtena homena śīghraṃ
                        śāntiḥ prajāyate |  
 āyāhi vahne devānāṃ tvaṃ hi vaktraṃ purātanam |  
 tena satyena deveśa imaṃ sādhaya me graham || 
 AS.Utt.4.69  namo 'stute havyavāhana
                        daṇḍaṃ pradarśaya daha daha darśa darśa teja teja moṭaya moṭaya
                        apasmāramudghāṭaya kumāra piśācarevatīrodanatrāsana vitrāsana kampana
                        utkampana vijṛmbhaṇa devayakṣagandharvabhūtanāgarākṣasasantajana
                        daṇḍanāvidhūsārayabhagavannagnidaṇḍa agnivīrya
                        namastejasāsvenatyaktamutsādaya svāhā |  
 bhūrbhuvassvaḥ svāhā |  
 dīptatejase svāhā |  
 havyavāhanāya svāhā |  
 yamāya svāhā |  
 naśyantyanena homena samastā bālakagrahāḥ || 
 AS.Utt.4.70  tatrāgnāvaruṇe tāmre
                        taptahemasamārciṣi |  
 tārāvaidūryasadṛśe śaśividyutsamaprabhe || 
 AS.Utt.4.71  ghṛtamaṇḍābhavarṇe vā
                        gandhena ca ghṛtopame |  
 ketakotpaladadhyābhe druvamārogyamādiśet |  
 anārogyaṃ tu nīle 'gnau kapile bhasmaniṣprabhe || 
 AS.Utt.4.72  kṛṣṇe kapote durgandhe
                        matsyapūyāsragandhike |  
 vacālaśunagandhābhe visre kardamagandhike || 
 iti caturtho 'dhyāyaḥ || 
 
 
                    atha pañcamo 'dhyāyaḥ | 
                     AS.Utt.5.1  athātaḥ snapanādhyāyaṃ
                        vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.5.2
                         saritsaṅgamagotīrthagajendraskandhagokule |  
 catuṣpathe ca snapayed bālaṃ sastanyamātaram |  
 śmaśāne dīrgharogārtaṃ mṛtāpatyāṃ ca yoṣitam || 
 AS.Utt.5.3  dūrvākṣīridrumavatī
                        prāgudakpravaṇā mahī |  
 snigdhanīrujapuṣpāḍhyapādapā snapane śubhā || 
 AS.Utt.5.4
                         revatīśravaṇasvātīprājāpatyottaraindave |  
 puṣye mūle ca bālasya snānaṃ parvadineṣu ca || 
 AS.Utt.5.5  caturhastāṣṭahastaṃ vā
                        dvātriṃśaddhastameva vā |  
 nalvamātrapramāṇaṃ vā trivarṇaṃ maṇḍalaṃ likhet || 
 AS.Utt.5.6  gocarmacāpeṣumitastrividho
                        nalva ucyate |  
 caturasraṃ caturdvāraṃ patākābhiralaṅkṛtam |  
 ākīrṇaṃ parito dūrvāsiddhārthakayavāṅkuraiḥ || 
 AS.Utt.5.7  kramāt prācyādiṣu likhed
                        gajārūḍhaṃ purandaram |  
 dharmarājaṃ mahiṣagaṃ cakrāhvasthamapāṃ patim || 
 AS.Utt.5.8  dhanadaṃ ca gadāpāṇiṃ
                        yamasthānamatītya ca |  
 mātṛsthānaṃ likhettasmin savṛṣaṃ nandikeśvaram |  
 savadhvanucaraṃ cādau mṛnmayaṃ ca vināyakam || 
 AS.Utt.5.9  atītya varuṇāvāsaṃ sahasrāraṃ
                        niveśayet |  
 viṣṇupraharaṇaṃ cakraṃ sarvavighnanivāraṇam || 
 AS.Utt.5.10  surayakṣeśayormadhye
                        padmahastālayāṃ śriyam |  
 nandyāvartāṅkuśādarśamatsyasvastikatoraṇam || 
 AS.Utt.5.11  śaṅkhaṃ ca dakṣiṇāvartaṃ
                        śrīvatsaṃ mālyadāma ca |  
 indrādīnāṃ parīvāramaiśānyādi vidikṣuca || 
 AS.Utt.5.12  lambodarī lambabhujā
                        lambakarṇī ca rākṣasī |  
 indradvāre niveśyāḥ syuryamadvāre pralambinī |  
 lambakeśyappatidvāre kaubere lambanāsikā || 
 AS.Utt.5.13  ṣaṭkīlānāyasānkuryātsapta
                        trailohikān bhiṣak |  
 dvau cātra khādirau śaṅkū candanāmbusamukṣitau || 
 AS.Utt.5.14  aṣṭau ghaṭāḥ ṣoḍaśa vā
                        dvātriṃśadviguṇā api |  
 svastikāṅkāḥ pravālābhā raṅgairaśleṣakaiḥ kṛtāḥ || 
 AS.Utt.5.15
                         yathārhauṣadhasaṃyuktaśucitoyaprapūritāḥ |  
 kṣīrivṛkṣapalāśābjagandhamālyopaśobhitāḥ |  
 maṇḍalasya caturdvāre kartavyāḥ suniveśitāḥ || 
 AS.Utt.5.16  pūrveṣu prakṣipeddhema
                        tataśca maṇimauktikam |  
 apareṣvauṣadhībījānudakṣvakṣatasarṣapān || 
 AS.Utt.5.17  mṛdaḥ pavitrā
                        rakṣoghnīrāhareta surālayāt |  
 hastiśālāśvaśālābhyāṃ śṛṅgāṭakacatuṣpathāt || 
 AS.Utt.5.18
                         valmīkāgrānnadītīrādveśyākośanṛpālayāt |  
 guptidvārāt samudrācca samiddhaṃ cāgnimāharet || 
 AS.Utt.5.19  samidhaḥ kṣīrivṛkṣāṇāṃ
                        gandhamālyaṃ ghṛtaṃ madhu |  
 akṣatāṃstaṇḍulānalājānpañcavarṇaudanaṃtilān || 
 AS.Utt.5.20  tato madhyasthite padme saha
                        dhātryopaveśayet |  
 bālamaudumbare pīṭhe pālāśe vāpyudaṅmukham |  
 āstṛte haritairdarbhairna tu prācyādidiṅmukham || 
 AS.Utt.5.21  udāhariṣyate mantro yaḥ
                        skandabalikarmaṇi |  
 juhuyāttena tatrāgnimudīcyāṃ sthāpitaṃ diśi || 
 AS.Utt.5.22  trirātropoṣito vaidyaḥ
                        śuklavāsā jitendriyaḥ |  
 sarṣapākṣatayuktābhirmṛdbhirgātrāṇi mārjayan || 
 AS.Utt.5.23
                         yathoditābhiḥsnapayetghaṭaiḥprācyādidiksthitaiḥ |  
 kramāt pradakṣiṇotkṣiptaiḥ tatra mantraṃ prayojayet || 
 AS.Utt.5.24  amṛtāt pūrvamutpannamimaṃ te
                        kalaśaṃ śubham |  
 dadātu bhagavānindro vijayaṃ nāma nāmataḥ || 
 AS.Utt.5.25
                         raktapītāmbaradharairbhūtairbahubhiranvitaḥ |  
 rākṣasoragagandharvapiśācaiścānusevitaḥ || 
 AS.Utt.5.26
                         vajraghaṇṭāśanidharairmeghaiśca vividhasvanaiḥ |  
 devasaṅghaiḥ parivṛto gajendraskandhasaṃśritaḥ || 
 AS.Utt.5.27  ebhiḥ sārdhaṃ mahānindraḥ
                        snapanaṃ tenumanyatām |  
 pūrvadvāre sthitaṃ divyaṃ vajramindrājñayā śubham || 
 AS.Utt.5.28  tava sarvāṇi pāpāni nihantā
                        cāparājitaḥ |  
 indrāya namaḥ svāhā |  
 indrāṇyai namaḥ svāhā |  
 aparājitāya svāhā |  
 meghādhipataye svāhā |  
 devādhipataye svāhā |  
 śatakratave svāhā || 
 AS.Utt.5.29  dvitīyaṃ kalaśaṃ
                        puṇyamādityasadṛśaprabham |  
 yamo dadātu bhagavān vaijayantaṃ tu nāmataḥ || 
 AS.Utt.5.30  kṛṣṇāñjananibhirghoraiḥ
                        kṛṣṇāmbaradharaistathā |  
 vṛtaḥ karālairvikṛtai rākṣasairugravikramaiḥ || 
 AS.Utt.5.31
                         śmaśānāraṇyanilayairmṛtavastrāntrabhūṣaṇaiḥ |  
 tvagasthimajjamāṃsādaiḥ pretairbahubhirāvṛtaḥ || 
 AS.Utt.5.32  dharmarājo yamaḥ śrīmān
                        satyasandho mahātapāḥ |  
 divyaṃ mahiṣamāruhya snapanaṃ tenumanyatām || 
 AS.Utt.5.33  dakṣiṇadvārasaṃsthaste
                        yamadaṇḍaḥ pratāpavān |  
 duḥsvapnaṃ duṣkṛtaṃ pāpaṃ sarvamadya haniṣyati || 
 AS.Utt.5.34  yamāya namaḥ svāhā |  
 yamadaṇḍāya namaḥ svāhā |  
 mahiṣavāhanāya svāhā |  
 pretādhipataye svāhā |  
 dharmādhipataye svāhā |  
 vaijayantāya svāhā || 
 AS.Utt.5.35  jayantaṃ jayavṛdhyardhaṃ
                        tṛtīyaṃ kalaśaṃ śubham |  
 dadātu madhurājaste bhagavān varuṇaḥ svayam || 
 AS.Utt.5.36  śvetamālyāmbaradharaiḥ
                        śvetagandhānulepanaiḥ |  
 gandharvaiḥ pannagendraiśca bhagavānanuśobhitaḥ || 
 AS.Utt.5.37
                         tīrthakūpanadīvṛkṣaniṣkuṭodyānavāsibhiḥ |  
 prabalaiḥ kāpilairmuṇḍairvikaṭairvāmanaistathā || 
 AS.Utt.5.38  vṛtaḥ pariṣadairbhūtaiḥ
                        pāśamudgarapāṇibhiḥ |  
 ebhiḥ sahādya bhagavān varuṇastvābhiṣiñcatu || 
 AS.Utt.5.39  varuṇasya
                        mahāpāśopyaparadvāramāśritaḥ |  
 tava pāpaṃ nihantvāśu sarvavighnanivāraṇaḥ || 
 AS.Utt.5.40  varuṇāya namaḥ svāhā |  
 śvetāmbaradharāya svāhā |  
 makaravāhanāya svāhā |  
 jayantāya svāhā || 
 AS.Utt.5.41  caturthaṃ kalaśaṃ puṇyaṃ
                        pradhānamaparājitam |  
 dhaneśvaro mahābāhuḥ prayacchatvalakādhipaḥ || 
 AS.Utt.5.42
                         citramālyāmbaradharauścitragandhānulepanaiḥ |  
 citramadyamadonmattairyakṣaiḥ samupasevitaḥ || 
 AS.Utt.5.43  muditodgītagandhairvaiḥ
                        sevitaścāpsarogaṇaiḥ |  
 sa te vaiśravaṇaḥ śrīmān snapanantvanumanyatām || 
 AS.Utt.5.44  sarvavyādhiharā dīptā
                        dvāramuttaramāśritā |  
 gadā te nāśayatvadya sarvapāpaṃ diśo daśa || 
 AS.Utt.5.45  dhanādhipataye svāhā |  
 gadāpāṇaye svāhā |  
 aparājitāya svāhā |  
 citrāmbaradharāya svāhā || 
 AS.Utt.5.46  āpaḥ pavitraṃ lokesminnāpo
                        vai paramaṃ śuciḥ |  
 āpo vai devatāḥ sarvā āpastvāmabhiṣicyatām |  
 brahmābrahmarṣibhiḥ sārdhaṃ bhagavāṃstvābhiṣiñca tu || 
 AS.Utt.5.47  svāhā |  
 sāṅgopāṅgāstathā vedāḥ kīrtirlakṣmīḥ sarasvatī |  
 bālā dākṣāyaṇī sītā sāvitrī saramā dyutiḥ |  
 ākāśagaṅgā gaṅgādyā mahānadyo mahodadhiḥ || 
 AS.Utt.5.48  nadīnāṃ saṅgamāstīrthā
                        nirjharāḥ sāgarāstathā |  
 merurmahendro himavān jagacca sthāvaratrayam || 
 AS.Utt.5.49  skandādayo grahāścaiva toṣitā
                        balikarmaṇā |  
 adya tvāmabhiṣiñcantu nīrujo bhava dāraka || 
 AS.Utt.5.50  namo bhagavate pitāmahāya |  
 oṃ maṃ oṃ maṃ lmi lmi libhuk libhuk lipibhavanebhyaḥ svāhā || 
 AS.Utt.5.51  namo bhagavate rudrāya
                        hilimili 
 melli 
 melli 
 velli velli 
 mmilimmili svāhā || 
 AS.Utt.5.52  rākṣasāca palāyantu bhūtāśca
                        trastamānasāḥ |  
 mṛtāśanā mahājihvāstathā vighnavināyakāḥ || 
 AS.Utt.5.53  namo bhagavate kumārāya
                        pili 
 pili 
 khilli 
 khilli 
 khiṇi 
 khiṇi 
 svāhā || 
 AS.Utt.5.54  puṣkaraṃ puṣkarāraṇyaṃ
                        naimiṣaṃ ca tathā gayā |  
 prabhāsaṃ pravaraṃ tīrthaṃ tathā piṇḍārakāhvayam |  
 tīrthānyetāni sarvāṇi abhiṣiñcantu svasti te || 
 AS.Utt.5.55  namo bhagavatībhyo
                        mahāyogīśvarībhyo |  
 niminimi menumenu turuturu svāhā || 
 AS.Utt.5.56  yāśca jātāpahāriṇyo rākṣasyo
                        vikṛtānanāḥ |  
 api tā nihatāḥ sarvā yāścānyāḥ pāpacintakāḥ || 
 AS.Utt.5.57  satīnāṃ kapilānāṃ ca
                        siddhānāṃ caiva tejasā |  
 tejasā carṣiviprāṇāṃ mayādya snapito bhavān || 
 AS.Utt.5.58  prabhurmṛtyuralakṣmīśca
                        kālarātriśca sārathiḥ |  
 lambā ca lohaśaṅkuśca pūtanā kūṭapūtanā |  
 aśubhaṃ yacca te kiñcit sarvaṃ pratihataṃ mayā || 
 AS.Utt.5.59  ādityā vasavo rudrā
                        aśvināvauṣadhīgaṇāḥ |  
 gāvontarikṣaṃ sandhye ca nakṣatragrahavatsarāḥ || 
 AS.Utt.5.60  viśvāvasuśca hāhā ca
                        nāradastumburustathā |  
 dhanvantariragastyaśca susnātaṃ pradiśantu te || 
 AS.Utt.5.61  snāto
                        dvijabhiṣagbhṛtyānyathāvibhavamarcayet |  
 māṃsavyavāyāhaḥsvapnān pañcarātraṃ vivarjayet || 
 AS.Utt.5.62  snapanaṃ pāpmajit puṇyaṃ
                        nīrujāmapi puṣṭikṛt |  
 rogiṇāṃ sarvarogaghnaṃ vandhyānāmapi putradam || 
 AS.Utt.5.63  vidhinā vidhihīnantu
                        savaidyaṃ hanti bālakam |  
 naitadaśraddadhānāya yojyaṃ nānupasīdate || 
 AS.Utt.5.64  pūtīkarañjatvakpatraṃ
                        kṣīribhyo barbarādapi |  
 tumbīviśālāralukaśamībilvakapitthataḥ || 
 AS.Utt.5.65  sthālyāmutkvāthya tattoyaṃ
                        bālānāṃ snapanaṃ śivam |  
 rātrau prasuptalokāyāṃ puṣṭidaṃ sarvarogajit || 
 iti pañcamo 'dhyāyaḥ || 
 
 
                    atha ṣaṣṭho 'dhyāyaḥ | 
                     AS.Utt.6.1  athātaḥ
                        pratyekagrahapratiṣedhaṃ nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.6.2  skandagrahe
                        guggulvelavālukamanaśśilāharitālamañjiṣṭhośīrarāsnāgarudevadāruśrīveṣṭakahareṇūgirikadambakacandanaiḥ
                        ślakṣṇapiṣṭaiḥ pradeho vātaharavṛkṣapatrakvāthena kavoṣṇena
                        pariṣekasteṣāmeva ca mūlakvāthe sarvagandhasurāmaṇḍakaiḍaryāvāpavattailaṃ
                        vipakvamabhyaṅgaḥ || 
 AS.Utt.6.3  
                        bṛṃhatīdvayadvipurnanavareṇukopakulyāmustakhadiravacāśaṅkhanābhisaralasarpasugandhāsurāhvakalkavipakvaṃvā
                        || 
 AS.Utt.6.4  kṣīrivṛkṣakaṣāyeṇa kṣīreṇa ca
                        siddhamardhapalikaiśca piṣṭaiḥ
                        sārivādvikākolīdvibalāṃśumatīdvayahastikarṇaparṇairghṛtaprasthaṃ pānam
                        || 
 AS.Utt.6.5  rāsnādevadārvanyatarakalkena vā
                        sakṣīraṃ sādhitaṃ sarpiḥ || 
 AS.Utt.6.6  
                        vacākākādanīsarpakañcukasarṣapairuṣṭrājāvyaśvagoromabhiśca saghṛtairdhūpaiḥ
                        |  
 siddhārthakasarjarasakuṣṭhahiṅguguggulubhirvā || 
 AS.Utt.6.7
                         somavallīndravallīśamībilvavṛndākamṛgādinīmūlāni sūtreṇa grathitāni
                        kaṇṭhena śirasā vā dhārayet || 
 AS.Utt.6.8
                         raktamālyānulepanavastrapatākāmaṇibījairvividhaiśca bhakṣyaiḥ
                        sadadhighṛtamadhulājakulmāṣamāṃsamatsyasurāsavaṃ samayūrakukkuṭaṃ
                        saghaṇṭākaṃ saśūrpavyajanaṃ ca kumāragrahe raktaudanena balimupoṣito
                        nivedayet || 
 AS.Utt.6.9  tatra ca rātrāvagniṃ jvālayitvā
                        mantramimaṃ paṭhan madhusarpiṣā juhuyāt || 
 AS.Utt.6.10  agnaye kṛttikābhyaśca svāhā
                        svāheti cāntataḥ |  
 namaḥ skandāya devāya grahādhipataye namaḥ || 
 AS.Utt.6.11  śirasā tvābhivandehaṃ
                        pratigṛhṇīṣva me balim |  
 nīrujo nirvikāraśca śiśurbhavatu sarvadā || 
 AS.Utt.6.12  sarveṣveva graheṣu
                        trikālamagniṃ pūjayettarpayecca |  
 viśeṣataḥ skandagrahe trirātraṃ ca rātrau rātrau gāyatryabhimantritodakena
                        catvare dhātrīkumārayoḥ snapanamācaret || 
 AS.Utt.6.13  trikālaṃ ca mantreṇānena
                        bālamapamārjayet pratisarāṃ ca badhnīyāt || 
 AS.Utt.6.14  tapasāṃ tejasāṃ caiva yaśasāṃ
                        vapuṣāṃ tathā |  
 vidhātā yo 'vyayo devaḥ sa te skandaḥ prasīdatu || 
 AS.Utt.6.15  grahasenāpatirdevo
                        devasenāpatirvibhuḥ |  
 devasenāripuharaḥ pātu tvā bhagavān guhaḥ || 
 AS.Utt.6.16  devadevasya mahataḥ pāvakasya
                        ca yaḥ sutaḥ |  
 gaṅgomākṛttikānāṃ ca sa te śarma prayacchutu || 
 AS.Utt.6.17  raktamālyāmbaraḥ śrīmān
                        raktacandanabhūṣitaḥ |  
 raktādityavapurdevaḥ pātu tvā krauñcasūdana iti || 
 AS.Utt.6.18  viśākhe skandagrahokto
                        vacākuṣṭhānvitaḥ pradeho golomībilvaśirīṣamustasurasādikvāthena pariṣekaḥ |  
 sarpasugandhādevadārukuṣṭhamustākalkena sagomūtrabastamūtreṇa siddhaṃ
                        tailamabhyaṅgaḥ || 
 AS.Utt.6.19  kṣīrivṛkṣakaṣāyeṇa
                        jīvanīyagarbhaṃ sapayaskaṃ sarpiḥ siddhaṃ pānam |  
 jīvakarṣabhakṣīriṇībṛhatīharidrāṃśumatīdvayamadhukairvā
                        vidārīdvayatavakṣīrīmṛdvīkāmadhukarāsnānīlotpalakandavacāvyoṣairvā || 
 AS.Utt.6.20  
                        gṛddhrolūkapurīṣavṛṣabharomakeśahastinakhairghṛtāktairdhūpaḥ |  
 anantākukkuṭīmarkaṭībimbīsamaṅgāśvetagirikarṇīkāḥ pūrvoktāni ca
                        pūrvavaddhārayet || 
 AS.Utt.6.21
                         pakvāmamāṃsarudhiradadhivāruṇīyukto vaṭavṛkṣe baliścatuṣpathe snānam
                        |  
 mantraśca || 
 AS.Utt.6.22  skandāpasmārasaṃjño yaḥ
                        skandasya dayitaḥ sakhā |  
 viśākhasaṃjñaḥ sa śiśoḥ śivostu vikṛtānanaḥ || 
 AS.Utt.6.23  naigameṣe viśākhoktaḥ
                        pradehognimanthavaruṇanalarohiṣapūtīkapāribhadrakaiḥ pariṣeko dhānyāmlena
                        sabījena guggulvaśvagandhāsarṣapośīraśvetākuṣṭhaśatāhvāvipakvaṃ
                        tailamabhyaṅgaḥ || 
 AS.Utt.6.24  daśamūlakvāthe
                        madhuraskandhagarbhaṃ sakṣīraṃ sarpiḥ pānam |  
 sarpagandhābastanakharomabhirdhūpaḥ |  
 sarpagandhābastagandhātumbīmṛgorvāruśatāvarīsahadevāpunarnavabījāni dhārayet
                        || 
 AS.Utt.6.25  
                        vicitramālyaphalaśuklavilepanaudanadadhighṛtaguḍakṣīrairmahāpathe kṣīridrume
                        vā baliḥ |  
 nadītīre snānam mantraśca || 
 AS.Utt.6.26  ajānanaścalākṣibhrūḥ kāmarūpī
                        mahāyaśāḥ |  
 bālaṃ bālahito devo naigameṣo 'bhirakṣatu || 
 AS.Utt.6.27  svāhā |  
 śvagrahe
                        gavākṣībrahmadattābṛhatīdvayasārivāddrīverakuṣṭhabhūmikadambasurasamañjarīkaravīrapuṣpaiḥ
                        pradehaḥ |  
 mayūro lūkāśvamahiṣīpurīṣaromabhiśca |  
 bilvairaṇḍanaktamālāralukapatrakvāthaḥ pariṣekaḥ || 
 AS.Utt.6.28  
                        vayasthāśatāvarīsārivāpayasyairaṇḍasahadevātrikaṭukakalkakṣīrasiddhaṃ
                        tailamabhyaṅgaḥ |  
 tathaiva ca ghṛtaṃ pānam |  
 gobastamūtrabhāvitaśuṣkamatsyacūrṇo niśīthe dhūpaḥ || 
 AS.Utt.6.29  
                        vacāvayasthābrāhmījaṭilāgolomīlambāpūtanākeśīgirikadambakekaiṣīkāsahadevīrdhārayet
                        || 
 AS.Utt.6.30
                         saghṛtasurāmāṃsadadhirudhirapalalaścatvare baliḥ |  
 saṅkarakūṭe snānam |  
 mantraśca || 
 AS.Utt.6.31  rakṣārthaṃ kārtikeyasya
                        kṛttikomāgniśūlibhiḥ |  
 yosau śvavigrahaḥ sṛṣṭaḥ sa devastvābhirakṣatu || 
 AS.Utt.6.32  svāhā |  
 pitṛgrahe pūrvoktaḥ pradeho
                        vacāvayasthājīvantīdhātakīpriyaṅguguggulurāsnāmanaśśilālairvā |  
 vacādibhireva siddhaṃ tailamabhyaṅgaḥ || 
 AS.Utt.6.33  
                        bilvakapitthakarañjatarkārīsurasapāṭalīvaraṇapāribhadrakapārijātamātuluṅgapatrakvāthena
                        rātrau pariṣeko bilvādibhireva ca tailaṃ surābastamūtrayuktaṃ
                        sādhitamabhyaṅgaḥ || 
 AS.Utt.6.34
                         triphalāṃśumatīdvayapayasyāmadhukakalkena daśamūlaniryūhe sakṣīraṃ
                        sarpiḥ pakvaṃ pānam |  
 devadārubhārṅgīviḍaṅga candanakākolīdvayajīvakarṣabhakairvā sakṣāraiḥ || 
 AS.Utt.6.35
                         lakṣmīpurakuṣṭhagolomījaṭilogragandhābhiḥ siddhaṃ tailaṃ nāvanam |  
 ebhireva ca surāpiṣṭairlepaḥ || 
 AS.Utt.6.36  gṛddhrolūkavānararomāṇi
                        saghṛtāni tatpurīṣaṃ vā suptajane dhūpo vacādibhirvā pradehoktaiḥ pūrvokto
                        vā |  
 pūrvoktā eva ca dhārayet || 
 AS.Utt.6.37
                         surāsavaguḍāpūpapiṣṭatilakṛtabhakṣo vṛkṣamūle savṛṣabhaḥ
                        kāñcanākṣiyugayuktaḥ svayaṃ pitrā kumārasya nirvāpaṇīyo baliḥ |  
 kṣīrivṛkṣasamīpe snānam |  
 mantraśva || 
 AS.Utt.6.38  yaḥ pitā sarvabālānāṃ
                        grahāṇāṃ pūjito varaḥ |  
 vṛkṣamūle kṛtāvāsaḥ sa tvāṃ pātu pitā sadā || 
 svāhā || 
 AS.Utt.6.39  śakunyāṃ
                        madhukadrīberośīrasārivāpadmakotpalamañjiṣṭāloddhrapriyaṅgugairikaiḥ
                        pradehaḥ |  
 surāmūtrapiṣṭairvā lodhrayaṣṭīmadhukamañjiṣṭhāharītakīdevadārubhirvraṇoktāśca
                        pradehāḥ |  
 vetasāmlakapitthaiḥ sapañcamūlairvā |  
 śuktiśaṅkhaśambūkabhasmamañjiṣṭhābhayāmadhukaistailaṃ pakvaṃ vraṇaropaṇam
                        || 
 AS.Utt.6.40  kṣīritarubhiḥ pariṣeko
                        mārkavamūlakāmalakītvakpatrapriyaṅgumanaśśilālailādvayayaṣṭīkramukalodhradhātakīsārivāñjanotpalapataṅgasamaṅgādviharidrāmāṃsīmañjiṣṭhācandanapadmakasuvarṇagaurikaistailaṃ
                        sapayaskaṃ pakvamabhyaṅgo grahahā vraṇaropaṇaśca || 
 AS.Utt.6.41
                         arjunaphalalodhramadhukodumbaravacācūrṇaṃ kṣaudrayukto mukhapāke
                        mukhodgharṣaḥ |  
 viśākhoktaṃ sāpaḥ pānam |  
 skandokto dhūpaḥ |  
 kākapicchena vā gobālogragandhārakṣoghnaghṛtamayūracandrakairvā || 
 AS.Utt.6.42
                         kaṭambharākukkuṭīmarkaṭīlambāsahadevīhrīberośīrāṇi dhārayet |  
 nāgadantī lakṣmaṇābṛhatīdvayamṛgorvāruśatāvarīsahadevyo vā || 
 AS.Utt.6.43  
                        tilataṇḍulamatsyamanaśiśalāharitālasampṛktastilapiṣṭakṛtaśakunikaiḥ karañje
                        balirniṣkuṭe snānam |  
 mantraśca || 
 AS.Utt.6.44  antarikṣacarā devī
                        sarvālaṅkārabhūṣitā |  
 ayomukhī tīkṣṇatuṇḍā śakunī te prasīdatu || 
 AS.Utt.6.45  durdarśanā mahākāyā piṅgākṣī
                        bhairavasvarā |  
 lambodarī śaṅkukarṇī śakunī te prasīdatu || 
 AS.Utt.6.46  pūtanāyāṃ
                        hiṅguvacāgirikadambakuṣṭhailādvayasurāhvaiḥ pradehaḥ |  
 kapitthaśirīṣanyagrodhabilvairaṇḍabakuladhava vaṃśāgnimanthapatrakvāthaḥ
                        sarvagandhodakayuktaḥ pariṣeko
                        varaṇakaṭvaṅgāsphotakapotavaṅkāpāribhadradairvā || 
 AS.Utt.6.47
                         kuṣṭhasarjarasavacāgolomīvayasthāmanaśśilālaistailaṃ
                        sādhitamabhyaṅgaḥ |  
 madhurauṣadhaiḥ sādhitaṃ sarpiḥ pānam |  
 elādvayakuṣṭhavacāhiṅgudevadārugirikadambakairdhūpaḥ |  
 bimbīguñjākākādanīnadravāruṇīcitrapalā dhārayet || 
 AS.Utt.6.48
                         vicitramālyamatsyodanakṛsarapalalavān baliḥ saṅkarakūṭe |  
 tadvaccharāvasampuṭasthaḥ śūnyagrahe caturdiśaṃ prakṣepyaḥ |  
 tatra cocchiṣṭena srapanam |  
 mantraśca || 
 AS.Utt.6.49  malināmbarasaṃvītā malinā
                        rūkṣamūrdhajā |  
 śūnyāgārāśrayā devī dārakaṃ pātu pūtanā || 
 AS.Utt.6.50  durdarśanā mahākāyā karālā
                        meghakālikā |  
 bhinnāgārāśrayā devī dārakaṃ pātu pūtanā || 
 AS.Utt.6.51  śītapūtanāyāṃ pūtanoktaḥ
                        pradeho dhāraṇīyāni ca |  
 varaṇakapitthatulasīpāśikāvaṃśībilvapāṭalīnandībhallātakapatraniryūheṇa
                        pariṣekaḥ || 
 AS.Utt.6.52
                         mustāmaradārukuṣṭhasarpagandhairgobastamūtrayuktaṃ tailaṃ
                        vipakvamabhyaṅgaḥ |  
 kāśmaryapṛśniparṇīlodhramadhukairmadhuravargeṇa ca samakṣīraṃ sarpiḥ śṛtaṃ
                        prāśyamānaṃ śītapūtanāṃ chardihidhmākāsaśvāsāṃśca śamayati || 
 AS.Utt.6.53  sātisārāyāṃ tu
                        khadirapalāśasarjārjunarohiṇītvakkvāthena tulyapayaḥ sarpiḥ |  
 gṛdhrolūkaviḍbastagandhāhinirmokanimbapatrairdhūpaḥ |  
 jīrṇagocarmasarṣapabhikṣusaṅghāṭīsarpakañcukairvā || 
 AS.Utt.6.54  mudgaudanaprāyo
                        jalāśayasamīpe balistatraiva ca snānam |  
 mantraśca || 
 AS.Utt.6.55  mudgaudanāśanā devī
                        surāśoṇitapāyinī |  
 jalāśayālayaratā pātu tvā śītapūtanā || 
 AS.Utt.6.56  andhapūtanāyāṃ sarvagandhaiḥ
                        saśirovaktrasya pradehaḥ |  
 varuṇāsphotapāribhadrakavṛkṣādanīnāgabalāgairikaśatāvarībhiḥ pariṣekaḥ |  
 haritālamanaśśilākuṣṭhasarjarasasurāsauvīrakasaṃskṛtaṃ tailamabhyaṅgaḥ || 
 AS.Utt.6.57
                         syandanasyonākakāśmaryakhadirakuṣṭhairmadhuravargeṇa ca
                        kṣīrivṛkṣakaṣāye sakṣīraṃ śṛtaṃ ghṛtaṃ madhuyuktaṃ cakṣuḥkāmopasṛṣṭānāṃ
                        prāśaḥ |  
 chardikāsātīsāravatāṃ tu tadeva pippalīpippalīmūlasālaparṇībṛhatīkalkopetam
                        || 
 AS.Utt.6.58
                         rakṣoghraruṣkarasarjarasamadhubhirdhūpaḥ |  
 jīrṇābhikṣusaṅghāṭīkṛkavākupurīṣāhitvakkeśacarmabhirvā || 
 AS.Utt.6.59  anantā kukkuṭī markaṭī
                        bimbīrdhārayet |  
 tumbī citraphalāmṛgorvārujālinīkākādanīrvā || 
 AS.Utt.6.60
                         pakvāmamāṃsaśoṇitaiścatuṣpathe balirgṛhe snānam |  
 mantraśca || 
 AS.Utt.6.61  karālā piṅgalā muṇḍā
                        kaṣāyāmbaravāsinī |  
 devī bālamimaṃ prītā pālayatvandhapūtanā || 
 AS.Utt.6.62  mukhamaṇḍitikāyāṃ vāruṇyā
                        ślakṣṇapiṣṭaiḥ sarvagandhairlepaḥ |  
 bilvairaṇḍakapitthāgnimanthavaṃśīkuberākṣīpatrakvāthena pariṣekasteṣāmeva ca
                        svarasena madhukavājigandhāgarbhamaikadhyaṃ tailaṃ vasā ca pakvamabhyaṅgaḥ
                        || 
 AS.Utt.6.63
                         hrasvapañcamūlamadhuravargasiddhaṃ ghṛtaṃ samadhuśarkaraṃ prāśaḥ |  
 pāṭhāketakasūcīnimbaphalapippalīviḍaṅgaharītakībhasmavacācorakacūrṇo vā
                        madhusarpirbhyām |  
 ṛkṣaromamaṣīpāṭhāmaricapippalīcūrṇo vā devadārubhasmayukto
                        mūrvāvyoṣamustarāsnāgirikadambakāśvagandhācūrṇo vāśokarohiṇīcūrṇo vā |  
 ebhireva ca vipakvamājaṃ ghṛtaṃ payo vā pibet || 
 AS.Utt.6.64  ebhireva ca
                        yogairdhūpopadehābhyaṅganasyatailākṣipūraṇapariṣekān kuryāt |  
 yavakuṣṭhasarjarasairdhūpaḥ |  
 sarpacāṣakīrarallakajihvā dhārayet |  
 mātuścāsya śleṣmaharamauṣadhaṃ pāne stanodvartane ca yuñjyāt || 
 AS.Utt.6.65
                         vividhagandhadhūpamālyāñjanapāradamanaśśilāyukto goṣṭhamadhye
                        balirgavāṃ madhye snānam |  
 mantraśca || 
 AS.Utt.6.66  alaṅkṛtā rūpavatī subhagā
                        kāmarūpiṇī |  
 goṣṭhamadhyālayaratā pātu tvā mukhamaṇḍitā || 
 AS.Utt.6.67  revatyāṃ sarvagandhaiḥ
                        kulatthamāṣacūrṇena ca pradehaḥ |  
 aśvagandhājaśṛṅgīsārivādvipunarnavadvisahāvidārībhiḥ pariṣekaḥ || 
 AS.Utt.6.68  kuṣṭhasarjarasasāṃdhitaṃ
                        tailamabhyaṅgaḥ |  
 dhavāśvakarṇadhātakīkakubhatindukairjīvanīyaiśca piṣṭairghṛtaṃ śṛtaṃ prāśaḥ |  
 yavayavaphalolūkagṛdhraśakṛdbhiḥ saghṛtairdhūpaḥ |  
 varaṇāriṣṭasindukānvitaścāvikamūtreṇa kaṇḍako lepaḥ || 
 AS.Utt.6.69
                         śuklamālyavilepanalājaudanapāyasairgotīrthe baliḥ |  
 nadīsaṅgame kṣīrivṛkṣasamīpe vā snapanam |  
 mantraśca || 
 AS.Utt.6.70  nānāvastradharādevī
                        citramālyānulepanā |  
 calatkuṇḍalinī śyāmā revatī te prasīdatu || 
 AS.Utt.6.71  śuṣkarevatyāṃ dhūpavarjyaḥ
                        skandagrahokto vidhiḥ |  
 vacāśvagandhāhiṅgulājasiddhārthakairudvartanam |  
 sarṣapatailaṃ vacāsiddhaṃ netrapūraṇam || 
 AS.Utt.6.72
                         kākagṛdhragardabhaśakṛdbhirlepaḥ |  
 kulīrakapālaśalyakaśuktimeṣaśṛṅgahayakharajāhakahastinakhanakularomabhirdhūpaḥ
                        sarvagrahaghnaḥ || 
 AS.Utt.6.73  kulmāṣairmadyena śuṣkamāṃsena
                        ca śuṣkavṛkṣe baliḥ |  
 tatraiva ca snānam |  
 mantraśca || 
 AS.Utt.6.74  upāsate yā satataṃ devyo
                        vividhabhūṣaṇāḥ |  
 lambā karālā vinatā tathaiva bahuputrikā |  
 revatī śuṣkanāmā ca sā te devī prasīdatu iti || 
 AS.Utt.6.75  bhavati cātra |  
 anubandhānyathākṛcchraṃ grahāpāyepyupadravān |  
 bālāmayaniṣedhoktabheṣajaiḥ samupācaret || 
 iti ṣaṣṭho 'dhyāyaḥ || 
 dvitīyaṃ kaumāratantraṃ sampūrṇam |  
 
 
                    atha saptamo 'dhyāyaḥ | 
                     AS.Utt.7.1  athāto bhūtavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.7.2  aṣṭādaśa bhūtādhipatayaḥ |  
 tadyathā |  
 surāsuragandharvoragayakṣabrahmarākṣasarākṣasapiśācapretakūṣmāṇḍakākhordamaukiraṇavetālapitaraḥ
                        ṛṣiguruvṛddhasiddhāśca |  
 te punaḥ pṛthak koṭiparivārāḥ |  
 teṣāmapi cāparisaṅkhyeyaḥ parivāra ityananto bhūtalokaḥ || 
 AS.Utt.7.3  sarvo 'pi ca prāyeṇāhārakāmā
                        niśārdhavicāriṇo bhayānakā māṃsāsṛgvasāśinaḥ || 
 AS.Utt.7.4  api ca |  
 surāsurādisaṃvāsasaṃsargāttacchīlācārakarmatayā ca tatsaṃjñāṃ labhante || 
 AS.Utt.7.5  teṣāṃ punaranupraveśe kāraṇaṃ
                        sadyaḥ pūrvakṛto vā viśeṣeṇa prajñāparādhaḥ || 
 AS.Utt.7.6  tena hi
                        kāmakrodhalobhamohādijanitena praluptadhamabhinnavratācāraśauco malīmasaḥ
                        pūjyānatikrāmannātmānamupahanti || 
 AS.Utt.7.7
                         tatastamātmahanamavatāragaveṣiṇo devādigrahā apyanughnanti |  
 tadvadunmādāpasmāropaplutacittaṃ tathā jvarādyāmayopahatamapi |  
 viśeṣataśca vraṇinaḥ pūyāsṛksnehagandhena || 
 AS.Utt.7.8  evaṃvidhāṃstu
                        puruṣāneṣvāghātakāleṣvabhigacchanti || 
 AS.Utt.7.9  tadyathā |  
 pāpasya karmaṇaḥ samārambhe |  
 pūrvakṛtasya vā pariṇāmakāle |  
 ekasya vā śūnyagṛhanivāse |  
 catuṣpathādhiṣṭhāne vā |  
 sandhyāvelāyāmaprayatabhāve vā pakṣasandhiṣu vā mithunībhāve |  
 rajasvalābhigamane vā |  
 viguṇe vādhyāpanahomabalimaṅgalaprayoge |  
 niyamabrahmacaryavratabhaṅge vā |  
 mahāhave vā |  
 deśapurakulavināśe vā |  
 mahāgrahopagamane vā |  
 striyā vā prajananakāle |  
 vividhabhūtāśucisaṃsparśe vā |  
 vamanavirecanarudhirasrāve vā |  
 aśuceraprayatasya vā caityadevāyatanābhigamane vā |  
 māṃsamadhuguḍatilamadyocchiṣṭe vā |  
 digvāsasi vā |  
 niśi nagaracatuṣpathopavanaśmaśānābhigamane vā |  
 dvijagurusurayatipūjyavyatikrame vā || 
 AS.Utt.7.10  tatrāvalokayanto janayanti
                        manovikāraṃ surāsuragrahāḥ |  
 spṛśanto gandharvāḥ |  
 samāviśanto bhujagāḥ |  
 yakṣāścātmagandhamāghrāpayantaḥ |  
 rākṣasā vāhayantodhiruhya |  
 tathaiva piśācādyāḥ |  
 darśayantaḥ pitarobhiśapanta ṛṣiguruvṛddhasiddhāḥ || 
 AS.Utt.7.11  tatra śīlavantaṃ cokṣācāraṃ
                        śuklāmbaradharaṃ tapaḥsvādhyāyaparaṃ prāyaḥ śuklapratipaditrayodaśyāṃ
                        caturdaśyāṃ paurṇamāsyāṃ vā devā gṛhṇanti |  
 krodhanaṃ kadaryamātmasambhāvinaṃ kularūpagarvitaṃ kṛṣṇadvādaśyāṃ
                        kṛṣṇatrayodaśyāṃ sandhyayoścāsurāḥ |  
 priyanṛttagītavāditragandhamālyāmbaraṃ paradārarataṃ cokṣācāraṃ
                        prāyaścaturthyāmaṣṭabhyāṃ dvādaśyāṃ caturdaśyāṃ ca gandharvāḥ |  
 svapnaśīlaṃ capalamanimitrakrodhanamarthasiddhaṃ brāhmaṇaṃ prāyaḥ pañcabhyāṃ
                        sandhyayormadhyāhne ca nāgāḥ |  
 satvabalarūpagandharvadhanaśauryayuktaṃ mālyānulepanahāsyapriyamativyākaraṇaṃ
                        prāyaḥ śuklasaptamyāmekādaśyāṃ ca yakṣāḥ || 
 AS.Utt.7.12
                         svādhyāyatapovratacaryādevayatigurupūjārataṃ bhraṣṭaśaucaṃ vā
                        brāhmaṇamabrāhmaṇaṃ vā brahmavādinaṃ śūraṃ māninaṃ
                        devāgārasalilakrīḍanapriyaṃ ca skhalitabrahmacaryaṃ prāyaḥ
                        śuklapañcamyāmaṣṭamyāṃ pūrṇacandradarśane sandhyāsu ca |  
 brahmarākṣasāḥ || 
 AS.Utt.7.13  hīnasatvaṃ piśunaṃ stenaṃ
                        lubdhaṃ śaṭhaṃ prāyo dvitīyātṛtīyāṣṭamīṣu rākṣasapiśācādayaḥ |  
 kalipānapriyamasūyāvantaṃ paruṣabhāṣiṇaṃ bahvāśinaṃ ca
                        kṛṣṇanavamīdvādaśyorniśi ca rākṣasāḥ || 
 AS.Utt.7.14  ātmaślāghinaṃ
                        kūṭasākṣyapradaṃ paropatāpinaṃ ca caturdaśyāṃ piśācādayaḥ || 
 AS.Utt.7.15
                         mātāpitṛguruvṛddhasiddhācāryopasevinaṃ prāyo daśamyāmamāvāsyāṃ ca
                        pitaraḥ |  
 tadvidhameva ca prāyaḥ ṣaṣṭhyāṃ navamyāṃ ca guruvṛddhasiddhāḥ |  
 tathaiva ca snānaśuciviviktasevinaṃ dharmaśāstraśrutikāvyakuśalamṛṣayaḥ
                        || 
 AS.Utt.7.16  teṣāṃ tu grahīṣyatāṃ
                        pūrvarūpāṇi bhavanti |  
 tadyathā |  
 devagobrāhmaṇatapasvināṃ hiṃsārucitvaṃ nṛśasābhiprāyatā
                        kopanatvamaratirojovarṇacchāyābalavapuṣāṃ copataptiḥ svapne
                        devādibhirbhatsanaṃ pravartanaṃ ca || 
 AS.Utt.7.17  tatra saumyadṛṣṭiṃ
                        gambhīramapradhṛṣyamakopanaṃ śucimanidraṃ
                        bhojanānabhilāṣiṇamalpasvedamūtrapurīṣavācaṃ saṃskṛtavādinaṃ
                        devadvijagurubhaktaṃ
                        śuklamālyāmbarasaritpulinaśailoccabhavanadadhikṣīrasurabhipriyaṃ cirādakṣiṇī
                        nimīlayantaṃ varapradātāraṃ śubhagandhaṃ varcasvinaṃ phullapadmopamamukhaṃ
                        devagraheṇa gṛhītaṃ vidyāt || 
 AS.Utt.7.18  tatrāpi govṛṣamiva nadantaṃ
                        dīptamukhanayanamādīptena svareṇa sarvamābhāṣamāṇamīśvareṇa |  
 medhastanitavidyudvṛṣṭīrvācā visṛjantamindreṇa |  
 dhanāni vācā prayacchantamācchindantaṃ ca dhanadena |  
 surāsavasamagandhaṃ kāṣṭhatṛṇarajjvādi sarvaṃ pāśamabhimanyamānaṃ varuṇena
                        || 
 AS.Utt.7.19  jihmadṛṣṭiṃ duṣṭātmānaṃ
                        krodhanamatṛptaṃ sasvedagātraṃ devabrāhmaṇagurudveṣiṇaṃ nirbhayamabhimāninaṃ
                        śūraṃ vyavasāyinaṃ rudro 'hamindrohamupendro 'haṃ skando 'haṃ viśākho
                        'hamityādi bhāṣamāṇaṃ vikṛtavācamasakṛddhasantaṃ surāmiṣaruciṃ
                        dantairnakhaiśca parān hiṃsantamasureṇa || 
 AS.Utt.7.20  svācāraṃ hṛṣṭātmānaṃ
                        śubhagandhamalpavyavahāraṃ nṛtyantaṃ gāyantaṃ mukhavādyāni kurvantaṃ
                        priyodyānapulinaraktavastrasnānamālyānulepanadhūpānnapānahāsalīlāśṛṅgārakathāgāndharvaṃ
                        gandharveṇa |  
 tatrāpi śiro dhunānaṃ kalahaṃ kurvantaṃ saṃrambheṇa jāgarūkaṃ paṭhantaṃ
                        hasantaṃ hasanena || 
 AS.Utt.7.21  krodhanamaniśaṃ viśvasantaṃ
                        bhramantamātapatrāt trasyantaṃ raktākṣaṃ stabdhadṛṣṭiṃ jihvāṃ lolayantaṃ
                        sṛkviṇyau lihānamadhomukhaśāyinaṃ calaṃ vakragāminaṃ bilamavalokya
                        sarpavadūrdhvaṃ prasarantaṃ jalaughaghanadundubhisvanairhṛṣyantaṃ
                        kṣīraghṛtaguḍamadhusnānamālyapriyaṃ gātrāṇi kampayantaṃ dantaiḥ khādantaṃ
                        jale 'vatīrṇamuttaraṇamanicchantamurageṇa || 
 AS.Utt.7.22  asakṛt
                        svapnarodanahāsanṛtyagītapāṭhakathānnapānasnānamālyadhūpagandharaktavastraratiṃ
                        raktatrastaviplutākṣaṃ drutaṃ sagarvaṃ mattamiva gacchantaṃ
                        vastrāntamutkarṣayantaṃ calitāgrahastaṃ bahubhāṣiṇaṃ strīlolupaṃ
                        madyāmiṣapriyaṃ sannahya śastraṃ mṛgayamāṇamatibalamavyathaṃ hṛṣṭaṃ
                        tuṣṭamalparoṣaṃ kiṃ kasmai dadāmīti vādinaṃ śubhagandhaṃ varcasvinaṃ
                        dvijātivaidyaparibhāvinaṃ rahasyabhāṣiṇaṃ yakṣeṇa || 
 AS.Utt.7.23  tatrāpi
                        hṛṣitaromāṇamūrdhvekṣaṇaṃ prahṛṣṭanayanaṃ caṇḍaṃ paruṣaṃ mahāninādaṃ
                        maṇivareṇa |  
 rahohasitanṛtyagītānyācarantamākīrṇe maunamāsevamānaṃ vikaṭena || 
 AS.Utt.7.24  hāsanṛttapriyamākrośinaṃ
                        pradhāvinaṃ devadvijabhiṣagdveṣiṇaṃ mantravedaśāstrābhidhāyinaṃ
                        kāṣṭhaśastrādibhiścātmānamāghnantaṃ chidraprahāriṇaṃ vaidyarandhrānveṣiṇaṃ
                        bhoḥśabdavādinaṃ paruṣaṃ raudraceṣṭaṃ śīghragāminaṃ brahmarākṣasena |  
 tatrāpi vikṛtasvaraṃ bhāṣayantamutrāsayantaṃ brahmavādinaṃ saṃskṛtabhāṣiṇaṃ
                        bahuśastoyaṃ yācantaṃ yajñasenena || 
 AS.Utt.7.25  sakrodhadṛṣṭiṃ
                        bhrukuṭimudvahantaṃ bhairavāsyaṃ tvaritamabhidhāvantaṃ ruvantaṃ sasaṃbhramaṃ
                        praharantaṃ naṣṭanidraṃ
                        niśāvicāriṇamannadveṣiṇamanāhāramapyatibalinamannakāle hasantaṃ nirlajjaṃ
                        śūraṃ roṣaṇamapriyavādinamaśuciṃ srīmadyamāṃsaraktamālyapriyaṃ raktamāmiṣaṃ
                        vā dṛṣṭvoṣṭhau parilihantaṃ dīnaṃ śaṅkitaṃ dhāvantamakasmādrudantaṃ hasantaṃ
                        gāyantaṃ nṛtyantaṃ nirarthakaṃ paribhāṣamāṇaṃ rākṣasena |  
 tatrāpi paruṣacchaviṃ bhūmiṃ tāḍayantamakasmādrudantaṃ viśākhena |  
 bhinnagadgadakaṇṭhamaṅgāni bhañjayantaṃ jihvāṃ parilihānamakṣamālayā
                        japamānaṃ śaucamabhīkṣṇaṃ kurvāṇaṃ saṅgamena |  
 meghavidyududayāyāsate krudhyantaṃ jalavṛṣṭiṃ samantānmanyamānaṃ
                        śakaṭaniṣpīḍinaṃ vidyunmālinā |  
 āmamāṃsapalalamūlakāpūpaparamānnayācinaṃ rūkṣacchaviṃ virūpākṣeṇa || 
 AS.Utt.7.26  asvasthacittaṃ naikatra
                        tiṣṭhantaṃ paridhāvinaṃ dayitanṛtyagītahāsocchiṣṭamadyamāṃsaśūnyanivāsaratiṃ
                        purastādabhighnantaṃ nirbhatsanāddīnaśaṅkitavadanaṃ nakhairātmavapuṣi
                        likhantaṃ naṣṭasmṛtiṃ baddhābaddhabhāṣiṇamakasmādrudantaṃ
                        duḥkhānyāvedayamānamudhvastarūkṣadehasvaraṃ durgandhamaśuciṃ nagnaṃ malinaṃ
                        rathyācailatṛṇābharaṇaṃ saṅkarakūṭakāṣṭhāśvārohiṇaṃ lolaṃ bahvāśinaṃ
                        piśācena |  
 tatrāpi bhojanaṃ dṛṣṭvā hasantaṃ visvaraṃ krośantaṃ nityabhītaṃ kaśmalena |  
 sarvagātrāṇi spandayantaṃ muhurmuhurdhāvantaṃ bhīṣayamāṇaṃ kuśena |  
 vaidyaṃ dṛṣṭvā kupyantaṃ bhramadbhojinaṃ bahvāśinaṃ bhasmaguṇṭhanaśayanaṃ
                        striyo mārge rundhānaṃ mūtrapurīṣavimardinaṃ nistejasā |  
 pretākṛticeṣṭāgandhaṃ tṛṇacchedinaṃ bhītamāhāradveṣiṇaṃ pretena || 
 AS.Utt.7.27  bahupralāpamugravākyaṃ
                        vilambitagatiṃ kṛṣṇavadanaṃ śūnapralambavṛṣaṇaṃ kūṣmāṇḍena || 
 AS.Utt.7.28  nagnaṃ
                        dhāvantamakasmādaśmakāṣṭhādi gṛhītvā bhramantaṃ
                        tṛṇacīramālyanivasanamutrastadṛṣṭiṃ paruṣābhidhāyinaṃ
                        śmaśānaśūnyaikavṛkṣarathyāniṣeviṇaṃ tilānnamadyāmiṣasaktadṛṣṭiṃ kākhordena
                        || 
 AS.Utt.7.29  ugravādinaṃ
                        raktatrastanetramannābhilāṣiṇamudakaṃ prārthayamānaṃ maukiraṇena || 
 AS.Utt.7.30  satyavādinaṃ parivepinaṃ
                        dhūpagandhamālyaratimatinidrāluṃ vetālena || 
 AS.Utt.7.31  aprasannadṛṣṭiṃ
                        calannetrapakṣmāṇaṃ śaṅkitekṣaṇaṃ dīnavadanaṃ saṃśuṣkatāluṃ nidrāluṃ
                        pratihatavācamapasavyavastramalpāgnimarocakinaṃ tilaguḍapāyasamāṃsaruciṃ ca
                        pitṛgraheṇa || 
 AS.Utt.7.32  
                        ṛṣiguruvṛddhasiddhānāmābhiśāpānudhyānānurūpavihāravyāhārāhāraṃ tadgraheṇa
                        gṛhītaṃ vidyāditi |  
 bhavati cātra || 
 AS.Utt.7.33  lakṣayet
                        jñānavijñānavākceṣṭābalapauruṣam |  
 puruṣe 'pauruṣaṃ yatra tatra bhūtagrahaṃ vadet || 
 AS.Utt.7.34  kumāravṛndānugataṃ
                        nagnamuddhatamūrdhajam |  
 asvasthamanasaṃ dairghyakālikaṃ sagrahaṃ tyajet || 
 iti saptamo 'dhyāyaḥ || 
 
 
                    atha aṣṭamo 'dhyāyaḥ | 
                     AS.Utt.8.1  athāto bhūtapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.8.2  bhūtaṃ jayedahiṃsecchuṃ
                        japahomabalivrataiḥ |  
 tapaḥśīlasamādhānajñānadānadayādibhiḥ || 
 AS.Utt.8.3
                         hiṅguvyoṣālanaipālīlaśunārkajaṭājaṭāḥ |  
 ajalomīsagolomī bhūtakeśī vacā latā || 
 AS.Utt.8.4  kukkuṭīsarpagandhākhyātilāḥ
                        kāṇavikāṇike |  
 vajraproktā vayasthā ca śṛṅgī mohanavalyapi || 
 AS.Utt.8.5  srotojāñjanarakṣoghnaṃ
                        rakṣoghnaṃ cānyadauṣadham |  
 kharāśvaśvāviḍuṣṭrarkṣagodhānakulaśalyakāt || 
 AS.Utt.8.6
                         dvīpimārjāragosiṃhavyāghrasāmudrasatvataḥ |  
 carmapittadvijanakhā varge 'smin sādhayet ghṛtam || 
 AS.Utt.8.7  purāṇamathavā tailaṃ navaṃ
                        tatpānanasyayoḥ |  
 abhyaṅge ca prayoktavyameṣāṃ cūrṇaṃ ca dhūpane || 
 AS.Utt.8.8  ebhiśca gulikāṃ yuñjyādañjane
                        sāvapīḍane |  
 pralepe kalkameteṣāṃ kvāthaṃ ca pariṣecane |  
 prayogo 'yaṃ grahonmādān sāpasmārān śamaṃ nayet || 
 AS.Utt.8.9
                         gajāhvāpippalīmūlavyoṣāmalakasarṣapān |  
 godhānakulamārjāraśaśapittaprapeṣitān |  
 nāvanābhyaṅgasekeṣu vidadhīta grahāpahān || 
 AS.Utt.8.10
                         aśvaśvāśvatarolūkakaṅkagṛdhnaśṛgālajā |  
 viṭkharoṣṭravarāhācca tayā tailaṃ vipācitam |  
 piṣṭayā bastamūtreṇa nāvanādiṣu pūjitam || 
 AS.Utt.8.11  śirīṣapuṣpaṃ laśunaṃ śuṇṭhīṃ
                        siddhārthakaṃ vacām |  
 mañjiṣṭhāṃ dve niśe kṛṣṇāṃ bastamūtreṇa peṣayet |  
 chāyāśuṣkā kṛtā vartiḥ matsyapittadrutāñjanam || 
 AS.Utt.8.12  naktamālaphalaṃ vyoṣaṃ
                        bilvasyonākayorjaṭā |  
 haridre ca kṛtā vartiḥ pūrvavannayanāñjanam |  
 vayasthā hiṅgu kaṭukā ṣaḍgranthā saindhavaṃ tathā || 
 AS.Utt.8.13
                         siddhārthakavacāhiṅgupriyaṅgurajanīdvayam |  
 mañjiṣṭhāśvetakaṭabhīvarāśvetādrikarṇikāḥ || 
 AS.Utt.8.14  nimbasya patraṃ bajiṃ tu
                        naktamālaśirīṣayoḥ |  
 surāhvaṃ tryūṣaṇaṃ sarpirgomūtre taiścaturguṇe || 
 AS.Utt.8.15  siddhaṃ siddhārthakaṃ nāma
                        pāne nasye ca yojitam |  
 grahān sarvān nihantyāśu viśeṣādāsurān grahān || 
 AS.Utt.8.16
                         kṛtyālakṣmīviṣonmādajvarāpasmārapāpmajit |  
 ebhirevauṣadhairbastavāriṇā kalpito 'gadaḥ || 
 AS.Utt.8.17
                         pānanasyāñjanālepasnānodgharṣaṇayojitaḥ |  
 guṇaiḥ pūrvavaduddiṣṭo rājadvāre ca siddhikṛt || 
 AS.Utt.8.18
                         siddhārthakavyoṣavacāśvagandhā niśādvayaṃ hiṅgupalāṇḍukandam |  
 bījaṃ karañjāt kusumaṃ śirīṣāt phalaṃ ca valkaṃ ca kapitthavṛkṣāt || 
 AS.Utt.8.19  samāṇimanthaṃ sanataṃ
                        sakuṣṭhaṃ syonākamūlaṃ kiṇihī sitā ca |  
 bastasya mūtreṇa subhāvitaṃ tat pittena gavyena guḍān vidadhyāt || 
 AS.Utt.8.20
                         duṣṭagrahonmādatamoniśāndhānudbandhakān vārinimagradehān |  
 digdhāhatān darpitasarpadaṣṭāṃ stesādhayantyañjananasyalepaiḥ || 
 AS.Utt.8.21
                         kārpāsāsthimayūrapatrabṛhatīnirmālyapiṇḍītaka |  
 tvagvāṃśībṛṣadaṃśaviṭ tuṣavacākeśāhinirmocanaiḥ |  
 nāgendradvijaśṛṅgahiṅgumaricaistulyaiḥ kṛtaṃ dhūpanaṃ |  
 skandonmādapiśācarākṣasasurāveśagrahaghnaṃ param || 
 AS.Utt.8.22
                         trikaṭukadalakuṃkumagranghikakṣārasiṃhī
                        niśādārusiddhārthayugmāmbuśakrāhvayaiḥ |  
 sitalaśunaphalatrayośīratiktāvacā tutthayaṣṭībalālohitailāśilāpadmakaiḥ
                        || 
 AS.Utt.8.23  viṣātārkṣyaśailaiḥ
                        sacavyāmayaiḥ kalkitaiḥ |  
 ghṛtamanavamaśeṣamūtrāṃśāsiddhaṃ mataṃ bhūtarāvāhvayaṃ pānatastadgrahaghnaṃ
                        param || 
 AS.Utt.8.24
                         natamadhukakarañjalākṣāpaṭolīsamaṅgāvacā |  
 pāṭalīhiṃgusiddhārthasiṃhīniśāyuglatārohiṇaiḥ || 
 AS.Utt.8.25
                         badarakaṭuphalatrikākāṇḍadārukrimighnājagandhāmarā |  
 ṅkolakośātakīśigrunimbāmbudendrāhvayaiḥ || 
 AS.Utt.8.26
                         gadaśukatrupuṣpabījograyaṣṭyadrikarṇīnikumbhāgni |  
 bilvaiḥsabhaiḥkalkitairmūtravargeṇa siddhaṃ ghṛtam || 
 AS.Utt.8.27  vidhivinirhitamāśu
                        sarvaiḥkramairyojitaṃ hantisarvagrahonmādakuṣṭhajvarāṃstanmahābhūtarāvaṃ
                        smṛtam || 
 AS.Utt.8.28  grahā gṛhṇanti ye yeṣu teṣāṃ
                        teṣu viśeṣataḥ |  
 dineṣu balihomādīn prayuñjīta cikitsakaḥ || 
 AS.Utt.8.29
                         snānavastravasāmāṃsamadyakṣīraguḍādi ca |  
 rocate yadyadā yebhyastatteṣāmāharettadā || 
 AS.Utt.8.30  ratnāni gandhamālyāni bījāni
                        madhusarpiṣī |  
 bhakṣyāśca sarve sarveṣāṃ sāmānyo vidhirityayam || 
 AS.Utt.8.31  suraṣirguruvṛddhebhyaḥ
                        siddhebhyaśca surālaye |  
 diśyuttarasyāṃ tatrāpi devāyopaharet balin || 
 AS.Utt.8.32  paścimāyāṃ yathākālaṃ
                        daityabhūtāya catvare |  
 gandharvāya gavāṃ mārge savastrābharaṇaṃ balim || 
 AS.Utt.8.33  pitṛnāgagrahe nadyāṃ
                        nāgebhyaḥ pūrvadakṣiṇe |  
 yakṣāya yakṣāyatane saritorvā samāgame || 
 AS.Utt.8.34  catuṣpathe rākṣasayorbhīmeṣu
                        gahaneṣu vā |  
 rakṣasāṃ dakṣiṇasyāṃ tu pūrvasyāṃ brahmarakṣasām || 
 śūnyālaye piśācāya paścimāṃ diśamāsthite || 
 AS.Utt.8.35  śuciśuklāni mālyāni gandhāḥ
                        kṣaireyamodanam |  
 dadhicchatraṃ ca dhavalaṃ devānāṃ baliriṣyate || 
 AS.Utt.8.36
                         hiṅgusarṣapaṣaḍgranthāvyoṣairardhapalonmitaiḥ |  
 caturguṇe gavāṃ mūtre ghṛtaprasthaṃ vipācayet |  
 tatpānanāvanābhyaṅgairdevagrahavimokṣaṇam || 
 AS.Utt.8.37  nasyāñjanaṃ vacāhiṅgulaśunaṃ
                        bastavāriṇā || 
 AS.Utt.8.38  daitye balirbahuphalaḥ
                        sośīrakamalotpalaḥ || 
 AS.Utt.8.39
                         nāgānāṃsumanolājaguḍāpūpaguḍaudanaiḥ |  
 paramānnamadhukṣīrakṛṣṇamṛnnāgakesaraiḥ |  
 vacāpadmapurośīraraktotpaladalairbaliḥ || 
 AS.Utt.8.40  śvetapatraṃ ca lodhraṃ ca
                        tagaraṃ nāgasarṣapāḥ |  
 śītena vāriṇā piṣṭaṃ nāvanāñjanayorhitam || 
 AS.Utt.8.41  yakṣāṇāṃ
                        kṣīradadhyājyamiśrakaudanaguggulu |  
 devadārūtpalaṃ padmamuśīraṃ vastrakāñcanam || 
 AS.Utt.8.42  hiraṇyaṃ ca baliryojyo
                        mūtrājyakṣīramekataḥ |  
 siddhaṃ samonmitaṃ pānanāvanābhyañjane hitam || 
 AS.Utt.8.43  harītakī haridre dve laśuno
                        maricaṃ vacā |  
 nimbapatraṃ ca bastāmbukalkitaṃ nāvanāñjanam || 
 AS.Utt.8.44  brahmarakṣobaliḥ siddhaṃ
                        yavānāṃ pūrṇamāḍhakam |  
 toyasya kumbhaḥ palalaṃ chatraṃ vastraṃ vilepanam || 
 AS.Utt.8.45  gāyatrīviṃśatipalakvāthe
                        'rdhapalikaiḥ pacet |  
 tryūṣaṇatriphalāhiṅguṣaḍgranthāmisisarṣapaiḥ || 
 AS.Utt.8.46  sanimbapatralaśunaiḥ kuḍavān
                        sapta sarpiṣaḥ |  
 gomūtre triguṇe pānanasyābhyaṅgeṣu taddhitam || 
 AS.Utt.8.47  rakṣasāṃ palalaṃ śuklaṃ
                        kusumaṃ miśrakaudanam |  
 baliḥ pakvāmamāṃsāni niṣpāvā rudhirokṣitāḥ || 
 AS.Utt.8.48
                         naktamālaśirīṣatvaṅmūlapuṣpaphalāni ca |  
 tadvacca kṛṣṇapāṭalyā bilvamūlaṃ kaṭutrikam || 
 AS.Utt.8.49
                         hiṅgvindrayavasiddhārthalaśunāmalakīphalam |  
 nāvanāñjanayoryojyo bastamūtradruto 'gadaḥ || 
 AS.Utt.8.50  ebhireva ghṛtaṃ siddhaṃ gavāṃ
                        mūtre caturguṇe |  
 rakṣograhān vārayate pānābhyañjananāvanaiḥ || 
 AS.Utt.8.51  piśācānāṃ baliḥ sīdhuḥ
                        piṇyākaḥ palalaṃ dadhi |  
 mūlakaṃ lavaṇaṃ sarpiḥ sabhūtaudanayāvakam || 
 AS.Utt.8.52
                         haridrādvayamañjiṣṭhāmisisaindhavanāgaram |  
 hiṅgupriyaṅgutrikaṭurasonatriphalāvacāḥ || 
 AS.Utt.8.53
                         pāṭalīśvetakaṭabhīśirīṣakusumairghṛtam |  
 gomūtrapādikaṃ siddhaṃ pānābhyañjanayorhitam || 
 AS.Utt.8.54  bastāmbupiṣṭaistaireva
                        yojyamañjananāvanam || 
 AS.Utt.8.55  devarṣipitṛgandharve tīkṣṇaṃ
                        nasyādi varjayet |  
 sarpiṣpānādi mṛdvasmin bhaiṣajyamavacārayet || 
 AS.Utt.8.56  ṛte piśācāt sarveṣu
                        pratikūlaṃ ca nācaret |  
 savaidyamāturaṃ ghnanti kruddhāste hi mahaujasaḥ || 
 AS.Utt.8.57  īśvaraṃ dvādaśabhujaṃ
                        nāthamāryāvalokitam |  
 sarvavyādhicikitsāṃ ca japansarvagrahānjayet |  
 tathonmādānapasmārānanyaṃ vā cittaviplavam || 
 AS.Utt.8.58  mahāvidyāṃ ca māyūrīṃ
                        śucistaṃ śrāvayet sadā || 
 AS.Utt.8.59  bhūteśaṃ pūjayet sthāṇuṃ
                        pramathākhyāṃśca tadgaṇān |  
 japan siddhāṃśca tanmantrān grahān sarvānapohati || 
 AS.Utt.8.60  yaccānantarayoḥ
                        kiñcidvakṣyate 'dhyāyayorhitam |  
 yaccoktamiha tat sarvaṃ prayuñjīta parasparam || 
 iti aṣṭamo 'dhyāyaḥ || 
 
 
                    atha navamo 'dhyāyaḥ | 
                     AS.Utt.9.1  athāta unmādapratiṣedhaṃ
                        nāmādhyāyaṃ vyākhyāsyamaḥ |  
 iti ha smāhurātreyādayo maharṣayaḥ || 
 AS.Utt.9.2  ṣaḍunmādā bhavanti
                        vātapittakaphasannipātādhiviṣanimittāḥ |  
 tatronmādo nāma ya unmārgagaiḥ śārīramānasairdoṣairmanaso madaḥ || 
 AS.Utt.9.3  teṣāṃ punarunmārgagatve hetuḥ
                        śamalaṃ
                        vikṛtopahitamahitamanucitamannapānavidhinirapekṣamāhārajātamatyupakṣīṇadehānāṃ
                        vyavāyavyādhivegasamudgame viṣamaśarīraceṣṭopasevā devadvijagurūllaṅghanaṃ
                        vā rāgadveṣajanitābhirādhibhirmanovighāto viṣopaviṣagaropayogo vā || 
 AS.Utt.9.4  ebhirhīnasatvasya manasyupahate
                        buddhau pracalitāyāmatyudīrṇatvāddoṣāḥ prakupitā hṛdayamupasṛtya manovahāni
                        srotāṃsyāvṛtya janayantyunmādam || 
 AS.Utt.9.5  tatra śirasaḥ śūnyatā
                        cakṣuṣorasvasthatvaṃ svanaḥ
                        karṇayorucchvāsādhikyamāsyasaṃsravaṇamannānabhilāṣo 'rocako 'vipāko
                        hṛdayagraho 'sthāne dhyānāyāsasammohodvegāḥ satataṃ romaharṣo jvaro
                        'bhīkṣṇamunmattacittatvamudarditvamarditākṛtikaraṇaṃ vyādheḥ svapne ca
                        darśanamabhīkṣṇaṃ bhrāntacittacalitānavasthitānāmapraśastānāṃ rūpāṇāṃ
                        tilapīḍakavaccakrādhirohaṇaṃ vātakuṇḍalikābhirunmathanaṃ nimajjanaṃ
                        kaluṣāṇāmambhasāmāvarteṣu cakṣuṣoścāpasarpaṇāmiti doṣanimittānāmunmādānāṃ
                        pūrvarūpāṇi |  
 tato 'nantaramunmādābhinirvṛttireva || 
 AS.Utt.9.6  sāmānyaliṅgaṃ
                        manobuddhismṛtyādisampramoṣaḥ || 
 AS.Utt.9.7  tataśca deho hatasārathiriva
                        ratho 'karṇadhāra iva cāpsu plavaḥ sukhaduḥkhācāradharmādharmapralupto
                        'kasmād bhramati || 
 AS.Utt.9.8  
                        tatravātādasthānasmitahasitanṛttagītavāditravāgaṅgavikṣepavāgbhedabhrū
                        vikṣeparodanakrośanāsphoṭanāni paryaṭanamajasramāsyāt phenāgamo
                        yānamayānairalaṅkaraṇamanalaṅkārikairdravyairlobho 'bhyavahāryeṣu labdheṣu
                        cāvamānastīvraṃ mātsaryaṃ kārśyaṃ pāruṣyamutpiṇḍitāruṇākṣatā jīrṇe 'nne
                        cātibalavatvam || 
 AS.Utt.9.9  pittāt krodhaḥ
                        santarjanamakasmānmuṣṭiloṣṭakāṣṭhaśastrairabhidravaṇaṃ nagnatā
                        pracchāyaśiśirābhirātirudakābhilāṣaḥ santāpaḥ
                        pītāvasraṃsanamanimittamanalajvalanopaśaṅkāhni tārakādarśanaṃ
                        tāmraharitahāridrasaṃrabdhākṣatvaṃ ca || 
 AS.Utt.9.10
                         kaphādalpavākceṣṭāhāratvamarocako vamathuruṣṇasevā
                        lālāsiṅghaṇakasravaṇaṃ rahaḥ kāmatā strīpriyatvaṃ nidrābībhatsatvaṃ
                        śaucadveṣaḥ śvayathurāsye śuklastimitamalāvilākṣatā bhukte rātrau ca
                        balavatvamiti |  
 bhavati cātra || 
 AS.Utt.9.11  sarvāyatanasaṃsthānasannipāte
                        tadātmakam |  
 unmādaṃ dāruṇaṃ vidyāttaṃ bhiṣak parivarjayet || 
 AS.Utt.9.12  dhanakāntādināśena
                        duḥsahenābhiṣaṅgavān |  
 pāṇḍurdīno muhurmuhyan hāheti paridevate || 
 AS.Utt.9.13  rodityakasmāt smayate
                        tadguṇān bahumanyate |  
 śokakliṣṭamanā dhyāyan jāgarūko viceṣṭate || 
 AS.Utt.9.14  viṣeṇa śyāvavadano
                        naṣṭacchāyo 'balendriyaḥ |  
 vegāntare 'pi sambhrānto raktākṣastaṃ vivarjayet || 
 AS.Utt.9.15  athānilaja unmāde snehapānaṃ
                        prayojayet |  
 pūrvamāvṛtamārge tu sasnehaṃ mṛduśodhanam || 
 AS.Utt.9.16  kaphapittodbhave 'pyādau
                        vamanaṃ savirecanam |  
 snigdhāsvinnasya bastīṃśca śirasaśca virecanam |  
 tathāsya śuddhadehasya prasādaṃ labhate manaḥ || 
 AS.Utt.9.17  snehakāle ca vātotthe tailaṃ
                        śarīṣamiṣyate |  
 mahākalyāṇakaṃ paitte pañcagavyaṃ kaphodbhave || 
 AS.Utt.9.18  ithamapyanuvṛttau tu tīkṣṇaṃ
                        nāvanamañjanam |  
 harṣaṇāśvāsanotrāsabhayatāḍanatarjanam || 
 AS.Utt.9.19  abhyaṅgodvartanālepadhūpān
                        pānaṃ ca sarpiṣaḥ |  
 yuñjyāttāṃni hi śuddhasya nayanti prakṛtiṃ manaḥ || 
 AS.Utt.9.20
                         hiṅgusauvarcalavyoṣairdvipalāṃśairghṛtāḍhakam |  
 siddhaṃ samūtramunmādabhūtāpasmāranut param || 
 AS.Utt.9.21  dvau prasthau svarasātbrahmyā
                        ghṛtaprasthaṃ ca sādhitam |  
 vyoṣaśyāmātrivṛdbimbīśaṅkhapuṣpīnṛpadrumaiḥ || 
 AS.Utt.9.22  sasaptalākṛmiharaiḥ
                        kalkitairakṣasammitaiḥ |  
 palavṛdhyā prayuñjīta paraṃ mātrācatuṣpalam || 
 AS.Utt.9.23  unmādakuṣṭhāpasmāraharaṃ
                        vandhyāsutapradam |  
 vāksvarasmṛtimedhākṛddhanyaṃ brāhmīghṛtaṃ smṛtam || 
 AS.Utt.9.24
                         varāviśālāvaḍhrailādevadārvelavālukaiḥ |  
 dvisārivādvirajanīdvisthirāphalinīnataiḥ || 
 AS.Utt.9.25
                         bṛhatīkuṣṭhamañjiṣṭhānāgakesaradāḍimaiḥ |  
 vellatālīsapatrailāmālatīmukulotpalaiḥ || 
 AS.Utt.9.26  sadantīpadmakahimaiḥ
                        karṣāṃśaiḥ sarpiṣaḥ pacet |  
 prasthaṃ bhūtagrahonmādakāsāpasmārasūdanam || 
 AS.Utt.9.27  pāṇḍukaṇḍūviṣe śoṣe mehe mohe
                        jvare gare |  
 aretasyalparajasi daivopahatacetasi || 
 AS.Utt.9.28  amedhasi skhaladvāci
                        smṛtikāme 'lpapāvake |  
 balyaṃ maṅgalyamāyuṣyaṃ kāntisaubhāgyapuṣṭidam |  
 kalyāṇakāmidaṃ sarpiḥ śreṣṭhaṃ puṃsavanaṣe ca || 
 AS.Utt.9.29  ebhyo dvisārivādīni jale
                        paktvaikaviṃśatim |  
 jale tasmin pacet sarpirgṛṣṭikṣīracaturguṇam || 
 AS.Utt.9.30
                         vīrādvimedākākolīkapikacchūviṣāṇibhiḥ |  
 sūpyaparṇīyutairetanmahākalyāṇakaṃ param |  
 bṛṃhaṇaṃ sannipātaghnaṃ pūrvasmādadhikaṃ guṇaiḥ || 
 AS.Utt.9.31  jaṭilā pūtanā keśī cāraṭī
                        markaṭī vacā |  
 trāyamāṇā jayā vīrā corakaḥ kaṭurohiṇī || 
 AS.Utt.9.32  kāyasthā sūkarī chatrā
                        sāticchatrā palaṅkaṣā |  
 mahāpuruṣadantā ca vayasthā nākulīdvayam || 
 AS.Utt.9.33  kaṭambharā vṛścikālī
                        śāliparṇī ca tairghṛtam |  
 siddhaṃ cāturthikonmādagrahāpasmāranāśanam || 
 AS.Utt.9.34  mahāpaiśācakaṃ nāma
                        ghṛtametadyathāmṛtam |  
 buddhimedhāsmṛtikaraṃ bālānāṃ cāṅgavardhanam || 
 AS.Utt.9.35  laśunānāṃ śataṃ
                        triṃśadabhayātryūṣaṇāt palam |  
 gavyacarmamaṣīprastho dvyāḍhakaṃ kṣīramūtrayoḥ || 
 AS.Utt.9.36  purāṇasarpiṣaḥprasthamebhiḥ
                        siddhaṃ prayojayet |  
 hiṅgucūrṇapalaṃ śīte datvā ca madhumānikām || 
 AS.Utt.9.37  taddoṣagantusambhūtānunmādān
                        viṣamajvarān |  
 apasmārāṃśca hantyāśu pānābhyañjananāvanaiḥ || 
 AS.Utt.9.38  kevalaṃ siddhamebhirvā
                        ghṛtamuttamamātrayā |  
 purāṇaṃ pāyayitvainaṃ śvabhre rundhyāt gṛhe 'thavā || 
 AS.Utt.9.39  etānauṣadhavargānvā
                        vidheyatvamagacchati |  
 añjanodvartanālepanāvanādiṣu yojayet || 
 AS.Utt.9.40
                         aśvagandhājagandhogragandhālaśunasarṣapaiḥ |  
 rāsnākāyasthagolomīyuktaistailaṃ vipācitam || 
 AS.Utt.9.41  gomūtrasadṛśaṃ
                        pānanasyābhyaṅgānuvāsainaiḥ |  
 sarvonmādagrahālakṣmīpāpmāpasmāranāśanam || 
 AS.Utt.9.42  śirīṣo madhukaṃ hiṅgu
                        laśunastagaraṃ vacā |  
 kuṣṭhaṃ ca bastamūtreṇa piṣṭaṃ syānnāvanāñjanam || 
 AS.Utt.9.43  tadvadvyoṣaṃ haridre dve
                        mañjiṣṭhāhiṅgusarṣapāḥ |  
 śirīṣabījaṃ conmādagrahāpasmāranāśanam || 
 AS.Utt.9.44  brāhmīmaindrīṃ viḍaṅgāni
                        vyoṣaṃ hiṅgujaṭāṃ muram |  
 rāsnāṃ viṣaghnāṃ laśunaṃ viśalyāṃ surasaṃ vacām || 
 AS.Utt.9.45  jyotiṣmatīṃ nāgavinnāmanantāṃ
                        saharītakīm |  
 kāmlīṃ ca hastimūtreṇa piṣṭvā chāyāviśoṣitā |  
 vartinasyāñjanālepadhūpairunmādasūdanī || 
 AS.Utt.9.46  piṣṭvā
                        phalānyapāmārgāddhiṅgulaṃ hiṅgupatrikām |  
 vartirgokroṣṭupittena maricārdhāṃśakāñjanam |  
 unmādabhūtāpasmāre nṛṣu goṣu ca gocare || 
 AS.Utt.9.47  avapīḍāśca vividhāḥ
                        sarṣapasnehasaṃyutāḥ |  
 kaṭutailena cābhyaṅgo dhmāpayeccāsya tadrajaḥ || 
 AS.Utt.9.48  sahiṅgutīkṣṇadhūmaśca
                        sūtrasthānodito hitaḥ |  
 śṛgālaśalyakolūkajatukāvṛkabastajaiḥ || 
 AS.Utt.9.49
                         mūtrapittaśakṛllomanakhacarmabhirācaret |  
 dhūpadhūmāñjanābhyaṅgapradehapariṣecanam || 
 AS.Utt.9.50  dhūpayet satataṃ cainaṃ
                        śvagomatsyaiḥ supūtibhiḥ |  
 vātaśleṣmātmake prāyaḥ paittike tu praśasyate || 
 AS.Utt.9.51  tiktakaṃ jīvanīyaṃ ca sarpiḥ
                        snehaśca miśrakaḥ || 
 AS.Utt.9.52  śītāni cānnapānāni madhurāṇi
                        laghūni ca |  
 vidhyet sirāṃ yathoktāṃ vā tṛptaṃ medyāmiṣasya vā |  
 nivāte śāyayedevaṃ mucyate mativibhramāt || 
 AS.Utt.9.53  prakṣipyāsalile kūpe
                        śoṣayedvā bubhukṣayā |  
 āśvāsayet suhṛttaṃ vā vākyairdharmārthasaṃhitaiḥ || 
 AS.Utt.9.54  brūyādiṣṭavināśaṃ vā
                        darśayedadbhutāni vā |  
 baddhaṃ sarṣapatailāktaṃ nyastaṃ cottānamātape || 
 AS.Utt.9.55  kapikacchvāthavā
                        taptairlohatailajalaiḥ spṛśet |  
 kaśābhistāḍayitvā vā badhvā śvabhre vinikṣipet || 
 AS.Utt.9.56  athavā vītaśastrāśmajane
                        santamase gṛhe |  
 sarpeṇodghṛtadaṃṣṭreṇa dāntaiḥ siṃhairgajaiśca tam |  
 trāsayecchastrahastairvā kirātārātitaskaraiḥ || 
 AS.Utt.9.57  athavā rājapuruṣā bahirnītvā
                        susaṃyatam |  
 bhīṣayeyurvadhenainaṃ tarjayanto nṛpājñayā || 
 AS.Utt.9.58  dehaduḥkhabhayebhyo hi paraṃ
                        prāṇabhayaṃ matam |  
 tena yāti śamaṃ tasya sarvato viplutaṃ manaḥ |  
 siddhā kriyā prayojyeyaṃ deśakālādyapekṣayā || 
 AS.Utt.9.59  iṣṭadravyavināśāttu mano
                        yasyopahanyate |  
 tasya tatsadṛśaprāptisāntvāśvāsaiḥ prasādayet || 
 AS.Utt.9.60
                         kāmaśokabhayakrodhaharṣerṣyālobhasambhavān |  
 parasparapratidvandvairebhireva śamaṃ nayet || 
 AS.Utt.9.61  bhūtānubandhamīkṣeta
                        proktaliṅgādhikākṛtim |  
 yadyunmāde tataḥ kuryāt bhūtanirdiṣṭamauṣadham || 
 AS.Utt.9.62  baliṃ ca dadyāt palalaṃ
                        yāvakaṃ saktupiṇḍikām |  
 snigdhaṃ madhuramāhāraṃ taṇḍulān rudhirokṣitān || 
 AS.Utt.9.63  pakvāmakānimāṃsāni surāṃ
                        maireyamāsavam |  
 atimuktasya puṣpāṇi jātyāḥ sahacarasya ca |  
 catuṣpathe gavāṃ tīrthe nadīnāṃ saṅgameṣu ca || 
 AS.Utt.9.64  nivṛttāmiṣamadyo yo hitāśī
                        prayataḥ śuciḥ |  
 nijāgantubhirunmādaiḥ satvavān na sa yujyate || 
 AS.Utt.9.65  prasādaścendriyārthānāṃ
                        budhyātmamanasāṃ tathā |  
 dhātūnāṃ prakṛtisthatvaṃ vigatonmādalakṣaṇam || 
 iti navamo 'dhyāyaḥ || 
 
 
                    atha daśamo 'dhyāyaḥ | 
                     AS.Utt.10.1  athāto 'pasmārapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.10.2  smṛtyapāyo hyapasmāraḥ sa
                        dhīsattvābhisamplavāt |  
 jāyate 'bhihate citte cintāśokabhayādibhiḥ || 
 AS.Utt.10.3  unmādavat
                        prakupitaiścittadehagatairmalaiḥ |  
 hate sattve hṛdi vyāpte saṃjñāvāhiṣu kheṣu ca || 
 AS.Utt.10.4  tamo viśan
                        mūḍhamatirbībhatsāḥ kurute kriyāḥ |  
 dantānkhādanvamanphenaṃ hastau pādau ca vikṣipan || 
 AS.Utt.10.5  paśyannasanti rūpāṇi
                        praskhalan patati kṣitau |  
 vijihmākṣibhruvo doṣavege 'tīte vibudhyate || 
 AS.Utt.10.6  kālāntareṇa sa punaścaivameva
                        viceṣṭate |  
 apasmāraścaturbhedo vātādyairnicayena ca || 
 AS.Utt.10.7  rūpamutpatsyamāne 'smin
                        hṛtkampaḥ śūnyatā bhramaḥ |  
 tamaso darśanaṃ dhyānaṃ bhrūvyudāso 'kṣivaikṛtam || 
 AS.Utt.10.8  aśabdaśravaṇaṃ svedo
                        lālāsiṅghāṇakasrutiḥ |  
 avipāko 'rucirmūrchā kukṣyāṭopo balakṣayaḥ || 
 AS.Utt.10.9  nidrānāśo 'ṅgamardastṛṭ
                        svapne gānaṃ sanartanam |  
 pānaṃ tailasya madyasya tayoreva ca mehanam || 
 AS.Utt.10.10  tatra vātāt sphuratsakthiḥ
                        pratataṃ ca muhurmuhuḥ |  
 apasmarati saṃjñāṃ ca labhate visvaraṃ rudan || 
 AS.Utt.10.11  utpiṇḍitākṣaḥ śvasiti
                        phenaṃ vamati kampate |  
 āvidhyati śiro dantān daśatyādhmātakandharaḥ || 
 AS.Utt.10.12  parito vikṣipatyaṅgaṃ
                        viṣamaṃ vinatāṅguliḥ |  
 rūkṣaśyāvāruṇākṣitvaṅnakhāsyaḥ kṛṣṇamīkṣate |  
 capalaṃ paruṣaṃ rūpaṃ virūpaṃ vikṛtānanam || 
 AS.Utt.10.13  apasmarati pittena muhuḥ
                        saṃjñāṃ ca vindati |  
 pītaphenākṣivaktratvagāsphālayati medinīm |  
 bhairavādīptaruṣitarūpadarśī tṛṣānvitaḥ || 
 AS.Utt.10.14  kaphāccireṇa grahaṇaṃ
                        cireṇaiva vibodhanam |  
 śuklābharūpadarśitvaṃ sarvaliṅgaṃ tu varjayet || 
 AS.Utt.10.15  athāvṛtānāṃ
                        dhīcittahṛdkhānāṃ prākprabodhanam |  
 tīkṣṇaiḥ kuryādapasmāre karmabhirvamanādibhiḥ || 
 AS.Utt.10.16  vātikaṃ bastibhūyiṣṭhaiḥ
                        paittaṃ prāyo virecanaiḥ |  
 ślaiṣmikaṃ vamanaprāyairapasmāramupācaret || 
 AS.Utt.10.17  vamanaṃ madanaṃ lambā
                        viśālāriṣṭakauṭajam |  
 reko mūtratrivṛcchyāmā dravantī saptalā snuhī || 
 AS.Utt.10.18
                         daśamūlabalārāsnāsaralāmaradārubhiḥ |  
 yavakolakulatthaiśca samūtrakṣārasaindhavaiḥ |  
 āsthāpanaṃ prayuñjīta hiṅgusnehasamanvitaiḥ || 
 AS.Utt.10.19  ebhiranyaiśca vātaghnaiḥ
                        kaṭutailaṃ prasādhitam |  
 vātāpasmāraśamanaṃ nasyābhyaṅgānuvāsanaiḥ || 
 AS.Utt.10.20  sarvataḥ suviśuddhasya
                        samyagāśvāsitasya ca |  
 apasmāravimokṣārthaṃ yogān saṃśamanān śṛṇu || 
 AS.Utt.10.21
                         gomayasvarasakṣīradadhimūtraiḥ śṛtaṃ haviḥ |  
 apasmārajvaronmādakāmalāntakaraṃ pibet || 
 AS.Utt.10.22
                         dvipañcamūlatriphalādviniśākuṭajatvacaḥ |  
 saptaparṇamapāmārgaṃ nīlinīṃ kaṭurohiṇīm || 
 AS.Utt.10.23
                         śamyākapuṣkarajaṭāphalgumūladurālabhāḥ |  
 dvipalāḥsaliladroṇe paktvā pādāvaśeṣite || 
 AS.Utt.10.24
                         bhārṅgīpāṭhāḍhakīkumbhanikumbhavyoṣarohiṣaiḥ |  
 mūrvābhūtīkābhūnimbaśreyasīsārivādvayaiḥ || 
 AS.Utt.10.25
                         madayantyagniniculairakṣāṃśaiḥ sarpiṣaḥ pacet |  
 prasthaṃ tadvaddravaiḥ pūrvaiḥ pañcagavyamidaṃ mahat || 
 AS.Utt.10.26
                         jvarāpasmārajaṭharabhagandaraharaṃ param |  
 śophārśaḥ kāmalāpāṇḍugulmakāsagrahāpaham || 
 AS.Utt.10.27
                         śirīṣapuṣpapatratvaksāramūlatulādvayam |  
 varaṇairaṇḍaśamyākadaśamūlāṭarūṣakam |  
 AS.Utt.10.28
                         śatāvarībalārāsnāsuṣavīpāribhadrakam |  
 muruṅgīṃ vañculaṃ dantīṃ kakubhaṃ sapunarnavam || 
 AS.Utt.10.29  rohiṣasya jaṭāṃ puṣpaṃ
                        karaghāṭamayūrakam |  
 śatārdhāṃśaṃ pṛthagdrākṣālākṣāmisivarāyavān || 
 AS.Utt.10.30  sakolān sakulatthāṃśca
                        pṛthagardhāḍhakonmitān |  
 dviśataṃ piśitāt gavyāt chāgādvā tatpacedapām || 
 AS.Utt.10.31
                         droṇairdvātriṃśatāṣṭāṃśaśeṣeṇa ca vipācayet |  
 tailadroṇaṃ dadhivahe ślakṣṇapiṣṭaiśca pālikaiḥ || 
 AS.Utt.10.32
                         pāṭhāsamaṅgāsuṣavīdviniśācandanadvayaiḥ |  
 elājalotpalabalāśvadaṃṣṭrāsārivāghanaiḥ || 
 AS.Utt.10.33
                         mañjiṣṭhākuṣṭhamadhukalodhrarāsnākuṭannaṭaiḥ |  
 śaṭhīśirīṣakusumanatanāgāmarāhvayaiḥ || 
 AS.Utt.10.34
                         varāṅgajoṅgapattaṅgaviḍaṅgaiḥ sapriyaṅgubhiḥ |  
 muruḍgīpatranaladasevyakundanakhadvayaiḥ || 
 AS.Utt.10.35  tilaparṇyā ca
                        tatpānabastyabhyañjananāvanaiḥ |  
 apasmāragrahonmādān saśoṣaviṣamajvarān || 
 AS.Utt.10.36  yoniśukrāmayān gulmaṃ
                        pramehaṃ pāṇḍutāṃ madam |  
 vātaśoṇitavīsarpapakṣāghātārditādikān || 
 AS.Utt.10.37  sarvān
                        mārutajānrogānviśeṣādviṣavātajān |  
 nihanti kārmaṇaṃ kṛtyāṃ mūladaṃṣṭrāviṣaṃ garam |  
 rasāyanānāṃ pravaraṃ medhyaṃ vājīkaraṃ param || 
 AS.Utt.10.38
                         brāhmīrasavacākuṣṭhaśaṅkhapuṣpīśṛtaṃ ghṛtam |  
 purāṇaṃ medhyamunmādālakṣmyapasmārapāpmajit || 
 AS.Utt.10.39  tailaprasthaṃ ghṛtaprasthaṃ
                        jīvanīyaiḥ palonmitaiḥ |  
 kṣīradroṇe pacet siddhamapasmāravimokṣaṇam || 
 AS.Utt.10.40  kaṃse kṣīrekṣurasayoḥ
                        kāśmarye 'ṣṭaguṇe rase |  
 kārṣikairjīvanīyaiśca sarpiḥprasthaṃ vipācayet |  
 vātapittodbhavaṃ kṣipramapasmāraṃ nihanti tat || 
 AS.Utt.10.41  tadvat
                        kāśāvidārīkṣukuśakvāthaśṛtaṃ payaḥ || 
 AS.Utt.10.42  madhukadvipale kalke droṇe
                        cāmalakīrasāt |  
 siddhaṃ siddho ghṛtaprasthaḥ pittāpasmārabheṣajam || 
 AS.Utt.10.43  kūṣmāṇḍasvarase
                        sarpiraṣṭādaśaguṇe śṛtam |  
 yaṣṭīkalkamapasmāraharaṃ dhīvāksvarapradam || 
 AS.Utt.10.44  kapilānāṃ gavāṃ pittaṃ
                        nāvanaṃ paramaṃ hitam |  
 śvaśṛgālaviḍālānāṃ siṃhādīnāṃ ca pūjitam || 
 AS.Utt.10.45  godhānakulanāgānāṃ
                        pṛṣatarkṣagavāmapi |  
 pitteṣu sādhitaṃ tailaṃ nasye 'bhyaṅge ca śasyate || 
 AS.Utt.10.46
                         triphalāvyoṣapītadruyavakṣāraphaṇijjakaiḥ |  
 śryāhvāpāmārgakārañjabījaistailaṃ prasādhitam |  
 bastamūtre hitaṃ nasyaṃ cūrṇaṃ vādhmāpayet bhiṣak || 
 AS.Utt.10.47
                         vṛścikālībalākuṣṭhabhāṅrjīlavaṇapañcakam |  
 kāyasthāṃ śāradāṃ mudgamuśīraṃ jaladaṃ yavān || 
 AS.Utt.10.48  vyoṣaṃ ca bastamūtreṇa
                        piṣṭvā vartīṃ prakalpayet |  
 apasmāragaronmādasarpadaṣṭaviṣāśite || 
 AS.Utt.10.49
                         mustāvayasthātriphalākāyasthāhiṅguśādvalaiḥ |  
 vyoṣamāṣayavairmūtrairbastameṣarṣabhodbhavaiḥ || 
 AS.Utt.10.50  hanti
                        vartirapasmārakilāsaviṣamajvarān |  
 puṣyodghṛtaṃ śunaḥ pittamapasmāraghnamañjanam |  
 tadeva sarpiṣā yuktaṃ dhūpanaṃ paramaṃ hitam || 
 AS.Utt.10.51
                         kaṭabhīnimbakaṭvaṅgamadhuśigrutvacāṃ rase |  
 siddhaṃ mūtrasamaṃ tailamabhyaṅgārthaṃ praśasyate || 
 AS.Utt.10.52
                         palaṅkaṣāvacāpathyāvṛścikālyarkasarṣapaiḥ |  
 jaṭilāpūtanākeśīnākulīhiṅgucorakaiḥ || 
 AS.Utt.10.53
                         laśunātirasācchatrākuṣṭhairviḍbhiśca pakṣiṇām |  
 māṃsāśināṃ yathālābhaṃ bastamūtre vipācitam |  
 tailamabhyañjanaṃ kāryaṃ taiśca dhūpanalepanam || 
 AS.Utt.10.54
                         nakulolūkamārjāragṛdhrakīṭāhikākajaiḥ |  
 tuṇḍaiḥ pakṣaiḥ purīṣaiśca dhūpamasya prayojayet || 
 AS.Utt.10.55
                         kākolīśigrulavaṇahiṅguśivāṭikāḥ |  
 kaiḍaryaṃ candanaṃ kṛṣṇāṃ kākanāsāṃ sasarṣapām || 
 AS.Utt.10.56  śunaḥ skandhākṣinakharān
                        parśukāṃśceti peṣayet |  
 bastamūtreṇa puṣyarkṣe tairdihyāddhūpayecca taiḥ || 
 AS.Utt.10.57
                         gopucchalomabhirdagdhairathavā bastaromabhiḥ |  
 kharāsthibhirhastinakhaistadvadvā mūtrakalkitaiḥ |  
 udvartanaṃ sadā kuryācchṛtaiśca pariṣecanam || 
 AS.Utt.10.58  ābhiḥ kriyābhiḥ
                        siddhābhirhṛdayaṃ samprabhucyate |  
 srotāṃsi cāsya śudhyanti smṛtiṃ saṃjñāṃ ca vindati || 
 AS.Utt.10.59  bhūtānubandhepasmāre
                        doṣaliṅgādhikākṛtau |  
 yuñjyādyathāsvaṃ bhūtoktāṃ kriyāṃ daivavyapāśrayām || 
 AS.Utt.10.60  śīlayettailalaśunaṃ payasā
                        vā śatāvarīm |  
 brāhmīrasaṃ kuṣṭharasaṃ vacāṃ vā madhusaṃyutām || 
 AS.Utt.10.61  samaṃ kruddhairapasmāro
                        doṣaiḥ śārīramānasaiḥ |  
 yajjāyate yataścaiṣa mahāmarmasamāśrayaḥ || 
 AS.Utt.10.62  tasmādrasāyanairenaṃ
                        duścikitsyamupācaret |  
 tadārtaṃ cāgnitoyāderviṣamāt pālayet sadā || 
 AS.Utt.10.63  muktaṃ manovikāreṇa
                        tvamitthaṃ kṛtavāniti |  
 na brūyādviṣayairiṣṭaiḥ kliṣṭaṃ ceto 'sya bṛṃhayet || 
 AS.Utt.10.64  grahopaśliṣṭadehānāṃ
                        vibhrāntasmṛticetasām |  
 mahāsnehaṃ praśaṃsanti pānābhyañjanabastiṣu || 
 iti daśamo 'dhyāyaḥ || 
 (tṛtīyaṃ bhūtatantraṃ sampūrṇam) 
 
 
                    atha ekādaśo 'dhyāyaḥ | 
                     AS.Utt.11.1  athāto vartmarogavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.11.2  sarvaroganidānoktairahitaiḥ
                        kupitā malāḥ |  
 acakṣuṣyairviśeṣeṇa prāyaḥ pittānusāriṇaḥ || 
 AS.Utt.11.3  sirābhirūrdhvaṃ prasṛtā
                        netrāvayavamāśritāḥ |  
 vartmasandhiṃ sitaṃ kṛṣṇaṃ dṛṣṭiṃ vā sarvamakṣi vā || 
 AS.Utt.11.4  rogān kuryuḥ calastatra
                        prāpya vartmāśrayāḥ sirāḥ |  
 suptotthitasya kurute vartmastambhaṃ savedanam || 
 AS.Utt.11.5  pāṃsupūrṇābhanetratvaṃ
                        kṛcchronmīlanamaśru ca |  
 vimardanāt syācca śamaḥ kṛcchronmīlaṃ vadanti tamū || 
 AS.Utt.11.6  cālayanvartmanī
                        vāyurnimeṣonmeṣaṇaṃ muhuḥ |  
 karotyaruṅnimeṣo 'sau vartma yattu nimīlyate || 
 AS.Utt.11.7  vimuktasandhi niśceṣṭaṃ hīnaṃ
                        vātahataṃ hi tat || 
 AS.Utt.11.8  kṛṣṇāḥ pittena
                        bahvyontarvartma kumbhīkabījavat |  
 ādhmāyante punarbhinnāḥ piṭakāḥ kumbhisaṃjñikāḥ || 
 AS.Utt.11.9  sadāhakledanistodaṃ raktābhaṃ
                        sparśanākṣamam |  
 pittena jāyate vartma pittotkliṣṭamuśanti tat || 
 AS.Utt.11.10  karoti kaṇḍūṃ dāhaṃ ca
                        pittaṃ pakṣmāntamāśritam |  
 pakṣmaṇāṃ śatanaṃ cānu pakṣmaśātaṃ vadanti tam || 
 AS.Utt.11.11  pothakyaḥ piṭakāḥ śvetāḥ
                        sarṣapābhā ghanāḥ kkaphāt |  
 śophopadeharukkaṇḍūpicchilāsrasamanvitāḥ || 
 AS.Utt.11.12  kaphotkliṣṭaṃ bhavedvartma
                        stambhakledopadehavat || 
 AS.Utt.11.13  granthiḥ pāṇḍurarukpākaḥ
                        kaṇḍūmānkaṭhinaḥkaphāt |  
 kolamātraḥ sa lagaṇaḥ kiñcidalpastato 'thavā || 
 AS.Utt.11.14  raktā raktena piṭakā
                        tattulyapiṭakācitā |  
 AS.Utt.11.15  utsaṅgākhyā tathotkliṣṭaṃ
                        rājimat sparśanākṣamam || 
 AS.Utt.11.16  arśo 'dhimāṃsaṃ vartmāntaḥ
                        stabdhaṃ snigdhaṃ sadāharuk |  
 raktaṃ raktena tatsrāvi cchinnaṃ cchinnaṃ ca vardhate || 
 AS.Utt.11.17  madhye vā vartmano 'nte vā
                        kaṇḍūṣārugvatī sthirā |  
 mudgamātrāsṛjā tāmrā piṭAkāñjananāmikā || 
 AS.Utt.11.18  doṣairvartma bahiḥ śūnaṃ
                        yadantaḥ sūkṣmakhācitam |  
 sasrāvamantarudakaṃ bisābhaṃ bisavartma tat || 
 AS.Utt.11.19
                         yadvartmotkliṣṭamutkliṣṭamakasmānmlānatāmiyāt |  
 raktadoṣatrayotkleśāt bhavatyutkliṣṭavartma tat || 
 AS.Utt.11.20  śyāvavartma malaiḥ sāsraiḥ
                        śyāvaṃ rukkledaśophavat || 
 AS.Utt.11.21  śliṣṭākhyaṃ vartmanī śliṣṭe
                        kaṇḍūśvayathurāgiṇī || 
 AS.Utt.11.22  vartmāntaḥ piṭakā rūkṣāḥ
                        karkaśāḥ sikatopamāḥ || 
 AS.Utt.11.23  sikatāvartmakṛṣṇaṃ tu
                        kardamaṃ kardamopamam || 
 AS.Utt.11.24  bahalaṃ bahalairmāṃsaiḥ
                        savarṇaiścīyate samaiḥ || 
 AS.Utt.11.25  kukūṇakaḥ śiśoreva
                        dantotpattinimittajaḥ |  
 syāttena śiśurucchūnatāmrākṣo vīkṣaṇākṣamaḥ |  
 savartmaśūlapaicchilyakarṇanāsākṣimardanaḥ || 
 AS.Utt.11.26  pakṣmoparodhe saṅkoco
                        vartmanorjāyate tataḥ |  
 kharatāntarmukhatvaṃ ca romṇāmanyāni vā punaḥ || 
 AS.Utt.11.27  kaṇṭakairiva
                        tīkṣṇāgrairghṛṣṭaṃ tairakṣi śūyate |  
 ūṣyate cānilādidviḍalpāhaṃ śāntiruddhṛtaiḥ || 
 AS.Utt.11.28  kanīnake bahirvartma
                        kaṭhino granthirunnataḥ |  
 tāmraḥ pakvosrapūyasrudalajyādhmāyate muhuḥ || 
 AS.Utt.11.29  vartmāntarmāṃsapiṇḍābhaḥ
                        śvayathurgrathito 'rujaḥ |  
 sāsraiḥ syādarbudo doṣairviṣamo bāhyataścalaḥ || 
 AS.Utt.11.30  caturviṃśatirityete
                        vyādhayo vartmasaṃśrayāḥ || 
 AS.Utt.11.31  ādyo 'trabheṣajaiḥ sādhyo
                        dvau tatorśaśca varjayet |  
 pakṣmoparodho yāpyaḥ syāccheṣāñchastrauṣadhairjayet || 
 AS.Utt.11.32  kuṭṭayet pakṣmāśatanaṃ
                        chindyātteṣvapi cārbudam |  
 bhindyāllagaṇakumbhīkābisotsaṅgāñjanālajīḥ || 
 AS.Utt.11.33
                         pothakīśyāvasikatāśliṣṭotkliṣṭacatuṣṭayam |  
 sakardamaṃ sabahalaṃ vilikhet sukukūṇakam || 
 iti ekādaśo 'dhyāyaḥ || 
 
 
                    atha dvādaśo 'dhyāyaḥ | 
                     AS.Utt.12.1  athāto vartmarogapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.12.2  kṛchrabodhe purāṇaṃ ghṛtaṃ
                        drākṣākalkakvāthasiddhaṃ śarkarāvacūrṇitaṃ rātrau pāyayet |  
 snigdhāṃśca nasyadhūmāñjanatarpaṇapuṭapākān prayojayet |  
 vātaharadravyakalpitāṃśca bastīn kṣīrasvinnaireraṇḍapallavaiḥ svedaṃ ca
                        vartmanām || 
 AS.Utt.12.3  evamaśāntau mudgamātrāntaraiḥ
                        padairagninā tvagdāhaṃ bindubhirācaret || 
 1AS.Utt.12.4 kumbhīkāpiṭakāsu vartma likhitvā saindhavenānupratisārya
                        paṭolāmalakamadhukakvāthena secayet ghṛtena ca || 
 AS.Utt.12.5
                         pittaraktokliṣṭayormadhurauṣadhasiddhena sarpiṣā snigdhasya sirāṃ
                        vidhyet |  
 virecayeccainaṃ trivṛtkvāthavatā triphalākalkena |  
 triphalākvāthayuktena vā brāhmīcūrṇena |  
 candanośīramadhukamṛdvīkāpunarnavabṛhatīmūlasiddhaṃ tailaṃ nāvayet |  
 likhite ca vartmani srutarakte yaṣṭyāhvaniryūheṇa prakṣālanam |  
 candanaśṛtaṃ payaḥ pariṣekaḥ |  
 śītasnigdhāśca śirovaktralepāḥ || 
 AS.Utt.12.6  pakṣmaśāte romakūpān
                        sūcyagreṇa kuṭṭAyejjalaukobhirvā grāhayet |  
 payasekṣurasena vā vamanam |  
 svāduśītaskandhasādhitaṃ sarpirnāvanam |  
 kākajaṅghā rohita matsyamāṃsaṃ ca kākaśoṇitabhāvitamantardhūmaṃ dagdhaṃ
                        cūrṇāñjanaṃ kuryāt || 
 AS.Utt.12.7  sañcūrṇya puṣpakāsīsaṃ
                        bhāvayet surasārasaiḥ |  
 tāmre daśāhaṃ paramaṃ pakṣmaśāte tadañjanam || 
 AS.Utt.12.8  pothakīrvilikhya
                        śuṇṭhīsaindhavamāgadhikācūrṇaiḥ pratisārya prakṣālya coṣṇāmbhasā
                        khadirasārāḍhakīśigrupatrakaṣāyeṇa secayet |  
 tataścāmrajambūpravālakvāthenāścyotanam |  
 triphalākhadirasārodakena vā madhusaṃyuktena |  
 viḍaṅgalākṣādārvītvaggairikālamanohvācūrṇaḥ kṣaudrānvito 'ñjanam || 
 AS.Utt.12.9  evamapyanupaśame jalaukaso
                        yojayet |  
 punaḥ punarvā lekhayet |  
 pariṣekaṃ ca triphalāmadhukadviharidrākaṣāyeṇa madhuyuktena kuryāt |  
 mustaśarkarākapitthapatrāmbunā vā || 
 AS.Utt.12.10  kaphotkliṣṭaṃ vartma
                        likhitvā saindhavakāsīsapippalīmanaśśilārasāñjanacūrṇairmadhumadbhiḥ
                        pratisārayet |  
 kaphaghnāni ca vamanadhūmanāvanāñjanānyāhāravidhiśca |  
 vartmāpaklede kāsīsalavaṇasumanomukularasāñjanairvartirañjanam || 
 AS.Utt.12.11  lagaṇaṃ kaphotkliṣṭavat
                        sādhayet |  
 aśāmyatyagninā dāho vamanaṃ virecanaṃ ca |  
 pippalīmadhukanimbajyotiṣmatīdevadāruviḍaṅgapriyaṅgutriphalākuṣṭhaśatāhvāsaidhavaiḥ
                        siddhaṃ tailaṃ nāvayet |  
 tīkṣṇāvapīḍāñjanakavalāṃśca vidadhyāduṣṇopacāraṃ ca || 
 AS.Utt.12.12  utsaṅgapiṭakāmañjananāmikāṃ
                        ca bhitvā niṣpīḍya collikhitāṃ tagarailāsaindhavanepālīcūrṇena sakṣaudreṇa
                        pratisārayet |  
 haridrāmadhukapaṭolalodhraḥ samākṣikaḥ pariṣekaḥ || 
 AS.Utt.12.13  bisavartmādiṣu
                        bahalavartmānteṣu saidhavaṃ pratisāraṇam |  
 bisaśliṣṭavartmanostathānupaśame 'gninā kṣāreṇa vā dahanam || 
 AS.Utt.12.14  kukūṇake
                        nimbapatratriphalākhadiramūlakalkavipakvaṃ sarpirdhātrīṃ pāyayitvā
                        saindhavasarṣapopakulyāyaṣṭyāhvavatoṣṇāmbhasā vāmayet |  
 pippalīdrākṣābhayāniryūheṇa virecayet |  
 stanau cāsyā māgadhikāmustādvirajanaḥkalkenālipyodvartayet |  
 dhūpayecca saghṛtaiḥ siddhārthakaḥ |  
 pāyayeccaināṃ paṭolamustamṛdvīkāguḍūcītriphalākaṣāyam || 
 AS.Utt.12.15  bālasya vartmanī likhitvā
                        madhusaindhavarasāñjanaiḥ pratisāryāmalakyaśmantakajambūpallavakvāthena
                        prakṣālayet |  
 jalaukobhirvā grāhayet |  
 vedanāyāṃ tu kuṣṭhaguḍūcīkalkodakena saguḍakṣaudreṇa pariṣeko mūrdhānaṃ
                        cāsyakaṭutailenābhyajya pāṭhākalkena
                        pralipyārjunabilvanirguṇḍīmārkavatarkārīsairyakakārpāsīmālatīpatraniryūheṇa
                        secayet || 
 AS.Utt.12.16
                         maricaviḍaṅgaharidrākalkasiddhaṃ tailaṃ pratimarśaḥ |  
 mūrvātāmrarajasī stanyapiṣṭe piṇḍāñjanam |  
 śaṅkhamanaśśilāsaindhavarasāñjanakṣaudrairvā rasakriyā |  
 lohaśivāṭikāmṛdaḥ kapāle 'nekaśaḥ prataptāḥ stanyenanirvāpitāḥ
                        ślakṣṇacūrṇamañjanam |  
 lākṣāvellamanaśśilālagairikadārvītvagbhirvā |  
 punaḥ punaśca dhātrīṃ vamanavirecanairupapādayet || 
 AS.Utt.12.17  pakṣmoparodhe samupacitaṃ
                        vartma lekhanenotkliṣṭaṃ raktaṃ visrāvaṇena saśophaṃ
                        śirovirekakavalavamanairyāpayet || 
 AS.Utt.12.18  pravṛddheṣu tu romasu
                        viśuddhadehasya sahiṣṇorbhruvodhastāddvau bhāgau pakṣmāntāt bhāgamekaṃ
                        samutsṛjya yavamātraṃ tadākṛti tiryak chedayedārdravāsasā ca raktaṃ gṛhṇīyāt
                        || 
 AS.Utt.12.19  tatstanubhūte rakte
                        kṣaumasūtreṇa bālena vā dhanurvakrayā sūcyā mudgamātrāntaraiḥ padaiḥ sīvyet
                        |  
 tato 'sya lalāṭe paṭṭaṃ badhvā tatsīvanasūtraṃ tatra
                        sūcīpadairnātigāḍhaślathamāsajjet |  
 śatadhautaghṛtena cāsya sakṣaudreṇa kavalikāṃ dadyāt || 
 AS.Utt.12.20  na caitat badhnīyāt |  
 vraṇavedanāyāṃ vastrabaddhena yaṣṭīmadhukacūrṇena saṃskṛtaṃ sarpiḥ pariṣeko
                        vaṭādikvaṣāyāśca sakṣīrāḥ |  
 pañcame ṣaṣṭhe vāhani sthirībhūteṣu śastrapadeṣu
                        sīvanasūtramavalambakācchitvāpanayet |  
 vraṇaṃ ca svarṇagairikarajasāvacūrṇayet |  
 tīkṣṇanasyāñjanāni cāvacārayet || 
 AS.Utt.12.21  atyutkṣipte tu sūtre
                        śvayathuḥ syāt |  
 tatra mṛduḥ svedaḥ snaihikaṃ ca nasyam || 
 AS.Utt.12.22  nirbhujya vā
                        vartmadoṣopahatāṃ valīṃ vilikhya tumburuvakrakuśābhayābījānyatamakalkena
                        pratisārayet kṣāreṇa vā dahettaprayā vā śalākayā || 
 AS.Utt.12.23  upapakṣmāṇi tu lākṣārasena
                        lakṣayitvā sandaṃśenoddhṛtya tanusūcyagreṇāgnivarṇena romakūpān dahet |  
 tataśca pūrvavat pariṣeko nāvanaṃ ca || 
 AS.Utt.12.24  bāhyālajerbhinnālikhitasya
                        kṣāreṇāgninā vā dāho vraṇavaccopacāraḥ |  
 arbudasya ca svinnasyāmūlacchinnasya likhitapratisāritasya ceti |  
 bhavanti cātra || 
 AS.Utt.12.25  nivāte 'dhiṣṭhitasyāptaiḥ
                        śuddhasyottānaśāyinaḥ |  
 bahiḥ koṣṇāmbutaptena sveditaṃ vartma vāsasā || 
 AS.Utt.12.26  nirbhujya vastrāntaritaṃ
                        vāmāṅguṣṭhāṅgulīdhṛtam |  
 na sraṃsate calati vā vartmaivaṃ sarvatastataḥ || 
 AS.Utt.12.27  maṇḍalāgreṇa tattiryak
                        kṛtvā śastrapadāṅkitam |  
 likhettenaiva patraivā śākaśephālikādijaiḥ |  
 phenena toyarāśervā picunā pramṛjannasṛk || 
 AS.Utt.12.28  sthite rakte sulikhitaṃ
                        sakṣaudraiḥ pratisārayet |  
 yathāsvamuktairanu ca prakṣālyoṣṇena vāriṇā || 
 AS.Utt.12.29  ghṛtena siktamabhyaktaṃ
                        badhnīyānmadhusarpiṣā |  
 ūrdhvādhaḥkarṇayordatvā piṇḍīṃ ca yavasaktubhiḥ || 
 AS.Utt.12.30  tṛtīye 'hani muktasya
                        pariṣekaṃ yathāyatham |  
 kuryāccaturthe nasyādīn muñcedevāhni pañcame || 
 AS.Utt.12.31  samaṃ nakhanibhaṃ
                        śophakaṇḍūgharṣādyapīḍitam |  
 vidyāt sulikhitaṃ vartma likhedbhūyo viparyaye || 
 AS.Utt.12.32
                         rukpakṣmavartmaśatanasraṃsanānyatilekhanāt |  
 snehasvedādikastasminniṣṭo vātaharaḥ kramaḥ || 
 AS.Utt.12.33  abhyajya navanītena
                        śvetalodhraṃ pralepayet |  
 eraṇḍamūlakalkena puṭapākaṃ pacettataḥ || 
 AS.Utt.12.34  svinnaṃ prakṣālitaṃ śuṣkaṃ
                        cūrṇitaṃ poṭṭalīkṛtam |  
 striyāḥ kṣīre chagalyā vā mṛditaṃ netrasecanam || 
 AS.Utt.12.35  śālitaṇḍulakalkena liptaṃ
                        tadvat pariṣkṛtam |  
 kuryānnetre 'tilikhite mṛditaṃ dadhimastunā |  
 kevalenāpi vā sekaṃ mastunā jāṅgalāśinaḥ || 
 AS.Utt.12.36  medyāṃstu vrīhivaktreṇa
                        vibhidya kaṭhinonnatān |  
 niṣpīḍayedanu vidhiḥ śeṣaḥ syātatra pūrvavat || 
 iti dvādaśo 'dhyāyaḥ || 
 
 
                    atha trayodaśo 'dhyāyaḥ | 
                     AS.Utt.13.1  athātaḥ
                        sandhisitāsitarogavijñānīyaṃ nāmā dhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.13.2  vāyuḥ kruddhaḥ sirāḥ prāpya
                        jalābhaṃ jalavāhinīḥ |  
 aśru srāvayate vartmaśuklasandheḥ kanīnakāt |  
 tena netramarugrāgaśophaṃ syāt sa jalāsravaḥ || 
 AS.Utt.13.3  kaphāt kaphāsrave śvetaṃ
                        picchilaṃ bahalaṃ sravet || 
 AS.Utt.13.4  kaphena śophastīkṣṇāgraḥ
                        kṣārabudbudakopamaḥ |  
 pṛthumūlaścalaḥ snigdhaḥ savarṇo mṛdupicchilaḥ |  
 mahānapākaḥ kaṇḍūmānupanāhaḥ sa nīrujaḥ || 
 AS.Utt.13.5  raktādraktāsrave tāmraṃ
                        bahūṣṇaṃ cāśru saṃsravet || 
 AS.Utt.13.6  vartmasandhyāśrayā śukle
                        piṭakā dāhaśūlinī |  
 tāmrā mudgopamā bhinnā raktaṃ sravati parvaṇī || 
 AS.Utt.13.7  pūyāsrāve malāḥ sāsrā
                        vartmasandheḥ kanīnakāt |  
 srāvayanti muhuḥ pūyaṃ sāsṛk tvaṅmāṃsapākataḥ || 
 AS.Utt.13.8  pūyālaso vraṇaḥ sūkṣmaḥ
                        śophasaṃrambhapūrvakaḥ |  
 kanīnasandhāvādhmāyī pūyāsrāvī savedanaḥ || 
 AS.Utt.13.9  kanīnasyāntaralajī śopho
                        ruktodadāhavān || 
 AS.Utt.13.10  apāṅge vā kanīne vā
                        kaṇḍūṣāpakṣmapoṭavān |  
 pūyāsrāvī kṛmigranthiḥ granthiḥ kṛmiyuto 'rtimān || 
 AS.Utt.13.11
                         upanāhakṛmigranthipūyālasakaparvaṇīḥ |  
 śastreṇa sādhayet pañca sālajīnāsravāṃstyajet || 
 AS.Utt.13.12  pittaṃ kuryāt site
                        bindūnasitaśyāvapītakān |  
 malāktādarśatulyaṃ vā sarvaṃ śuklamadāharuk |  
 rogo 'yaṃ śuktikāsaṃjñaḥ saśakṛdbhedatṛḍjvaraḥ || 
 AS.Utt.13.13  kaphācchukle samaṃ śvetaṃ
                        ciravṛdhyadhimāṃsakam || 
 AS.Utt.13.14  śuklārmaśophastvarujaḥ
                        savarṇo bahalo mṛduḥ |  
 guruḥ snigdhombubindvābho balāsagrathitaḥ smṛtaḥ || 
 AS.Utt.13.15  bindubhiḥ
                        piṣṭadhavalairutsannaiḥ piṣṭakaṃ vadet || 
 AS.Utt.13.16  raktarājītataṃ śuklamūṣyate
                        yat savedanam |  
 saśophāśrūpadehaṃ ca sirotpātaḥ sa śoṇitāt || 
 AS.Utt.13.17  upekṣitaḥ sirotpāto rājīstā
                        eva vardhayan |  
 kuryāt sāsraṃ sirāharṣaṃ tenākṣyudvīkṣaṇākṣamam || 
 AS.Utt.13.18  sirājālaṃ sirājālaṃ
                        bṛhadraktaṃ ghanonnatam || 
 AS.Utt.13.19  śoṇitārma samaṃ ślakṣṇaṃ
                        padmābhamādhimāṃsakam || 
 AS.Utt.13.20  nīrukślakṣṇorjuno binduḥ
                        śaśalohitalohitaḥ || 
 AS.Utt.13.21  mṛdvāśuvṛdhyaruṅmāṃsaṃ
                        prastāri śyāvalohitam || 
 AS.Utt.13.22  prastāryarma malaiḥ sāsraiḥ
                        snāvarma snāvasannibham || 
 AS.Utt.13.23  śuṣkāsṛkpiṇḍavacchyāvaṃ
                        yanmāṃsaṃ bahalaṃ pṛthu || 
 AS.Utt.13.24  adhimāṃsārma tat
                        dāhagharṣavatyaḥ sirāvṛtāḥ |  
 kṛṣṇāsannāḥ sirāsaṃjñāḥ piṭakāḥ sarṣapopamāḥ || 
 AS.Utt.13.25
                         śuktiharṣasirotpātapiṣṭakagrathitārjunam |  
 sādhayedauṣadhaiḥ ṣaṭkaṃ śeṣaṃ śastreṇa saptakam || 
 AS.Utt.13.26  navotthaṃ tadapi
                        dravyairarmoktaṃ yattu pañcadhā |  
 tacchedyamasitaprāptaṃ māṃsasnāvasirāvṛtam |  
 carmoddālavaducchrāyi dṛṣṭiprāptaṃ tu varjayet || 
 AS.Utt.13.27  pittaṃ kṛṣṇe 'thavā dṛṣṭau
                        śuklaṃ todāśrurāgavat |  
 chitvā tvacaṃ janayati tena syātkṛṣṇamaṇḍalam || 
 AS.Utt.13.28  pakvajambūnibhaṃ
                        kiñcinnimnaṃ ca kṣataśukrakam |  
 tat kṛcchrasādhyaṃ yāpyaṃ tu dvitīyapaṭalavyadhāt || 
 AS.Utt.13.29  tatra todādibāhulyaṃ
                        sūcīviddhābhakṛṣṇatā |  
 tṛtīyapaṭalacchedādasādhyaṃ nicitaṃ vraṇaiḥ || 
 AS.Utt.13.30  śaṅkhaśuklaṃ kaphātsādhyaṃ
                        nātiruk śuddhaśukrakam || 
 AS.Utt.13.31
                         ātāmrapicchilāsrasrudātāsrapiṭakātiruk |  
 ajāviṭsadṛśocchrāyakārṣṇyā varjyāsṛjājakā || 
 AS.Utt.13.32  sirāśukraṃ malaiḥ
                        sāsraistajjuṣṭaṃ kṛṣṇamaṇḍalam |  
 satodadāhatāmrābhiḥ sirābhiravatanyate || 
 animittoṣṇaśītācchaghanāsrasrucca tattyajet || 
 AS.Utt.13.33  doṣaiḥ sāsraiḥ sadṛkkṛṣṇaṃ
                        nīyate śuklarūpatām |  
 dhavalāsropaliptābhaṃ niṣpāvārdhadalākṛti || 
 AS.Utt.13.34
                         atitīvrarujārāgadāhaśvayathupīḍitam |  
 pākātyayena tacchukraṃ varjayettīvravedanam || 
 AS.Utt.13.35  yasya vā liṅganāśo
                        'ntaḥśyāvaṃ yadvā salohitam |  
 atyutsedhāvagāḍhaṃ vā sāsranāḍīvraṇāvṛtam || 
 AS.Utt.13.36  purāṇaṃ viṣamaṃ madhye
                        vicchinnaṃ yacca śukrakam |  
 pañcetyuktā gadāḥ kṛṣṇe sādhyāsādhyavibhāgataḥ || 
 iti trayodaśo 'dhyāyaḥ || 
 
 
                    atha caturdaśo 'dhyāyaḥ | 
                     AS.Utt.14.1  athātaḥ
                        sandhisitāsitarogapratiṣedhaṃ nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.14.2  upanāhaṃ bhiṣak svinnaṃ
                        vrīhimukhena bhitvā maṇḍalāgreṇa samantāllekhayet |  
 tataḥ saidhavapippalīcūrṇena sakṣaudreṇa pratisārayet |  
 pūrvavacca badhnīyāt |  
 paṭolapatrāmalakakvāthenāścyotayet || 
 AS.Utt.14.3  parvaṇāmuttarasandhitribhāge
                        baḍiśenāvalambya vṛddhipatreṇārdhamātre chindyāt |  
 anyathāśrunāḍī syāt |  
 madhusaindhavapratisāritāṃ cārmavaccikitset || 
 AS.Utt.14.4  pūyālase sirāṃ
                        vidhyettatastamupanāhayedakṣipākoktaṃ cakṣeta |  
 saindhavārdrakakāsīsāyastāmraiḥ susūkṣmaiḥ sakṣaudrairañjanam || 
 AS.Utt.14.5  kṛmigranthiṃ karīṣeṇa svinnaṃ
                        bhitvā vilikhya ca kāsīsasaindhavatriphalāmākṣikaiḥ pratisārayet || 
 AS.Utt.14.6  śuktikāṃ pittābhiṣyandavat
                        sādhayet || 
 AS.Utt.14.7  balāsagrathitaṃ piṣṭakaṃ ca
                        sirāvyadhavarjaṃ kaphābhiṣyandavat || 
 AS.Utt.14.8  viśeṣatastilanālān yavanālān
                        vā haritaśalākānardhamāsamajākṣīreṇa bhāvayitvā śoṣayitvā ca dāhayet |  
 tatastadbhasma kṣārakalpena parisrāvyādarvīpralepādvipacet |  
 rasakriyeyaṃ balāsagrathitaśophopadehaharā |  
 ayameva ca kalpaḥ
                        phaṇijjāarjakāsphotabilvakapitthanirguṇḍyeraṇḍakumudotpalajātīkusumeṣu
                        pṛthak kāryaḥ || 
 AS.Utt.14.9
                         saindhavālamaricakaṭphalaśaṅkhasamudraphenairvartiḥ piṣṭake 'ñjanam
                        |  
 śuṇṭhīśigruphalapippalīsaindhavacūrṇo bījapūrakarasāpluto 'ñjanaṃ
                        piṣṭakamapaharati |  
 tadvattrikaṭukakaṭphalacūrṇo balāsagrathitaṃ ca || 
 AS.Utt.14.10  bṛhatīphalaṃ
                        pippalītaṇḍulapūritaṃ puṭapākena pacet |  
 taistaṇḍulaiścūrṇāñjanaṃ balāsagrathitapiṣṭakaghnam |  
 atyarthaśophe haritālasaindhavaśuṇṭhīdevadārupunarnavairbiḍālakaḥ || 
 AS.Utt.14.11  sirotpātaharṣajālārjuneṣu
                        raktābhiṣyandavat pratikuryāt |  
 viśeṣeṇa sirāharṣe svarṇagairiko madhuyukto 'ñjanam |  
 stanyānvitaṃ vā kāsīsaṃ kṣaudradrutaṃ vā kāsīsasaindhavamarjune
                        mātuluṅgarasena saśarkareṇāścyotanaṃ mastunā vā || 
 AS.Utt.14.12  śaṅkhanābhirmākṣikeṇa yuktā
                        sitayā vā samudraphenakoñjanam |  
 sphaṭikakuṅkumaśaṅkhanābhimadhuyaṣṭikā vā kṣaudrārdrāstadvadvā rasāñjanaṃ
                        kāsīsaṃ vā || 
 AS.Utt.14.13  arma tu pañcavidhamapi
                        yattanuraktaṃ dhūmāvilaṃ dadhinibhaṃ vā tacchukravat
                        kāyaśirovirekalekhanāñjanairupācaret || 
 AS.Utt.14.14  athetarasmin
                        snigdhasyāturasya peyāvilepijāṅgalarasānyatamāśitasya kṛtasvastyayanasya
                        sukhaśayanagatasyottānadehasya kiñcidavākśirasaḥ
                        sukhoṣṇāmbuplutatāntavasvinnanayanasya saindhavena
                        sabījapūrakarasenāñjayitvāṅguṣṭhakena nimīlitamakṣi
                        vimṛdgīyādābalāsagrathitarūpotpatteḥ |  
 itthaṃ ca saṃroṣitākṣasya pracalite 'rmādhimāṃsake niścalaṃ paricārakaḥ
                        śirodhārayet || 
 AS.Utt.14.15  anyaśca
                        vāmadakṣiṇānyatarapārśve 'nukūlaṃ sthito dṛḍhavastragarbhābhyāmaṅguṣṭhābhyāṃ
                        vartmanī nikṣipet |  
 atha vaidyaḥ kanīnakāt pravṛddhe 'rmaṇyapāṅgamakṣimāṇasya yatra yatra valī
                        jāyate tatra tatrārma baḍiśena mucuṭyā vā nātyāyataṃ gṛhītvā kiñcidunnamya
                        kṛṣṇaśuklamaṇḍalābhyāṃ sarvataḥ sūcyagreṇa mokṣayitvā kiñcidāñchet |  
 atha tīkṣṇena maṇḍalāgreṇa vṛddhipatreṇa vā vilikhya kanīnakaṃ copānīya
                        kanīnakasamameva caturbhāgaśeṣaṃ chindyāt |  
 varjayecca kanīnakaṃ sirāścāśruvahāḥ |  
 tathā hi nākṣi vyāpadyate || 
 AS.Utt.14.16  yattu jālavadarma vyāpi
                        tadeṣiṇyā yāvatkanīnakamanusarannunmocyonnamayya pūrvavat chindyāt |  
 tadvadapāṅgāt pravṛddhe kanīnakamīkṣamāṇasya yāvadapāṅgaṃ
                        copanīyāpāṅgasamameva tathā yāvadvarjayedapāṅgaṃ sirāścetyādi |  
 tataḥ plotena raktaṃ viśodhya samyak chinnamavekṣya saindhavacūrṇena punaḥ
                        punaḥ pratisārayedyavanālabhasmanā vā plotaśuddhaṃ ca punarmadhunā |  
 tataḥ śītāmbu pariṣiktaṃ sarpiṣā sukhoṣṇena pariṣicya madhughṛtāktaṃ pūrvavat
                        badhnīyāt |  
 mūrdhni pādayoścāsmai śatadhautaghṛtaṃ śītāṃśca pradehān dadyāt || 
 AS.Utt.14.17  snehoktaṃ cācāramādiśet |  
 dvitīye cāhni sāyaṃ prātarmadhukasarpiṣā koṣṇena śirastathāvabaddhameva cākṣi
                        siñcet |  
 pañcāhaṃ coṣṇodakānupānaṃ sarpiḥ pītvā jīrṇe pathyamaśnīyāt || 
 AS.Utt.14.18  tṛtīye divase vimucya
                        karañjabījasiddhena kṣīreṇākṣi svedayet |  
 lodhramadhukakiṃśukapaṭoladviharidrākoraṇḍamukulakvāthena
                        madhumiśreṇāścyotayet saptame 'hani sarvathā muñcet ātapākāśadarśanaṃ ca
                        pariharet || 
 AS.Utt.14.19  saśophe tu netre dhūmaḥ
                        śirovirecanaṃ ca |  
 anupaśāntarāge sirāvisrāvaṇam |  
 sāsrāve nasyam || 
 AS.Utt.14.20  tilān sulikhitān
                        madhukakākolīsuniṣaṇṇakapañcamūlaśarkarāśrutaśīte payasi saptāhaṃ
                        bhāvitāṃstenaiva payasā pīḍayet |  
 madhukaśatāhvāsārivānantāgarukākolīhareṇukailāvālukacūrṇaṃ ca pīḍyamāneṣu
                        ṣoḍaśabhāgena prakṣipet |  
 tattailamebhirevauṣadhaiḥ payasā cāṣṭaguṇena siddhaṃ nāvanādaśrurāgaghnaṃ
                        dṛṣṭiprasādanaṃ ca kṛṣṇagate tu vraṇe vraṇaśukravat kriyā |  
 armaśeṣe ca lekhanāñjanāni || 
 AS.Utt.14.21  tatra samyakchinne
                        varṇaviśuddhiḥ |  
 svasthatā ca |  
 hīnacchedāt punarvṛddhī rāgāśrupātaprakāśadarśanākṣamatvādi ca |  
 aticchedādakṣipākastambhasphuraṇāsrasrutitimirasaṃrambhavibaddhavartmāni |  
 teṣu yathāsvaṃ doṣodrekāt pratikuryāt |  
 nāgaramanaśśilālailāsaindhavaśarkarābhirardhakarṣāṃśābhiryuktaṃ
                        rasāñjanārdhapalaṃ kṣaudradrutamañjanādarmaśeṣaśleṣmatimirapillāmayaghram
                        || 
 AS.Utt.14.22  sirājāle sirā yāstu sthūlāḥ
                        kaṭhināścatā baḍiśena gṛhītvā maṇḍalāgreṇollikhet || 
 AS.Utt.14.23  sirāpiṭakāḥ
                        sūcyagreṇāvalambitāḥ kṛṣṇamanupaghnan chindyāt |  
 sūkṣmāstvavalikhet |  
 armavaccaitayoḥ śeṣamācaret || 
 AS.Utt.14.24  śukrakeṣu
                        yathāsvadoṣānusāreṇa
                        triphalāghṛtapānaraktamokṣavirecanāścyotanamukhālepanasyatarpaṇapuṭa |  
 pākān prayuñjīta || 
 AS.Utt.14.25  tatra vraṇaśukre
                        trivṛnniryūheṇa trirvipakvaṃ sarpiḥ pāyayet |  
 sirāṃ ca vidhyet |  
 duṣṭaśeṣaṃ ca piṇḍitamakṣigamasṛk jalaukobhirapaharet |  
 madhukakākolīmṛdvīkotpalavidārīkvāthena
                        mañjiṣṭhākṣīrakākolīmadhukakvathitājakṣīreṇa vā saśarkareṇāścyotayet
                        śītaiścāsya śirovaktraṃ dihyāt siñcecca |  
 evamapyanubaddhavedanaṃ śatāhvāyaṣṭyāhvavatā ghṛtamaṇḍenānuvāsayet || 
 AS.Utt.14.26  aśrurāgarujāśāntiṃ yadā
                        yasyopalakṣayet |  
 tadātadāñjanaiḥ śukraṃ lekhanīyairupācaret || 
 AS.Utt.14.27  
                        vaiḍūryasphaṭikaśaṅkhamuktāvidrumarūpyāyastraputtāmrasīsālamanaśśilākukkuṭāṇḍatvaksamudraphenarasāñjanasaindhavairajāpayaḥpiṣṭairvartayaśchyāyāśuṣkāḥ
                        kṣaudraghṛṣṭāḥ prātaḥ sāyaṃ ca prayuktā vraṇaśukranudaḥ |  
 karivarāhagogardabhāśvājoṣṭradaśanāḥśaṅkhamuktāsamudraphenāśca marica
                        caturthāṃśayutā jalapiṣṭā vartayaḥ kṣataśukraharāḥ |  
 lākṣāsuvarṇagairikacandanajātīmukulairvartirasṛkūpittaprasādanī
                        vraṇaśukraharā ca || 
 AS.Utt.14.28  nimnaṃ ca śukraṃ
                        sarujamunnamayet snehapānanasyajāṅgalarasaiḥ |  
 nīrujaṃ tarpaṇapuṭapākābhyām || 
 AS.Utt.14.29  tatra tarpaṇaṃ
                        mṛgaviṣkirapiśitaṃ
                        kāśmaryasuniṣaṇṇotpalamṛṇālaśṛṅgāṭakaśerudrākṣākṣīravidārījīvanīyāṃśca
                        kṣīreṇa pācayet tasmānnavanītamuddhṛtya
                        candanamadhuśarkarānantānīlotpalakalkairaṣṭaguṇena ca payasā vipakvaṃ
                        pūrvavadyojayet || 
 AS.Utt.14.30  puṭapākaṃ ca
                        kukkuṭamuddhṛtāntraṃ veśavārīkṛtya
                        candanasārivāmadhukaśarkarānantānīlotpalaprapauṇḍarīka jīvanīyakalkaiḥ
                        samadhughṛtaiḥ saṃsṛjya prāgiva kalpayet |  
 dvitvakchinnamevaṃ yāpayet || 
 AS.Utt.14.31  śuddhaśukre
                        haridrāmadhukasārivālodhraniryūheṇāścyotanam |  
 lodhracūrṇeṇa vā tāntavabaddhenoṣṇāmbumṛditena |  
 śuddhakoṣṭhasya ca dantījyotiṣmatīkalko 'vapīḍakaḥ |  
 śirovirecanadravyavipakvaṃ vā tailaṃ marśaḥ pratimarśo vā || 
 AS.Utt.14.32  
                        śuṇṭhīsaindhavamadhuyaṣṭikābṛhatīmūlatāmrarajobhirāmalakarasapiṣṭaistāmrapātraṃ
                        pralepayet |  
 tacca saghṛtairyavairāmalakapatraiśca bahuśo dhūpayet |  
 vartireṣā mahānīlā madhutoyaghṛṣṭā śuddhaśukraṃ nāśayati |  
 pūrvoktā ca dantavartiḥ |  
 aśāmyati tu śukre sarvatra punaḥ punaryathoktameva paryāyeṇa yojayet |  
 antarāntarā ca raktaṃ visrāvayet |  
 abhiṣyandapratiṣedhaṃ cekṣeta || 
 AS.Utt.14.33  athotsādanārthaṃ
                        śuddhaśukre sampraharṣaṇāni dadyāt |  
 triphalārasena tryahaṃ bhāvitena saindhavenāñjayet |  
 tadvat pippalībhirvā |  
 maricapippalīśirīṣabījabalāsagrathitoktakṣārāñjanairvā || 
 AS.Utt.14.34
                         sampraharṣaṇādrāgāśruvedanāsu sandhāvāñjanāni yuñjyāt |  
 śaṅkhaṃ tāmre stanyena ghṛṣṭaṃ saghṛtairyavaiḥ śamīpatraiśca dhūpayet anena
                        sandhāvāñjanenāñjayet |  
 tadvat suvarṇaṃ rūpyamayo va ghṛṣṭaṃ saghṛtairbadarīpatrairdhūpitamañjanam |  
 śaṅkho nistuṣāśca haritamudgāḥ piṣṭā vartiśrūrṇo vā madhuyukto 'ñjanaṃ
                        śukragharṣaṇam |  
 madhūkasāraśca madhunā bibhītakāsthimajjā vā || 
 AS.Utt.14.35  masūrā nistuṣāḥ
                        stanyapiṣṭāstaruṇadarbhāṅkurā ghṛtamājaṃ gokṣīraṃ śaraścāyase tāmreṇa
                        ghṛṣṭaṃ pratyañjanaṃ vedanāghnam |  
 yavagodhūmajīvanīyamāṃsīcūrṇena saghṛtaśarkarotkārikā svedopanāhe praṇītā
                        vedanāmapanayati śukraṃ cotsādayati |  
 tadvadānūpamāṃsaveśavāro vasāpayaḥ sarpirvimiśraḥ siddhaḥ || 
 AS.Utt.14.36
                         athaivamupanāhapracalitasyāñjanam |  
 gokharāśvoṣṭradantāḥ samudraphenaḥ śaṅkhaścārjunakaṣāyapiṣṭā vartirlekhanī |  
 samudraphenaśaṅkhakharparaśukāsthikharanāgāśvagobālāstindukakaṣāyapiṣṭā vā
                        || 
 AS.Utt.14.37  pratyañjanaṃ ca
                        taruṇabadarakhadiratindukāsthnāmantardhūmadagdhānāṃ cūrṇam |  
 utsannaṃ vā saśalyaṃ vā śukraṃ bālādibhirlikhet puṭapākena vā |  
 balāsagrathitoktakṣārarasakriyayā vā || 
 AS.Utt.14.38  sirāśukre tvadṛṣṭighne
                        taruṇe vraṇaśukravat kuryāt || 
 AS.Utt.14.39  añjanaṃ cāsya
                        prapauṇḍarīkamadhukaharidrāloharajoñjanabṛhatīkṣīrakākolīrajāpayaḥpiṣṭā
                        yavairghṛtayuktairāmalakīpatraiśca paryāyeṇa dhūpitā vartiḥ || 
 AS.Utt.14.40  apraśāntameva marmavat
                        sādhayet |  
 samākṣikaṃ tu rasāñjanaṃ pratisāraṇam |  
 saptame divase
                        kukkuṭāṇḍakapālasphaṭikacandanamanaśśilālairaśvavarāhadaśanaiśca vartiṃ
                        kṛtvāñjayet |  
 udadhikaphaśaṅkhacandanairajāpayaḥpiṣṭairvartirmadhughṛṣṭā pratyaṃjanaṃ
                        sirāśukrajit |  
 anupaśame paśyati cāture kiñcididamevāsakṛt kurvīta || 
 AS.Utt.14.41  ajakāmadṛṣṭyupaghātinīṃ
                        kṛṣṇāntajāmasravisrāvaṇairmadhuravirecanaiḥ kṣīrabastibhiñca sādhayet |  
 sirāśukravacca śastrakarmādividhineti |  
 bhavati cātra || 
 AS.Utt.14.42  ajakāyāmasādhyāyāṃ śukre
                        'nyatra ca tadvidhe |  
 vedanopaśamaṃ snehapānāsṛksrāvaṇādibhiḥ |  
 kuryāt bībhatsatāṃ jetuṃ śukratvotsedhasādhanam || 
 AS.Utt.14.43
                         nārikelāsthibhallātatālavaṃśakarīrajam |  
 bhasmādbhiḥ srāvayettābhirbhāvayet karabhāsthijam || 
 AS.Utt.14.44  cūrṇaṃ śukreṣvāsādhyeṣu
                        tadvaivarṇyaghramañjanam |  
 sādhyeṣu sādhanāyālamidameva ca śīlitam || 
 AS.Utt.14.45  ajakāṃ pārśvato vidhvā
                        sūcyā visrāvya codakam |  
 samaṃ prapīḍyāṅguṣṭhena vasārdreṇānu pūrayet || 
 AS.Utt.14.46  vraṇaṃ gomāṃsacūrṇena
                        baddhaṃ baddhaṃ vimucya ca |  
 saptarātrādvraṇe rūḍhe kṛṣṇabhāṃge same sthite || 
 AS.Utt.14.47  snehāñjanaṃ ca kartavyaṃ
                        nasyaṃ ca kṣīrasarpiṣā |  
 tathāpi punarādhmāte bhedacchedādikāṃ kriyām |  
 yuktyā kuryādyathā nāticchedena syānnimajjanam || 
 AS.Utt.14.48  nityaṃ ca śukreṣu śṛtaṃ
                        yathāsvaṃ pāne ca marśe ca ghṛtaṃ vidadhyāt |  
 na hīyate labdhabalā tathāntastīkṣṇāñjanairdṛk pratataṃ prayuktaiḥ || 
 iti caturdaśo 'dhyāyaḥ || 
 
 
                    atha pañcadaśo 'dhyāyaḥ | 
                     AS.Utt.15.1  athāto dṛṣṭirogavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.15.2  sirānusāriṇi male prathamaṃ
                        paṭalaṃ śrite |  
 avyaktamīkṣate rūpaṃ vyaktamapyanimittataḥ || 
 AS.Utt.15.3  prāpte dvitīyaṃ
                        paṭalamabhūtamapi paśyati |  
 bhūtaṃ tu yatnādāsannaṃ dūre sūkṣmañca nekṣate || 
 AS.Utt.15.4  dūrāntikasthaṃ rūpañca
                        viparyāsena manyate |  
 doṣe maṇḍalasaṃsthāne maṇḍalānīva paśyati || 
 AS.Utt.15.5  dvidhaikaṃ dṛṣṭimadhyasthe
                        bahudhā bahudhā sthite |  
 dṛṣṭerabhyantaragate drasvavaḍhraviparyayam || 
 AS.Utt.15.6  nāntikasthamadhassaṃsthe
                        dūragaṃ noparisthite |  
 pārśve paśyenna pārśvasthe timirākhyoyamāmayaḥ || 
 AS.Utt.15.7  prāptoti kācatāṃ doṣe
                        tṛtīyapaṭalāśrite |  
 tenordhvamīkṣate nādhastanucailāvṛtopamam |  
 yathāvarṇañca rajyeta dṛṣṭirhīyeta ca kramāt || 
 AS.Utt.15.8  tathāpyupekṣamāṇasya
                        caturthaṃ paṭalaṃ gataḥ |  
 liṅganāśaṃ malaḥ kurvan chādayeddṛṣṭimaṇḍalam || 
 AS.Utt.15.9  tatra vātena timire
                        vyāviddhamiva paśyati |  
 calāvilāruṇābhāsaṃ prasannañcekṣate muhuḥ || 
 AS.Utt.15.10  jālāni keśān
                        maśakānnaśmīṃścopokṣitetra ca |  
 kācībhūte dṛgaruṇā paśyatyāsyamanāsikam || 
 AS.Utt.15.11  candradīpādyanekatvaṃ
                        vakramṛjvapi manyate |  
 vṛddhaḥ kāco dṛśaṃ kuryādrajo dhūmāvṛtāmiva || 
 AS.Utt.15.12  spaṣṭāruṇābhāṃ vistīrṇāṃ
                        sūkṣmāṃ vā hatadarśanām |  
 saliṅganāśo vāte tu saṅkocayati dṛksirāḥ |  
 dṛṅmaṇḍalaṃ viśatyantargambhīrā dṛgasau smṛtā || 
 AS.Utt.15.13  pittaje timire
                        vidyutkhadyotodyotadīpitam |  
 śikhitittiripatrābhaṃ prāyo nīlañca paśyati || 
 AS.Utt.15.14  kāce dṛkkāṃsyanīlābhā
                        tādṛgeva ca paśyati |  
 arkendupariveṣāgnimarīcīndradhanūṃṣi ca || 
 AS.Utt.15.15  bhṛṅganīlā nirālokā
                        dṛksnigdhā liṅganāśataḥ |  
 dṛṣṭiḥ pittena drasvākhyā sā drasvā drasvadarśinī |  
 bhavet pittavidagdhākhyā pītā pītābhadarśanā || 
 AS.Utt.15.16  kaphena timire prāyaḥ
                        snigdhaṃ śvetañca paśyati |  
 śaṅkhendukundakusumaiḥ kumudairiva cācitam || 
 AS.Utt.15.17  kāce tu
                        niṣprabhendvarkapradīpādyairivācitam |  
 sitābhāsā ca dṛṣṭissyālliṅganāśe tu dṛśyate || 
 AS.Utt.15.18  mūrtaḥ kapho dṛṣṭigataḥ
                        snigdho darśananāśanaḥ |  
 bindurjalasyeva calaḥ padminīpuṭasaṃśritaḥ || 
 AS.Utt.15.19  uṣṇe saṅkocamāyāti
                        cchāyāyāṃ parisarpati |  
 śaṅkhakundedukumudasphaṭikopamaśuklimā || 
 AS.Utt.15.20  raktena timire raktaṃ
                        tamobhūtañca paśyati |  
 kācena raktā kṛṣṇā vā dṛṣṭistādṛk ca paśyati |  
 liṅganāśepi dṛk tādṛṅniṣprabhā hatadarśanā || 
 AS.Utt.15.21  saṃsargasannipāteṣu vidyāt
                        saṅkīrṇalakṣaṇān |  
 timirādīnakasmācca taiḥ syādvyaktākulekṣaṇaḥ |  
 timire śeṣayordṛṣṭau citro rāgaḥ prajāyate || 
 AS.Utt.15.22  dyotate nakulasyeva yasya
                        dṛṅnicitā malaiḥ |  
 nakulāndhaḥsa tatrāhni citraṃ paśyati no niśi || 
 AS.Utt.15.23  arke
                        'stamastakanyastagabhastau stambhamāgatāḥ |  
 sthagayanti dṛśaṃ doṣā doṣāndhaḥ sa gadoparaḥ || 
 AS.Utt.15.24  divākarakaraspṛṣṭā bhraṣṭā
                        dṛṣṭipathānmalāḥ |  
 vilīnalīnā yacchanti vyaktamatrāhni darśanam || 
 AS.Utt.15.25  uṣṇataptasya sahasā
                        śītavārinimajjanāt |  
 tridoṣaraktasaṃpṛkto yātyūṣmordhvaṃ tatokṣiṇī |  
 dāhoṣe malinaṃ śukramahanyāviladarśanam || 
 AS.Utt.15.26  rātrāvāndhyaṃ ca jāyeta
                        vidagdhoṣṇena sā smṛtā || 
 AS.Utt.15.27
                         bhṛśamamlāśanāddoṣaissāsrairyā dṛṣṭirācitā |  
 sakledakaṇḍūḥ kaluṣā vidagdhāmlena sā smṛtā || 
 AS.Utt.15.28
                         śokajvaraśirorogasantaptasyānilādayaḥ |  
 dhūmāvilāṃ dhūmadṛśaṃ dṛśaṃ kuryuḥ sa dhūmaraḥ || 
 AS.Utt.15.29  sahasaivālpasatvasya
                        paśyato rūpamadbhutam |  
 bhāsvaraṃ bhāskarādiṃ vā vātādyā nayanāśritāḥ || 
 AS.Utt.15.30  kurvanti tejaḥ saṃśoṣya
                        dṛṣṭiṃ muṣitadarśanām |  
 vaiḍūryavarṇāṃ stimitāṃ prakṛtisthāmivāvyathām |  
 aupasargika ityeṣa liṅganāśaḥ atra varjayet || 
 AS.Utt.15.31  vinā kaphālliṅganāśān
                        gambhīrāṃ drasvajāmapi || 
 AS.Utt.15.32  ṣaṭkācā nakulāndhaśca
                        yāpyāśśeṣāṃstu sādhayet |  
 dvādaśeti gadā dṛṣṭau nirdiṣṭāḥ saptaviṃśatiḥ || 
 iti pañcadaśo 'dhyāyaḥ || 
 
 
                    atha ṣoḍaśo 'dhyāyaḥ | 
                     AS.Utt.16.1  athātastimirapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.16.2  timiraṃ kācatāṃ yāti kāco
                        'pyāndhyamupekṣayā |  
 netrarogeṣvato ghoraṃ timiraṃ sādhayet drutam || 
 AS.Utt.16.3  tulāṃ paceta jīvantyā droṇe
                        'pāṃ pādaśeṣite |  
 tatkvāthe dviguṇakṣīraṃ ghṛtaprasthaṃ vipācayet || 
 AS.Utt.16.4
                         prapauṇḍarīkakākolīpippalīlodhrasaindhavaiḥ |  
 śatāhvāmadhukadrākṣā sitādāruphalatrayaiḥ |  
 kārṣikairniśi tatpītaṃ timirāpaharaṃ param || 
 AS.Utt.16.5
                         drākṣācandanamañjiṣṭhākākolīdvayajīvakaiḥ |  
 sitāśatāvarīmedāpuṇḍrāhvamadhukotpalaiḥ || 
 AS.Utt.16.6  pacejjīrṇaghṛtapasthaṃ
                        samakṣīraṃ picūnmitaiḥ |  
 hanti tacchrukratimiraraktarājīśirorujaḥ || 
 AS.Utt.16.7
                         paṭolanimbakaṭukādārvīsevyavarāvṛṣam |  
 sadhanvayāsatrāyantīparpaṭaṃ pālikaṃ pṛthak || 
 AS.Utt.16.8  prasthamāmalakānāṃ ca
                        kvāthayedarmaṇe 'mbhasaḥ |  
 tadāḍhakerdhapalikaiḥ piṣṭaiḥ prasthaṃ ghṛtāt pacet || 
 AS.Utt.16.9
                         mustabhūnimbayaṣṭyāhvakuṭayodīcyacandanaiḥ |  
 savyoṣacavyaistatsarpirghrāṇakarṇākṣirogajit || 
 AS.Utt.16.10
                         vidradhijvaraduṣṭārurvisarpāpacikuṣṭhanut |  
 viśeṣācchrukratimiranaktāndhyoṣṇāmladāhahṛt || 
 AS.Utt.16.11  triphalāṣṭapalaṃ kvāthyaṃ
                        pādaśeṣaṃ jalāḍhake |  
 tena tulyapayaskena triphalāpalakalkavān || 
 AS.Utt.16.12  ardhaprastho ghṛtātsiddhaḥ
                        sitayā mākṣikeṇa vā |  
 yuktaṃ pibettattimirī tadyuktaṃ vā varārasam || 
 AS.Utt.16.13
                         yaṣṭīmadhudvikākolīvyāghrīkṛṣṇāmṛtotpalaiḥ |  
 pālikaiḥ sasitādrākṣairghṛtaprasthaṃ pacet samaiḥ || 
 AS.Utt.16.14
                         ajākṣīravarāvāsāmārkavasvarasaiḥ pṛthak |  
 mahātraiphalamityetat paraṃ dṛṣṭivikārajit || 
 AS.Utt.16.15  traiphalenātha haviṣā
                        lihānastriphalāṃ niśi |  
 yaṣṭīmadhukasaṃyuktāṃ madhunā ca pariplutām || 
 AS.Utt.16.16  māsamekaṃ hitāhāraḥ
                        pibannāmalakodakam |  
 sauparṇaṃ labhate cakṣurityāha bhagavān nimiḥ || 
 AS.Utt.16.17  gavyaṃ ghṛtaṃ loharajo
                        bhājane bādare sthitam |  
 triphalācūrṇasahitaṃ pītaṃ timiranāśanam || 
 AS.Utt.16.18  purāṇaṃ ca
                        sitābhīruyaṣṭīmadhukacūrṇavat |  
 niṣiktamagnivarṇairvā jīrṇaṃ sarpirayoguḍaiḥ || 
 AS.Utt.16.19
                         hemarūpyāyasaiścūrṇairyuktāṃ vā triphalāṃ pṛthak |  
 ghṛtakṣaudrānvitāmadyāt kevalāṃ vā vicūrṇitām || 
 AS.Utt.16.20  tāpyāyastriphalācūrṇaṃ
                        madhujīrṇaghṛtadrutam |  
 lohapātre sthitaṃ māsaṃ māṣarāśau ca bhakṣayet || 
 AS.Utt.16.21  saktūn
                        vādyātsasarpiṣkāṃstriphalācūrṇasaṃyutān |  
 bhuñjīta vā susiddhena sūpenāmalakaiḥ saha || 
 AS.Utt.16.22  prātarbhaktasya vā
                        pūrvamadyāt pathyāṃ pṛthak pṛthak |  
 mṛdvīkāśarkarākṣaudraiḥ satataṃ timirāturaḥ || 
 AS.Utt.16.23  kvāthosanāt
                        bhṛṅgarasastailaṃ kālatilodbhavam |  
 lohapātre tadekatra sādhitaṃ nāvanaṃ hitam || 
 AS.Utt.16.24  srotojāṃśāṃścatuṣṣaṣṭiṃ
                        hemāyorūpyatāmrakaiḥ |  
 yuktān pratyekamekāṃśairandhamūṣodarasthitān || 
 AS.Utt.16.25  dhmāpayitvā samāvṛttaṃ
                        tatastacca niṣecayet |  
 rasaskandhakaṣāyeṇa saptakṛtvaḥ pṛtthak pṛthak || 
 AS.Utt.16.26  vaiḍūryamuktāśaṅkhānāṃ
                        tribhirbhāgairyutaṃ tataḥ |  
 cūrṇāñjanaṃ prayuñjīta tatsarvatimirāpaham || 
 AS.Utt.16.27  nirdagdhaṃ
                        badarāṅgāraistutthaṃ cetthaṃ niṣecitam |  
 kramādajāpayaḥ sarpiḥ kṣaudraistasmāt paladvayam || 
 AS.Utt.16.28
                         kārṣikaistāpyamaricasrotojakaṭukānataiḥ |  
 paṭulodhraśilāpathyākaṇailāñjanaphenakaiḥ || 
 AS.Utt.16.29  yuktaṃ palena yaṣṭyāśca
                        mūṣāntardhmātacūrṇitam |  
 hanti kācārmanaktāndhyaraktarājīḥ suśīlitaḥ |  
 cūrṇo viśeṣāttimiraṃ bhāskaro bhāskaro yathā || 
 AS.Utt.16.30
                         manohvāsaindhhavavyoṣaśaṅkhanābhīrasāñjanam |  
 katakaṃ candanaṃ pheno viḍaṅgāni sitopalā || 
 AS.Utt.16.31  kukkuṭāṇḍakapālaṃ ca
                        jalapiṣṭā sukhāvatī |  
 hantyeṣā madhunā ghṛṣṭā kācataimiryaśuklakān || 
 AS.Utt.16.32
                         triphalākukkuṭāṇḍatvakkāsīsamayaso rajaḥ |  
 nīlotpalaṃ viḍaṅgāni phenaṃ ca saritāṃ pateḥ || 
 AS.Utt.16.33  ājena payasā piṣṭvā
                        lepayettāmrabhājanam |  
 saptarātre gate bhūyaḥ piṣṭaṃ kṣīreṇa vartayet |  
 eṣā dṛṣṭipradā vartirapi syādbhinnacakṣuṣaḥ || 
 AS.Utt.16.34  añjanaṃ kṛṣṇasarpāsye
                        nihitaṃ kuśaveṣṭite |  
 tatastataḥ samudvṛtya māsāt sañcūrṇayet saha || 
 AS.Utt.16.35  sumanaḥkṣārakaiḥ
                        śuṣkairardhāṃśaiḥ saindhavena ca |  
 prayojayedrāgavati timire tadvarāñjanam || 
 AS.Utt.16.36  payasā trayametacca
                        cūrṇayitvā subhāvitam || 
 AS.Utt.16.37  sāmānyaṃ sādhanaṃ
                        tvetatpratidoṣamataḥ śṛṇu || 
 AS.Utt.16.38  vātaje timire tatra
                        daśamūlāmbhasā ghṛtam |  
 kṣīre caturguṇe śreṣṭhākalkapakvaṃ pibettataḥ || 
 AS.Utt.16.39  triphalāpañcamūlānāṃ
                        kaṣāyaṃ kṣīrasaṃyutam |  
 eraṇḍatailasaṃyuktaṃ yojayeta virecanam || 
 AS.Utt.16.40
                         śaṅkhinītilvakaśyāmādantīrniṣkāthya vā jale |  
 trivṛtkalkapratīvāpaṃ tena pakvaṃ ghṛtaṃ pibet || 
 AS.Utt.16.41
                         prapauṇḍarīkabṛhatībalānaladasaindhavaiḥ |  
 dārubilvāḍakīkṛṣṇā hariddrāmadhuyaṣṭibhiḥ |  
 siddhaṃ caturguṇakṣīraṃ tailaṃ nasto niṣecayet || 
 AS.Utt.16.42
                         sitairaṇḍajaṭāsiṃhīphaladāruniśānataiḥ |  
 śatāhvābilvamūlaiśca tailaṃ pakvaṃ payo 'nvitam |  
 nasyaṃ sarvordhvajatrūtthavātaśleṣmāmayārtiṣu || 
 AS.Utt.16.43  vasāñjane ca vaiyāghrī
                        vārāhī vā praśasyate |  
 gṛdhrāhikukkuṭotthā vā madhukenānvitā pṛthak || 
 AS.Utt.16.44  pratyañjanaṃ ca srotojaṃ
                        rasakṣīraghṛtaiḥ kramāt |  
 niṣiktaṃ pūrvavadyojyaṃ timiraghnamanuttamam || 
 AS.Utt.16.45  nacedevaṃ śamaṃ yāti
                        tatastarpaṇamācaret || 
 AS.Utt.16.46
                         śatāhvākuṣṭhanaladakākolīdvayayaṣṭibhiḥ |  
 prapauṇḍarīkasaralapippalīdevadārubhiḥ |  
 sarpiraṣṭaguṇakṣīraṃ pakvaṃ tarpaṇamuttamam || 
 AS.Utt.16.47  prasādanaṃ snehanaṃ ca
                        puṭapākaṃ prayojayet || 
 AS.Utt.16.48  vātapīnasavaccātra nirūhaṃ
                        sānuvāsanam || 
 AS.Utt.16.49  pittaje timire
                        sarpirjīvanīyaphalatrayaiḥ |  
 vipācitaṃ pāyayitvā snigdhasya vyadhayetsirām |  
 śarkarailātrivṛccūrṇairmadhuyuktairvirecayet || 
 AS.Utt.16.50
                         mañjiṣṭhālodhramadhukasārivācandanaiḥ śṛtam |  
 jalaṃ saśarkarāstanyaṃ netraseke praśasyate || 
 AS.Utt.16.51  stanyaṃ vā
                        padmakośīrakṣīrivṛkṣāṅkuraiḥ śṛtam |  
 taptairnirvāpitaṃ sarpirasakṛllohapiṇḍakaiḥ || 
 AS.Utt.16.52  vimarditasitādrākṣaṃ himaṃ
                        taccākṣisecanam |  
 śītānālepasekādīn mukhe mūrdhni ca śīlayet || 
 AS.Utt.16.53
                         sārivāpadmakośīramustāśābaracandanaiḥ |  
 vartiḥ śastāñjane cūrṇastathā padmotpalāñjanaiḥ |  
 sanāgapuṣpakarpūrayaṣṭyāhvasvarṇagaurikaiḥ || 
 AS.Utt.16.54
                         lodhramūrvāprapuṇḍrāhvamāṃsīyaṣṭyāhvacandanaiḥ |  
 sośīraiḥ sādhitaṃ sarpiḥ sakṣīraṃ tarpaṇaṃ hitam || 
 AS.Utt.16.55  ebhirevauṣadhaiśchāge pakve
                        yakṛti tadrase |  
 pūrvavat puṭapākaśca kāryastimiranāśanaḥ || 
 AS.Utt.16.56  śleṣmodbhave
                        'mṛtākvāthavarākaṇaśṛtaṃ ghṛtam |  
 vidhyet sirāṃ pītavato dadyāccānu virecanam |  
 kvāthaṃ pūgābhayāśuṇṭhīkṛṣṇākumbhanikumbhajam || 
 AS.Utt.16.57
                         karañjakaṭphalavacātriphalāpañcakolakaiḥ |  
 sadārvīkaiḥ payo yuktaṃ siddhaṃ tailaṃ ca nāvanam || 
 AS.Utt.16.58
                         śaṅkhapriyaṅgunaipālīkaṭutrikaphatrikaiḥ |  
 dṛgvaimalyāya vimalā vartiḥ syāt kokilā punaḥ || 
 AS.Utt.16.59
                         kṛṣṇaloharajovyoṣasaindhavatriphalāñjanaiḥ |  
 pītākhyā dviniśākuṣṭhanatapatrakaṇoṣaṇaiḥ || 
 AS.Utt.16.60
                         patrapītāvarāvyoṣaśilālanatasaindhavaiḥ || 
 AS.Utt.16.61
                         manohvāśaṅkhasindhūtthamaricaistimiraṃ jayet |  
 vartiḥ pragāḍhamapyāśu śukrapillāmayārma ca || 
 AS.Utt.16.62
                         tālīsapāṭhākiṇihīvellamāṃsīniśābhayaiḥ |  
 piṣṭaiḥ kṣīridrumakvāthe ghṛtaṃ siddhaṃ ca tarpaṇam || 
 AS.Utt.16.63  puṭapākaṃ ca
                        piśitairjāṅgalaiḥ saindhavānvitaiḥ |  
 sapippalīmadhughṛtaiḥ kalkitaiḥ prāgivācaret || 
 AS.Utt.16.64  śigrupatrairjalasvinnaiḥ
                        kāryaḥ svedaśca mātrayā || 
 AS.Utt.16.65  raktaje pittavat kāryaṃ
                        sannipāte yatholbaṇam || 
 AS.Utt.16.66  vyāghrarṣyagośikhivasā
                        yavakvāthapayoyutā |  
 dūrvāmadhukakalkena vipakvā tarpaṇe hitā || 
 AS.Utt.16.67
                         yaṣṭyanantādvibṛhatīpippalīlavaṇadvayaiḥ |  
 salohacandanaiḥ pakvaṃ yakṛtā śalyakasya ca |  
 mṛgagodhāśaśānāṃ ca puṭapākaṃ prakalpayet || 
 AS.Utt.16.68  dadyāduśīraniryūhe cūrṇitaṃ
                        kaṇasaindhavam |  
 tatsrutaṃ saghṛtaṃ bhūyaḥ pacet kṣaudraṃ kṣipeddhane |  
 śīte cāsmin hitamidaṃ sarvaje timire 'ñjanam || 
 AS.Utt.16.69  kuṣṭhaṃ vā
                        śarkaropetamāntarikṣeṇa vāriṇā |  
 niṣkāthyaṃ sarpiḥkṣaudrābhyāṃ saṃsṛṣṭaṃ prāgivāñjanam || 
 AS.Utt.16.70  sroto 'ñjanaṃ sasauvīraṃ
                        veṣṭayitvājamedasā |  
 vaṭapatrairanu tathā darbhaiḥ kṛṣṇamṛdānu ca |  
 gomayānalapakvaṃ tat praśastaṃ cūrṇamañjanam || 
 AS.Utt.16.71
                         urabhraśalyakaśvāviṇmārjāraśikhijanmamiḥ |  
 vasābhirvidhinānena yogā yojyāḥ pṛthak pṛthak || 
 AS.Utt.16.72
                         vaṭaprarohamadhukadūrvālodhratilotpalaiḥ |  
 vayombupiṣṭaiḥ saghṛtaiḥ śiro vaktraṃ ca lepayet || 
 AS.Utt.16.73  kuryācchiraḥ
                        parīṣekamebhireva payaḥśṛtaiḥ || 
 AS.Utt.16.74  sannipāte yaduditaṃ
                        doṣodrekaṃ vibhajya tat |  
 saṃsarge 'pi prayuñjīta kāce timiravat kriyā || 
 AS.Utt.16.75  na tu tatra sirāṃ vidhyet
                        dṛksthitā yantrapīḍanāt |  
 kuryurāndhyaṃ malā dadyāt sravye tvasre jalaukasaḥ || 
 AS.Utt.16.76
                         dhūmarākhyāmlapittoṣṇavidāhe jīrṇasarpiṣā |  
 snigdhaṃ virecayecchītaiśśītairdihyā ca sarvataḥ || 
 AS.Utt.16.77
                         gośakṛdrasadugdhājyairvipakvaṃ śasyate 'ñjanam |  
 svarṇagaurikatālīsacūrṇāvāpā rasakriyā || 
 AS.Utt.16.78
                         purāṇaguḍakāsīsapippalīkaṭphalādrajaḥ |  
 bhāvitaṃ triphalāmbhobhiḥ śuṣkaṃ goviḍrasāplutam |  
 niśāndhvatimire sadyo guṭikā hanti tatkṛtā || 
 AS.Utt.16.79  dadhnā vighṛṣṭaṃ maricaṃ
                        rātryandhāṃjanamuttamam |  
 bhṛṣṭaṃ ghṛtaṃ kumbhayoneḥ patraiḥ pāne ca pūjitam || 
 AS.Utt.16.80
                         kārañjikotpalasvarṇagaurikāmbhojakesaraiḥ |  
 goviḍrasena piṣṭeyaṃ vartirnaktāndhyanāśinī || 
 AS.Utt.16.81  kṣaudrajātīrasābhyāṃ vā
                        dviharidrārasāñjanaiḥ |  
 ajāmūtreṇa vā kauntīkṛṣṇāstrotojasaindhavaiḥ || 
 AS.Utt.16.82  gośakṛdrasapiṣṭairvā
                        dviniśāpippalīyutaiḥ |  
 kālānusārītālīsapatrayaṣṭyāhvanāgaraiḥ || 
 AS.Utt.16.83  kaṇā vā kāpile pitte
                        māsārdhaṃ paribhāvitā |  
 yakṛtpitteṣu vā godhāśaśarṣyarurubarhiṇām || 
 AS.Utt.16.84  khādecca plīhayakṛtī māhiṣe
                        tailasarpiṣā |  
 ghṛte siddhāni jīvantyāḥ pallavāni ca bhakṣayet |  
 tathātimuktakairaṇḍasohalābhīrujāni ca || 
 AS.Utt.16.85  vraṇavaccākṣirogeṣu
                        bhojyābhojyāni nirdiśet || 
 AS.Utt.16.86  avidhāritavegasya bhajato
                        'ñjananāvanam |  
 tyajataḥ krodhaśokau ca timiraṃ nāśnute 'ntaram || 
 AS.Utt.16.87  triphalāmaśnato rātrau
                        saṃskṛtaṃ pibato ghṛtam |  
 bhuktvā cāpibatastoyaṃ timiraṃ laghu śāmyati || 
 AS.Utt.16.88  suṣabhavyaṃ sukanyāṃ ca
                        skandaṃ cyavanamaśvinau |  
 paḍetān yaḥ smarennityaṃ tasya cakṣurna hīyate || 
 AS.Utt.16.89
                         cintābhighātabhīśokaraukṣyāmotkuṭikāsanāt |  
 virekanasyavamanapuṭapākādivibhramāt || 
 AS.Utt.16.90  vidagdhāhāravamanāt
                        kṣuttṛṣṇādividhāraṇāt |  
 akṣirogāvasānācca paśyettimirarogivat || 
 AS.Utt.16.91
                         sūryoparāgānalavidyudādivilokanenopahatekṣaṇasya |  
 santarpaṇaṃ snigdhahimādi yojyaṃ tathāñjanaṃ hema ghṛtena ghṛṣṭam || 
 AS.Utt.16.92  cakṣūrakṣāyāṃ sarvakālaṃ
                        manuṣyairyatnaḥ kartavyo jīvite yāvadicchā |  
 vyārtho loko 'yaṃ tulyarātrindivānāṃ puṃsāmandhānāṃ vidyāmāne 'pi vitte
                        || 
 AS.Utt.16.93
                         triphalārudhirasrutirviśuddhirmanaso nirvṛtirañjanaṃ sanasyam |  
 śakunāśanatā sapādapūjā ghṛtapānaṃ ca sadaiva netrarakṣā || 
 AS.Utt.16.94  ahitādaśanāt sadā
                        nivṛttirbhṛśabhāsvaccalasūkṣmavīkṣaṇācca |  
 muninā niminopadiṣṭametat paramaṃ rakṣaṇamīkṣaṇasya puṃsām || 
 AS.Utt.16.95
                         tamālatṛṭikuṅkumānyasitamutpalaṃ pippalī sitāñjanamayorajo
                        maricakākamācītvacaḥ |  
 sayaṣṭimadhukāñjanānyudadhiphenamakṣyāmayeṣvanuttamamato 'ñjanaṃ vimalamāśu
                        taimiryahṛt || 
 iti ṣoḍaśo 'dhyāyaḥ || 
 
 
                    atha saptadaśo 'dhyāyaḥ | 
                     AS.Utt.17.1  athāto liṅganāśapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayomaharṣayaḥ || 
 AS.Utt.17.2  liṅganāśe nīlikā
                        paṭalamāndhyamiti paryāyāḥ |  
 saḥ ślaiṣmika eva prāk sādhyo 'bhihitaḥ |  
 tasya punaḥ ṣaḍupadravāḥ |  
 āvartakī 
 śarkarā 
 rājīmatī 
 chinnāṃśukā 
 candrakī 
 chatrakī ceti || 
 AS.Utt.17.3  tatra
                        śvetāruṇāvartavadanavasthitā dṛṣṭirāvartakī |  
 arkakṣīraleśeneva kūrcikāpiṇḍeneva cācitā śarkarā |  
 śāliśūkābharājyāvṛtā rājīmatī |  
 chinnaviṣamadagdhābhā saruk chinnāṃśukā |  
 kāṃsyasamacchāyā candrakasaṃsthānā candrakī |  
 naikavarṇā chatranibhā chatrakī |  
 tā na vidhyet |  
 api ca || 
 AS.Utt.17.4  na vidhyedasirārhāṇāṃ na
                        tṛṭpīnasakāsinām |  
 nājīrṇabhīruvamitaśiraḥkarṇākṣiśūlinām |  
 nātyuṣṇaśītavātābhre nāsampūrṇāṃ ca nīlikām || 
 AS.Utt.17.5  asañjātā hi viṣamā
                        dadhimastutanuśca sā |  
 śalākayāvaghṛṣṭāpi punarūrdhvaṃ prapadyate |  
 karoti vedanāṃ tīvrāṃ dṛṣṭiṃ ca sthagayet punaḥ || 
 AS.Utt.17.6  sā ca sampūryate śīghraṃ
                        śleṣmalarvātapittalaiḥ |  
 cirātsopadravā ca syānniṣprekṣyātvarhati vyadham || 
 AS.Utt.17.7  atha snigdhasya viriktasya
                        ghṛtaiḥ sambhojitasya niśi rasena prīṇitottamāṅgasyābhuktavataḥ
                        sajjopakaraṇasya vimale 'hani sādhake ca kṛtasvastyayanasya
                        vihitādityavidehādhipatipraṇāmasya pūrvāhṇe nivātaprakāśadeśasthasya
                        pratyādityamāstaraṇena labdhamārdavāyāṃ bhāmau
                        prasāritacaraṇayugmamupaviṣṭasya kṣititalagatasamatalobhayapāṇeḥ pṛṣṭhataḥ
                        sukhopaviṣṭena paricārakeṇa hastābhyāṃ niścalamavalambitaśirasaḥ
                        kiściduttānāsyasya svāṃ nāsāmitaraccekṣaṇamīkṣamāṇasyāturasya
                        jaṅghayorupariṣṭānnātyucchritāsananiviṣṭo bhiṣag dakṣiṇahastānulomamakṣi
                        mukhabāṣpasvinnaṃ nimīlitamīṣadaṅguṣṭhodaravimṛditatārakatayā pariplutadoṣaṃ
                        savyāṅguṣṭhapradeśinībhyāmunmīlya
                        dakṣiṇamadhyamāpradeśinyaṅguṣṭhairniṣkampaṃ gṛhītayā śalākayā
                        kṛṣṇabhāgādbhāgadvayasyāpāṅgādekabhāgasya ca saṅgame dṛṣṭerārjavaṃ
                        nātyūrdhvamadho vā netrasahajanmani sandhau vidhyet || 
 AS.Utt.17.8  evameva dakṣiṇaṃ
                        dakṣiṇāṅguṣṭhapradeśinyunmīlitamitareṇa kareṇaiva cāturasya dakṣiṇapārśve
                        sthitvā || 
 AS.Utt.17.9  atha śabdavadavedanaṃ
                        sāmbubindusruti ca samyagviddhaṃ vidyāt |  
 praviṣṭamātrāṃ ca śalākāṃ dhārayet |  
 rāgāśruvedanānutpādanārthaṃ ca stanyena secayet |  
 tataḥ punarāturamāśvāsya bhramayan śalākāmā dṛṣṭimadhyāt praveśayet || 
 AS.Utt.17.10  adhaścāsyāvalikayato
                        liṅganāśamadrutamavilambitamanusukhamadhomukhamapanayeducchiṅkhayeccainam |  
 tathā hi dṛk srastakaphasya viśudhyati |  
 viśuddhadṛṣṭeścāṅguliṃ tantūn jñātīn santatīṃśca darśayet |  
 prekṣamāṇasya cānimīlitānnetrācchannaiḥ śanaiḥ bhramayanneva śalākāmapakarṣet
                        |  
 atha vyapagatadoṣasya yathāvat paśyataḥ sukhoṣṇaghṛtāplutaṃ
                        picumīkṣaṇasyopari datvā badhnīyāt |  
 tato nivātamāgāramanupraveśya saṃveśya ca sopadhāne mṛduśayane śayānaṃ
                        dakṣiṇe 'kṣiṇi viddhe vāmena pārśvena vāme
                        dakṣiṇenobhayasminnuttānamanukūlābhiḥ kathābhirupācaret |  
 yathāśakti cainamupavāsayet |  
 udgārakṣavathukāsaniṣṭhīvanotkṣepaṇāni tryahaṃ pariharet |  
 snānāmbupānadantadhāvanādhomukhāvasthānānisaptāham || 
 AS.Utt.17.11  snehavidhiṃ cekṣeta |  
 mūrdhni pādayośca ghṛtābhyaṅgamācaret |  
 tṛtīye cāhni muktvākṣi pariṣecayederaṇḍapallavaśṛtena dugdhoṣṇena dugdhena |  
 jīvanīyairvā siddhena payasā haviṣā vā |  
 tadvallaghunā pañcamūlena |  
 tataḥ pūrvavad badhnīyāt || 
 AS.Utt.17.12  tataḥ prabhṛtyevameva
                        pratyahamāsaptāham |  
 saptame tu divase sarvathā mokṣayet |  
 daśame vā |  
 bhojayeccainaṃ vyoṣāmalakayuktaṃ dravamīṣatsnehalavaṇaṃ
                        vāṭyamuṣṇodakadvitīyaṃ vilepīṃ vā |  
 evamācarato rujārāgādayo nānuvartante || 
 AS.Utt.17.13  tadanuvṛttau tu
                        yaṣṭīmadhukalodhramṛdvīkāsaindhavaiḥ siddhena sasitenājapayasā
                        nayanamāścyotayet |  
 madhukakuṣṭhotpaladrākṣālākṣāśarkarābhirvā |  
 pṛśniparṇīmustamadhukaśatāvarīpaṃdmakasaindhavairvā || 
 AS.Utt.17.14  śirovaktralepaṃ ca
                        sārivāgairikayavadūrvāghṛtaiḥ kuryāt |  
 mātuluṅgarasāplutairvā mṛdubhṛṣṭaistilaiḥ sasarṣapaiḥ |  
 ajākṣīradrutairvā mṛdubhṛṣṭaistilaiḥ sasarṣapaiḥ |  
 ajākṣīradrutairvā payasyāsārivāpatramañjiṣṭhāyaṣṭyāhvairhimaḥ sukhoṣṇo vā
                        lepaḥ |  
 tadvaddevadārunāgaramadmakairvā || 
 AS.Utt.17.15  jāṅgalarasena ca
                        jīvanīyakvāthavatā bhojayet |  
 vātaharavargasiddhena ca payasā |  
 padmakādigarbhasiddhaṃ sarpiḥ pānanāvanasekeṣu vidadhyāt |  
 tathānupaśame sirāṃ vidhyet |  
 adhimanthasādhanaṃ cekṣeta || 
 AS.Utt.17.16  yathoktācārātikramāttu
                        vyadhaḥ pākamupayāti |  
 abhiṣyandādhimanthādayaḥ syurvyadhadoṣācca |  
 tānyathāsvamupatrameta || 
 AS.Utt.17.17  vyadhadoṣāḥ punaradha
                        ūrdhvaṃ kṛṣṇāsannamapāṅgāsannaṃ sirāvyadhaśca || 
 AS.Utt.17.18
                         tatrādhovyadhādatyarthaśūlāsrasrutirāgāḥ śalākāyāṃścopalepo
                        bahalapicchilaḥ kṛṣṇāṃ valibhirupacīyate nayanaṃ sravati tadvarjayet || 
 AS.Utt.17.19  ūrdhvavyadhādatimātraruk |  
 tatrātyuṣṇaghṛtapariṣeko vātaharaṃ ca karma || 
 AS.Utt.17.20
                         kṛṣṇāsannavyadhānnasukhamapanīyate paṭalam |  
 kṛṣṇe ca rujā |  
 dṛṣṭirapi ca raktāvacchāditā kṛṣṇamaṇḍalābhā bhavati |  
 tatra sarpissekavirekaraktamokṣaiḥ siddhiḥ || 
 AS.Utt.17.21
                         apāṅgāsannavyadhācchophaśūlatodabhedāḥ sāsrāḥ srutayaḥ |  
 tatra ghṛtasekopavāsau bhruvorantare ca dāhaḥ || 
 AS.Utt.17.22  sirāvyadhādraktāgamo
                        vividhāśca vedanāḥ |  
 tatra stanyamadhukavipakvena sarpiṣā pariṣeko 'pāṅge vā dāhaḥ || 
 AS.Utt.17.23  sirājālavati tu netre prāk
                        sirājālamapanayet |  
 tato labdhabalaṃ snigdhaṃ ca vidhyet || 
 AS.Utt.17.24  atha śalākābhramaṇadoṣāḥ |  
 kṣobhaṇamūrdhvamadho 'tyarthadṛṣṭighaṭṭanamatidṛṣṭipreraṇaṃ ca |  
 śalākākṣobhaṇāddhispandanatodabhedaparimanthāḥ |  
 tasminyaṣṭīmadhukapoṭṭalyā ghṛtamṛditayā seko jalaukasaśca |  
 ūrdhvapraṇayanādrāgo 'tivedanā ca |  
 tatropavāso ghṛtasekaśca sparśasukhaḥ |  
 adhonayanācchūlaṃ raktāgamaśca |  
 tatra kṣobhaṇavat siddhiḥ |  
 atyarthadṛṣṭighaṭṭanāddṛṣṭyākulatā |  
 tatra sarpirmaṇḍonuvāsanaṃ nāvanaṃ ca |  
 atītya dṛṣṭiṃ śalākāyāḥ preraṇādraktasravaṇaṃ raktābharūpadarśanaṃ ca |  
 tatra sarpissekopavāsajalaukasaḥ || 
 AS.Utt.17.25  liṅganāśadoṣāstu
                        sphuṭanamavagalanaṃ vistaraṇamutplavanaṃ līnatā ca |  
 tatra śalākayā spṛṣṭo liṅganāśo yaḥ sphuṭati tameraṇḍapatrasvinnaṃ khaṇḍaśaḥ
                        śodhayet |  
 tataḥ kṛṣṇāsaindhavamadhubhiravapīḍanam |  
 avagalati tu śalākāmapanīya stanyasekaṃ dadyādavapīḍanaṃ ca śuṇṭhīguḍaṃ
                        jalaukasaśca |  
 vistīryamāṇe sukhoṣṇāmbuplutena vāsasā svedo ghṛtamaṇḍaśca pratimarśaḥ |  
 tadvadutplavamāne vitrāsanaṃ śītāmbhasā pratataṃ cocchiṅkhanaṃ ca || 
 AS.Utt.17.26  sthire cale ca doṣe
                        patrabhaṅgasvedaḥ |  
 tathāpyanapagacchati śalākāpagamane vā punarutplavane
                        snehapānanasyādibhirupapādya punarvidhyet |  
 evamapi punarutplavane bhruvorantare dāhaḥ || 
 AS.Utt.17.27  yastvapakṛṣyamāṇo
                        dṛṣṭimaṇḍale līyate tatra kṣīreṇa nāḍīsvedaṃ dadyāt |  
 śatāhvāmadhukacūrṇasaṃsṛṣṭaṃ ca ghṛtaṃ pratimarśa iti |  
 bhavati cātra || 
 AS.Utt.17.28  svedadāhapratīmarśān
                        sadyoviddhe tu secanam || 
 AS.Utt.17.29  avapīḍaṃ tṛtīye 'hni
                        yuñjyāttadvajjalaukasaḥ |  
 saptāhānte sirāmokṣaṃ virekaṃ bastikarma ca || 
 AS.Utt.17.30  yantraṇāmanurudhyeta
                        dṛṣṭerā sthairyalābhataḥ |  
 rūpāṇi sūkṣmadīptāni sahasā nāvalokayet || 
 AS.Utt.17.31  kuryācchlākāsthūlāgrā
                        viśālavraṇatāṃ tanuḥ |  
 paṭalotplavanaṃ tīkṣṇā kṣatamantaḥ kharārujaḥ |  
 kaṇṭhā ca viṣamāśrūṇi drasvā dīrghā ca durgrahā || 
 AS.Utt.17.32
                         āḍhakīmūlamaricaharitālarasāñjanaiḥ |  
 viddhe 'kṣṇi saguḍā vartiryojyā divyāmbupeṣitā || 
 AS.Utt.17.33
                         jātīśirīṣadhavameṣaviṣāṇaṣuṣpavaiḍūryamauktikaphalaṃ payasā supiṣṭam
                        |  
 ājena tāmramamunā pratanupradigdhaṃ saptāhataḥ punaridaṃ payasaiva piṣṭam
                        || 
 AS.Utt.17.34  piṇḍāñjanaṃ
                        hitamanātapaśuṣkamakṣṇi viddhe prasādajananaṃ balakṛcca dṛṣṭeḥ |  
 srotojavidrumaśilāppatiphenatīkṣṇairasyaiva tulyamuditaṃ guṇakalpanābhiḥ
                        || 
 iti saptadaśo 'dhyāyaḥ || 
 
 
                    atha aṣṭādaśo 'dhyāyaḥ | 
                     AS.Utt.18.1  athātaḥ
                        sarvagākṣirogavijñānīyaṃ nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.18.2  vātena netre 'bhiṣyaṇṇe
                        nāsānāho 'lpaśophatā |  
 śaṅkhākṣibhrūlalāṭāsyatodasphuraṇabhedanam || 
 AS.Utt.18.3  śuṣkālpā dūṣikā śītamalpaṃ
                        cāśru calā rujaḥ |  
 nimeṣonmeṣaṇaṃ kṛcchrājjantūnāmiva sarpaṇam || 
 AS.Utt.18.4  akṣyādhmātamivābhāti
                        sūkṣmaiśśalyairivācitam |  
 snigdhoṣṇaiścopaśamanam sobhiṣyanda upekṣitaḥ || 
 AS.Utt.18.5  adhimantho bhavettatra
                        karṇayornadanaṃ bhramaḥ |  
 araṇyeva ca mathyante lalāṭākṣibhruvādayaḥ || 
 AS.Utt.18.6  hatādhimanthaḥ sopi syāt
                        pramādāttena vedanāḥ |  
 anekarūpā jāyante vraṇo dṛṣṭau ca dṛṣṭihā || 
 AS.Utt.18.7  manyākṣiśaṅkhato vāyuranyato
                        vā pravartayet |  
 vyathāṃ tīvrāmapaicchilyarāgaśophaṃ vilocanam |  
 saṅgocayati paryaśru sonyatovātasaṃjñitaḥ || 
 AS.Utt.18.8  tadvajjihmaṃ bhavennetramūnaṃ
                        vā vātaparyaye || 
 AS.Utt.18.9  dāho dhūmāyanaṃ śophaḥ
                        śyāvatā vartmanorbahiḥ |  
 antaḥkledo 'śru pītoṣṇaṃ rāgaḥ pītābhadarśanam |  
 kṣārokṣitakṣatākṣitvaṃ pittābhiṣyandalakṣaṇam || 
 AS.Utt.18.10  jvaladaṅgārakīrṇābhaṃ
                        yakṛtpiṇḍasamaprabham |  
 adhimanthe bhavennetram syande tu kaphasambhave || 
 AS.Utt.18.11  adhimanthe bhavennetram
                        syande tu kaphasambhave |  
 jāḍyaṃ śopho mahān kaṇḍūrnidrānnānabhinandanam |  
 sāndrasnigdhabahuśvetapicchāvaddūṣikāśrutā || 
 AS.Utt.18.12  adhimanthe nataṃ
                        kṛṣṇamunnataṃ śuklamaṇḍalam |  
 praseko nāsikādhmānaṃ pāṃsupūrṇamivekṣaṇam || 
 AS.Utt.18.13  raktāśrurājīdūṣīkā
                        raktamaṇḍaladarśanam |  
 raktasyandena nayanaṃ sapittasyandalakṣaṇam || 
 AS.Utt.18.14  manthe
                        'kṣitāmraparyantamutpāṭanasamānaruk |  
 rāgeṇa bandhūkanibhaṃ tāmyati śparśanākṣamam |  
 asṛṅnimagnāriṣṭābhaṃ kṛṣṇamagnyābhadarśanam || 
 AS.Utt.18.15  adhimanthā yathāsvaṃ ca
                        sarve syandādhikavyathāḥ |  
 śaṅkhadantakapholeṣu kapāle cātirukkarāḥ || 
 AS.Utt.18.16  vātapittāturaṃ
                        gharṣatodabhedopadehavat |  
 rūkṣadāruṇavartmākṣikṛcchronmīlanimīlanam || 
 AS.Utt.18.17
                         vikūṇanaviśuṣkatvaśītecchāśūlapākavat |  
 uktaḥ śuṣkākṣipāko 'yam saśophaḥ syāttribhirmalaiḥ || 
 AS.Utt.18.18  saraktaistatra śopho
                        'tirugdāhaṣṭhīvanādimān || 
 AS.Utt.18.19
                         aśrūṣṇaśītaviśadapicchilācchaghanaṃ muhuḥ || 
 AS.Utt.18.20  alpaśopho 'lpaśophastu pāko
                        'nyairlakṣaṇaistathā || 
 AS.Utt.18.21  akṣipākātyaye śophaḥ
                        saṃrambhaḥ kaluṣāśrutā |  
 kaphopadigdhamasitaṃ sitaṃ prakledarāgavat |  
 dāho darśanasaṃrodho vedanāścānavasthitāḥ || 
 AS.Utt.18.22  annasāro 'mlatāṃ nītaḥ
                        pittaraktolbaṇairmalaiḥ |  
 sirābhirnetramārūḍhaḥ karoti śyāvalohitam || 
 AS.Utt.18.23  saśophadāhapākāśru bhṛśaṃ
                        cāviladarśanam |  
 amloṣito 'yamityuktā gadāḥ ṣoḍaśa sarvagāḥ || 
 AS.Utt.18.24  hatādhimanthameteṣu
                        sākṣipākātyayaṃ tyajet || 
 AS.Utt.18.25  vātodbhūtaḥ pañcarātreṇa
                        dṛṣṭiṃ saptāhena śleṣmajāto 'dhimanthaḥ |  
 raktotpanno hanti tadvattrirātrānmithyācārāt paittikaḥ sadya eva || 
 iti aṣṭādaśo 'dhyāyaḥ || 
 
 
                    atha ekonaviṃśo 'dhyāyaḥ | 
                     AS.Utt.19.1  athāto 'bhiṣyandapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayomaharṣayaḥ || 
 AS.Utt.19.2  atha khalu sarvagākṣirogāṇāṃ
                        pūrvarūpa eva śirovirekakavaladhūmopavāsānāsevetānyatra mārutodrekāt || 
 AS.Utt.19.3  sarvatra tu
                        candanamaricapatrailāsvarṇagairikatagararasāñjanalavaṇayaṣṭyāhvairbiḍālakaṃ
                        kuryāt || 
 AS.Utt.19.4  tathā
                        dārvītutthaharītakībhirvātapitte |  
 kaphe tu harītakīnāgararasāñjanasvarṇagairikaiḥ || 
 AS.Utt.19.5  api ca |  
 kuṣṭhāmisipippalīcandanotpalairbiḍālako vedanāghnaḥ |  
 mustāgarucandanaiḥ kṣaudrayutaiḥ śūladāharāgaghnaḥ |  
 sandhavāgarutrijātakatrikaṭukasvarṇagairikakuṣṭhatagaraśaileyakaiḥ
                        śūlaśvayathudāharāganut || 
 AS.Utt.19.6
                         śigruphalamanohvāśābaralodhraiḥ kramāccaturguṇapravṛddhaiḥ
                        ślakṣṇarajobhiḥ sūkṣmatāntavasthairnayanamavacūrṇayet || 
 AS.Utt.19.7  śvetalodhratvacaṃ
                        bahirvilikhitāṃ nimbapatrakalkena pradigdhāṃ puṭapāke
                        vipakvāmardhapalonmitāṃ maricacatuṣṭayayuktāṃ ślakṣṇarajīkṛtāṃ
                        vastrabaddhāmakṣṇyavakiret |  
 etadavaguṇṭhanaṃ śūladāhāśruśvayathukaṇḍūṣāpākakledopadehaharam |  
 tayaiva ca poṭṭalikayāścyotanakāle 'vantisomāplutayāścyotayet || 
 AS.Utt.19.8  pūrvavadvā
                        lodhravalkalakalkamupaskṛtaṃ tanmātrameva maricadvayena
                        manaśśilāpādenāṣṭāṃśakaiśca yaṣṭīmadhukaśatapuṣpāñjanairyuktaṃ prakalpayet |  
 api ca || 
 AS.Utt.19.9  āraṇyāśchagaṇarase
                        paṭāvabaddhāḥ susvinnā nakhavituṣīkṛtāḥ kulatthāḥ |  
 taccūrṇaṃ sakṛcūdavarṇanānniśīthe netrāṇāṃ vidhamati sadya eva kopam || 
 AS.Utt.19.10  atha
                        dāruharidrāpalamudakārdhaprasthenāṣṭāṃśaśeṣaṃ kvathitaṃ
                        mākṣikayuktamāścyotanaṃ kurvīta || 
 AS.Utt.19.11  evaṃ cānupaśame
                        vātābhiṣyandinamādāveva jāṅgalarasairbhejayitvā
                        daśamūlarāsnātriphalākvāthena jīvanīyakalkena ca payoyutaṃ siddhamitaradvā
                        purāṇasarpiḥ pāyayet || 
 AS.Utt.19.12  āścyotanaṃ
                        cāsyairaṇḍamūlapallavaiḥ śṛtamajākṣīraṃ kuryāt |  
 sālaparṇīpṛśniparṇīdvibṛhatīmadhukorupūgairvā |  
 tadvattagaradrīberaśārṅgeṣṭhodumbaramadhukapippalībṛhatīdvayairaṇḍamūlairvā
                        || 
 AS.Utt.19.13
                         aṃśumatīdvayabṛhatīkaṇṭakārikābhirvā tāntavāvabaddhābhiḥ
                        surāmadyadhānyāmlānyatamāplutābhirānūpamāṃsāmlakvāthena vā || 
 AS.Utt.19.14  taireva ca
                        māṃsairveśavārīkṛtasvinnairmahāsnehavadbhiryavacūrṇalavaṇapragāḍhāmutkārikāṃ
                        kṛtvā lalāṭagaṇḍādīn svedayet || 
 AS.Utt.19.15  athavā
                        rāsnābhīrudaśamūlabalākolakulatthayavānāmajākṣīrasvinnānāṃ bāṣpeṇa |  
 rāsnādibhireva siddhaṃ tailaṃ sarpirvā nāvanam |  
 evaṃvidhaireva nāḍīsvedaṃ kuryāt || 
 AS.Utt.19.16  
                        saralasurabhighanadevadāruhiṃsrākarañjaphalabilvasarṣapaiśca sabhṛṣṭatilaiḥ
                        payasā piṣṭaiḥ sukhoṣṇairmukhālepo 'kṣivedanāstambhapraśamanaḥ || 
 AS.Utt.19.17  evamasyānupaśāntarujaḥ
                        sirāṃ mokṣayet |  
 snehasvedaviṣyandaṃ hi vātaduṣṭamasṛṅnirdriyamāṇaṃ nānilaprakopāya |  
 punaśca snigdhāya tilvakena saṃyuktaṃ vā tilvakakaṣāyānupānaṃ sarpirvirecanaṃ
                        dadyāt |  
 śuddhaṃ ca vātapratiśyāyavadāsthāpayedanuvāsayecca || 
 AS.Utt.19.18  atha tilān nistuṣān
                        bilvaphalakvāthena bhāvayenniśi divā śoṣayedevaṃ pañcāham |  
 tebhyastailaṃ gṛhītvā varāhamedoyuktaṃ bilvamūlamadhuyaṣṭikākalkena payasā ca
                        pacet |  
 tena nasyaṃ śirobastiṃ ca kuryāt |  
 sarvagandhaniryūheṇa vā madhukagarbhaṃ sakṣīraṃ tailam |  
 snaihikaṃ ca dhūmaṃ pibet || 
 AS.Utt.19.19  upaśāntarujo 'sya ca
                        tarpaṇam |  
 kāśmaryamadhukaḥ
                        kumudotpalorupūgakuṣṭhabṛhatītamālamāṃsīsārivāprapauṇḍarīkadarbhamūlakaśerukābhiḥ
                        payaḥ sādhayet tattarpaṇanasyābhyaṅgeṣu vidadhyāt || 
 AS.Utt.19.20  kṛṣṇasarpaśiro vā kṣīre
                        kvāthayet |  
 tataḥ snehamuddhṛtya candanośīraśarkarotpalakalkena kṣīravatā pakvaṃ tarpaṇam
                        |  
 athavā pañcamūlajīvanīyakukkuṭamāṃsaiḥpayo vipacet 
 tato navanītaṃ ghanānantāsārivośīracandanaiḥ sapayaskaiḥ sādhayet || 
 AS.Utt.19.21  puṭapākaṃ ca
                        chāgorabhravarāhāṇāmanyatamasya yakṛt pippalīsaindhavamadhughṛtopetaṃ kuryāt
                        |  
 añjanaṃ cāsya dṛkprasādanārtham || 
 AS.Utt.19.22  kṛṣṇatilān nistuṣān kṛtvā
                        stanyena saptāhaṃ bhāvayecchoṣayecca |  
 taccūrṇaṃ sitopalāsamaṃ kṛtvā madhukārdhabhāgena saindhavāṃśena
                        kṛṣṇasarpaśirasaścāntardhūmadagdhasya bhāgena saṃsṛṣṭaṃ divyodakapiṣṭāṃ
                        guṭikāṃ kārayet || 
 AS.Utt.19.23  godhāsarpavasāyāmājamedasi
                        ca saindhavapippalīcūrṇaṃ rasāñjanaṃ cāvapet |  
 eṣā māsaṃ sthitā rasakriyā dṛṣṭiprasādanī rujāharā ca || 
 AS.Utt.19.24  uddhṛtasareṇa gavyena
                        dadhnāmlena rājataṃ bhājanamālimpet |  
 nīlībhūtaṃ ca tadviśuṣkaṃ mastunā vartayaḥ kṛtāḥ chāyāviśoṣitā vātākṣirogaṃ
                        jayanti |  
 māgadhikākaṇṭakārikādvayamūlatvaṅmadhukasitāsaindhavatāmrarajāṃsyajākṣīreṇa
                        piṣṭvā tāmrapātramālepayet |  
 saptāhāt saptāhādapanīya punastathaiva piṣṭvā lepayet |  
 saptabhiḥ saptarātrairguṭikā kṛtāḥ paraṃ
                        vātākṣirogavedanārāgaśophatimirakācanaktāndhyatāpādhimanthābhighātaharāḥ
                        || 
 AS.Utt.19.25  pratyañjanaṃ cātra
                        sphaṭikaśaṅkhanābhimadhukagairikairikṣurasapiṣṭairvarttiḥ || 
 AS.Utt.19.26  ayameva ca sarvo
                        vidhiradhimandhādiṣvapi prayojyaḥ || 
 AS.Utt.19.27  viśeṣatastvadhimanthe
                        sahacarasphūrjātakakatakabījabilvavṛkṣādanīniryūheṇa sapayaskaṃ sarpiḥ
                        siddhaṃ pibet || 
 AS.Utt.19.28  sarpiṣānupaśame tailaṃ
                        vasāṃ majjānaṃ pūrvoktavidhivadvyatyāsena kuryāt |  
 sarvathānupaśāntāvuparibhruvoryathokto dāhaḥ || 
 AS.Utt.19.29  pittābhiṣyandādhimanthayoḥ
                        śarkarāvacūrṇitaṃ sarpiḥ pānam |  
 tiktakānāmanyatamaṃ vā || 
 AS.Utt.19.30  
                        prapauṇḍarīkāmalakadvibṛhatīdarbhadaśamūlaśatāvarītālīsapatramañjiṣṭhānīlotpalakvāthaḥ
                        sitāstanyenāścyotanam |  
 madhukakaṭaṅkaṭerīniryūho vā |  
 sakṣaudraścandanamadhukalodhramañjiṣṭhāsvarṇagairikakvāthastīvraśūladāhaharaḥ
                        || 
 AS.Utt.19.31
                         lodhradārvīmadhukaprapauṇḍarīkānyāpothya nantakena badhnīyāt |  
 tena kṣaudrasalilāplutena seko vedanāghnaḥ |  
 tenaiva ca saśarkarastrīstanye cchāgadugdhe vā dāharāgaghnaḥ || 
 AS.Utt.19.32  śvetalodhraṃ madhukaṃ ca
                        samaṃ ghṛtena bharjayitvā cūrṇayet |  
 tataḥ poṭṭalikāvabaddhaṃ stanyena toyena vā mṛditamāśu
                        śūladāharāgaśophānapohati |  
 candananalinakumudanaladādibhirvā kṣīrasaṃskṛtaiḥ |  
 taiśca śirovaktrapralepapariṣekāḥ || 
 AS.Utt.19.33  evamasiddhau sirāvyadhaḥ
                        punaḥ snigdhasya ca triphalākāśmaryakvāthaśarkarātrivṛccūrṇaurvirekaḥ || 
 AS.Utt.19.34
                         śaṅkhamadhukasaindhavabṛhatīmūlatvacaḥ payasājena piṣṭvā tāmrapātraṃ
                        paralepayet |  
 punaḥ saptāhādevaṃ saptabhiḥ saptarātrairguṭikāḥ kuryāt |  
 tāḥ stanyaghṛṣṭāḥ pittāmayeṣvañjanādrujamapaharanti || 
 AS.Utt.19.35  suvarṇagairikaṃ niśāṃ
                        devyembhāsi sthitamahaḥ śoṣayet saptāha mevameva ca suśītena
                        madhuravargakaṣāyeṇa bhāvayedetaccūrṇāñjanaṃ dāharāgaghnam || 
 AS.Utt.19.36  pañcāśaddārvīpalāni
                        palikāni ca
                        sārivāmadhukakākolīdviniśāmṛdvīkākāśmaryasuniṣaṇṇakamañjiṣṭhālodhrośīracandāni
                        jaladroṇeṣṭabhāgāvaśeṣaṃ pacet |  
 parisrutaṃ ca punarādarvīlepādavatārya ca sitopalāsamāṃśaṃ madhughṛtadvipalaṃ
                        prakṣipet |  
 rasakriyeyaṃ madhurā sarvākṣirogeṣu hitā || 
 AS.Utt.19.37  kāśmaryasvarasapiṣṭaḥ
                        sārivāśarkarākalko nasyamikṣurasapiṣṭaṃ vā yaṣṭyāhvam |  
 kṣataśukroktaṃ cātra tarpaṇaṃ puṭapākaśca || 
 AS.Utt.19.38  śleṣmābhiṣyandedhimanthe ca
                        tryahamupavāsastīkṣṇāni dhūmakavalanāvanāni |  
 śārṅgeṣṭhākuṣṭhatagaramuruṅgīvyoṣailādārubhirbiḍālakaḥ || 
 AS.Utt.19.39  
                        tilvakabṛhatīnidigdhikālodhrāragvadhamūlatvagbhirgomūtrakvathitairāścyotanaṃ
                        śophopadehakaṇḍūghnam || 
 AS.Utt.19.40  nimbapatrakalkadigdhaṃ vā
                        lodhramaṅgārasveditaṃ cūrṇitaṃ tāntavāvabaddhamuṣṇāmbumṛditam |  
 tadvadevābhayāmalakopakulyāpāṭalīcūrṇāni |  
 śigrupallavaraso vā madhumiśraḥ |  
 madhuśigrupāṭalībilvamūlaśuṇṭhīkvātho vā || 
 AS.Utt.19.41
                         nimbapaṭolajātipatralodhradvayamahauṣadhaiḥ khaṇḍaśaḥ
                        kalpitairvastrabaddhaiḥ sakṣaudrairgauḍe sīdhau vā pariplutaiḥ sekaḥ paraṃ
                        śleṣmaśūladhraḥ || 
 AS.Utt.19.42  
                        rohiṣapūtīkakarañjakapitthāsphotapīlubilvapatraśigrusurasārkanimbapatrairgomūtrakvathitaiḥ
                        svedaḥ || 
 AS.Utt.19.43  tathāpi śophagharṣānubandhe
                        yavamadanabhūrjaśamīpatraiḥ saghṛtairghṛtenaiva vā nāḍyākṣi dhūpayet |  
 laghvaśitaṃ ca dvitīyehni prātarvyoṣavipakvaṃ yavakṣārāvacūrṇitaṃ sarpiḥ
                        pāyayet |  
 tataḥ sirāvyadho virekaśca || 
 AS.Utt.19.44
                         bṛhatītvakśuṇṭhītāmrakāṃsyarajāṃsi dadhimastunā piṣṭvā tāsrapātre
                        pralepayet |  
 tathaiva ca saptāhe |  
 saptasaptāhe ca gate vartayaḥ kāryāḥ maricaharidrābhayāñjanairvā jalapiṣṭā
                        vartiḥ |  
 trikaṭukatriphalāviḍaṅgasāraharidrābhirvā || 
 AS.Utt.19.45  harītakī tutthaṃ ca
                        samabhāgaṃ tutthādaṣṭāṃśena maricameṣā vartiḥ kumārī sarvaśleṣmākṣirogaghnī
                        || 
 AS.Utt.19.46  viḍaṅgacūrṇo vā vāruṇyā
                        bhāvitaḥ śaṅkho bījapūrarasena madhukaṃ triphalārasena pṛthagaikadhyaṃ vā
                        cūrṇāñjanaṃ vā piṇḍo vā pothakībahalakaphotkleśābhiṣyandānapaharati || 
 AS.Utt.19.47  
                        svarṇagairikasaindhavamanaśśilālākṣānatakarañjikāsurasaśaṅkhavyoṣatālīsakuṣṭhakaliṅgakadevadārunaladajātīmukularasāñjanaiḥ
                        surāmaṇḍapiṣṭairvarttiḥ sarvaśleṣmākṣirogavikāraharā || 
 AS.Utt.19.48  puṣpakāsīsacūrṇaṃ
                        tāmrasamudge surasapatrasvarasena saptāhaṃ bhāvayet |  
 taccūrṇāñjanaṃ vartmopacayapakṣmaśātaghnam || 
 AS.Utt.19.49  
                        saindhavavyoṣavarāviḍaṅgalodhraprapauṇḍarīkamadhukatutthakatārkṣyaśailatāmracūrṇaiḥ
                        chāgapayaḥpiṣṭairmārkavasvarasaparipītairvarttiḥ kāṇḍacitrākhyā
                        sarvākṣirogān jayati || 
 AS.Utt.19.50  kaṇḍvāṃ
                        manaśśilāsaindhavaśvetamaricairmātuluṅgarasapiṣṭairvarttiḥ |  
 saśophāyāṃ nāgaradevadārusaindhavajātikṣārakaiḥ surāmaṇḍapiṣṭaiḥ || 
 AS.Utt.19.51
                         naktamālalaśunaśigruśigrukabījairvā rasakriyā |  
 tarpaṇaṃ ca || 
 AS.Utt.19.52
                         yakṛdājamagarupriyaṅgunaladadevadāruyutaṃ payasi kvāthayettasmin
                        śīte khajamathite yannavanītaṃ tadebhirevauṣadhairvipakvam |  
 puṭapākaśca kuṣṭhatagaradārvīsarvagandhairājena yakṛtā saha
                        piṣṭairmadhughṛtayutaiḥ || 
 AS.Utt.19.53  raktajaṃ
                        punarabhiṣyandamadhimanthaṃ ca pittavadupatramet |  
 stanyekṣurasaśarkarodakānyatamena vāścyotayet |  
 punaḥpunaścāsya rudhiramavasecayet sirāvyadhena jalaukobhiśca |  
 tīvravedanāyāṃ mahatīṃ ghṛtamātrāṃ pāyayet || 
 AS.Utt.19.54  
                        āḍhakīkuryaṭapāṭalīśrīparṇīvidulārjunabṛhatīcampakamālatīmūlāni
                        kharjūrarasapiṣṭāni guṭikāñjanam || 
 AS.Utt.19.55  keśairjalārdraiḥ
                        kāṃsyamudgharṣayet tān kāṃsyamaladigdhānantardhūmaṃ dagdhvā tat bhasma
                        triphalākvāthe surasāsvarase kṣīre ca chāge pañcāhaṃ bhāvayet |  
 etaccūrṇaṃ srotojatulyaṃ pratyañjanam || 
 AS.Utt.19.56  kṛṣṇasarpaṃ payasi
                        kvāthayettataḥ pūtaśītamathitāt snehamupoṣitāya kṛkavākave dadyāt |  
 tasya yat purīṣaṃ tat snehāñjanam || 
 AS.Utt.19.57
                         kṛṣṇasarpamukhamañjanasarpiṣoḥ pūrṇaṃ darbhaveṣṭitaṃ
                        mṛdavaliptamadhomukhaṃ gomayenāgninādagdhvā tatoñjanamādāya
                        patranaladanīlotpalatulyaṃ cūrṇīkṛtaṃ paraṃ dṛkprasādajananamañjanam || 
 AS.Utt.19.58  ghṛtamaṇḍaśca
                        śarkarāmadhukanīlotpalairmānuṣīdugdhayuktaiḥ siddho nasyamiti |  
 bhavati cātra || 
 AS.Utt.19.59  sarvekṣirogā yat prāyo
                        jāyante syandapūrvakāḥ |  
 yataśca raktaṃ sandūṣya tānatastvarayā jayet || 
 AS.Utt.19.60
                         sarvordhvajatrugasrotasyandanāt syanda ucyate |  
 tatsthānāṃ tadvadaṅgānāmadhimantho 'timanthanāt || 
 AS.Utt.19.61  vāte
                        'kṣisekassairaṇḍabṛhatīmadhuśigruṇā |  
 siddhena pañcamūlena sasitaiḥ pittaraktayoḥ || 
 AS.Utt.19.62
                         dārvīlākṣotpaladrākṣāmañjiṣṭhāmadhukadvayaiḥ |  
 śleṣmaṇi triphalāśuṇṭhīnimbalodhrāṭarūṣakaiḥ |  
 samastaissannipātotthe kuryāt syande 'kṣisecanam || 
 AS.Utt.19.63
                         tutthavyoṣābhayālodhrayaṣṭyāhvaistāmrasaṃsthitaiḥ |  
 dhānyāmlapiṣṭaiḥ sekoyaṃ sarvābhiṣyandarukpraṇut || 
 AS.Utt.19.64
                         tadvatutthābhayālodhrayaṣṭīmadhurasāñjanaiḥ |  
 śatāhvārddhāṃśasaṃyuktaiḥ sekaḥ sarvākṣiśūlajit || 
 AS.Utt.19.65
                         puṣpāñjanasitākṣaudraistāmrasaṃsthaistilāmbhasā |  
 secanaṃ hanti rugrāgadāhaśvayathugharṣaṇam || 
 AS.Utt.19.66  dviniśātriphalāmustaiḥ
                        pramadādugdhakalkitaiḥ |  
 sekaḥ saśarkarākṣaudrairabhighātarujāpahaḥ || 
 AS.Utt.19.67  niṣiktaṃ tutthakaṃ vārān
                        gorjale pañcaviṃśatim |  
 stanye vā chāgadugdhe vā sadyaḥkope tadañjanam || 
 AS.Utt.19.68
                         badarīdalayaṣṭyāhvatutthadhātrīphalaiḥ samaiḥ |  
 puṭAantarbādarāgnīddhairdṛgutkopaghnamañjanam || 
 AS.Utt.19.69
                         bṛhatyairaṇḍamūlatvakśigrumūlaiḥ sasaindhavaiḥ |  
 varttirājapayaḥpiṣṭaissarvavātākṣirogajit || 
 AS.Utt.19.70  sumanaḥkṣārakāḥ
                        śaṅkhastriphalā madhukaṃ balā |  
 pittaraktāpahā varttiḥ piṣṭā divyena vāriṇā || 
 AS.Utt.19.71  saindhavaṃ triphalā vyoṣaṃ
                        śaṅkhanābhissamudrajaḥ |  
 phenaḥ śaileyakaṃ sarjo varttiḥ śleṣmākṣirogajit || 
 AS.Utt.19.72
                         śaṅkhavidrumavaiḍūryalohitākṣaplavāsthibhiḥ |  
 srotojaśvetamaricairvarttiḥ sarvākṣirogajit || 
 AS.Utt.19.73  pippalyaḥ kiṃśukaraso vasā
                        sarpasya saidhavam |  
 ghṛtaṃ ca jīrṇaṃ sarvākṣivikāraghnī rasakriyā || 
 AS.Utt.19.74  kṛṣṇasarpavasā kṣaudraṃ
                        raso dhātryā rasakriyā |  
 śastā sarvākṣirogeṣu kācārmapaṭaleṣu ca || 
 AS.Utt.19.75  rasāñjanaṃ śṛṅgaveramabhayā
                        tutthakaṃ śubham |  
 yathottaraṃ dviguṇitaistairvarttiraparājitā || 
 AS.Utt.19.76  ṛte
                        vātādabhiṣyandāttimirāṇi kukūṇakam |  
 pothakīpiṭakāḥ pillānarmāṇi ca niyacchati || 
 AS.Utt.19.77  tāmre mastusamudghṛṣṭaṃ
                        tutthakaṃ śyāvatāṃ gatam |  
 sarvābhiṣyandaśuklārmasirājālajidañjanam || 
 AS.Utt.19.78  maricavaralavaṇabhāgo
                        bhāgau dvau kaṇasamudraphenābhyām |  
 sauvīrabhāganavakaṃ citrāyāṃ cūrṇitaṃ kaphāmayajit || 
 AS.Utt.19.79
                         maricāmalakajalodbhavatutthāñjanatāpyadhātubhiḥ kramavṛddhaiḥ |  
 ṣaṇmākṣika iti yogastimirārmakledakācakaṇḍūghraḥ || 
 AS.Utt.19.80  pippalīṃ satagarotpalapatrā
                        varttayet samadhukāṃ saharidrāṃ |  
 etayā satatamañjayitavyaṃ yaḥ suparṇasamamicchati cakṣuḥ || 
 iti ekonaviṃśo 'dhyāyaḥ || 
 
 
                    atha viṃśo 'dhyāyaḥ | 
                     AS.Utt.20.1  athātaḥ
                        akṣipākapillapratiṣedhaṃ nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.20.2  śuṣkākṣipāke
                        vātābhiṣyandavihitaṃ sarpiḥ pibet |  
 kulīrarasakṣīrasiddhaṃ vā || 
 AS.Utt.20.3  dārvīprapauṇḍarīkayoḥ kvātha
                        āścyotanamakṣipākaghnam |  
 mañjiṣṭhāmadhukakālānusārīsārivālodhralākṣāprapauṇḍarīkāṇāmakṣipākaraktarājīghnam
                        |  
 mṛdvīkācandanakalkastaṇḍulāmbuparisruto madhumānaśrudāhaharaḥ |  
 lodhrakoraṇḍakapuṣpakvātho vedanāharaḥ || 
 AS.Utt.20.4  aṇutailaṃ nasyam |  
 sārivāvidārībalāmadhukotpaladrākṣāṭarūṣakajīvakacandanairjāṅgalarasakṣīropetaṃ
                        tailaṃ sādhitaṃ nāvanāt sarvordhvajatrujān gadān vātapittottarān nihanti
                        || 
 AS.Utt.20.5  sngidhāścātra
                        tarpaṇapuṭapākāḥ |  
 vātapittānyatarodrekataśca yathāsvamabhiṣyandavidhiḥ || 
 AS.Utt.20.6  ādarśamaṇḍale ghṛtāktakeśān
                        ghṛṣṭvāntardhūmaṃ dahet sā maṣī ghṛtapiṣṭāyasabhājanasthitākṣipākamañjanā
                        dapaharati || 
 AS.Utt.20.7
                         mañjiṣṭhāphalatrikakaṭaṅkaṭerīniṣkvāthe
                        lohasrotoñjanacūrṇamāpiṇḍībhāvāt pacet |  
 etaccūrṇāñjanamabhayaṃ dāhoṣārāgāśruharam || 
 AS.Utt.20.8  
                        tāmrarajassairyakapuṣpapuṇḍrāhvamadhukakālānusārīsārivāḥ chāgena payasā
                        piṣṭāḥ piṇḍāñjanam || 
 AS.Utt.20.9  ānūṣavasā
                        śuṇṭhīsaindhavacūrṇānvitā snehāñjanam |  
 evamapyaśāntau madhukasiddhaḥ śatāhvācūrṇayukto ghṛtamaṇḍastathā payo vā
                        bastiḥ || 
 AS.Utt.20.10  saśophālpaśophayostu
                        snigdhasvinnasyānu sirāvidhyet || 
 AS.Utt.20.11
                         drākṣābhayākvāthastrivṛtkalkavān saghṛto virekaḥ |  
 viriktasya yathādoṣodayamāsthāpanam || 
 AS.Utt.20.12  tataḥ piṇḍasvinnaśirasaḥ
                        sarṣapatailena saindhavayutena vā sarpiṣā phaṇijjakayuktena vā aṇutailena
                        śiṃrovirekaḥ |  
 viriktaśiraso 'nuvāsanaṃ kṣīrasarpiṣā dhūmapānaṃ ca || 
 AS.Utt.20.13  śironetraṃ cāsya
                        suniṣaṇṇakapattūrairaṇḍapatraiḥ kṣīrāmbusvinnaiḥ saṃsvedayet || 
 AS.Utt.20.14  ghṛtabhṛṣṭaṃ lodhracūrṇaṃ
                        sūkṣmavāsasthamuṣṇodakavimṛditamāścyotanam |  
 śuṣkākṣipākoktaṃ ca vedanāghnam || 
 AS.Utt.20.15  evamaśāntavedanaṃ
                        sandhāvairupakramet || 
 AS.Utt.20.16  śaśaśiraḥkapālaṃ saindhavaṃ
                        kāṃsye stanyaghṛṣṭaṃ sandhāvo vedanāghnaḥ |  
 tadvattāmraṃ ca lohe gomūtraghṛṣṭaṃ ghṛtadhūpitam || 
 AS.Utt.20.17  śigrupallavarasaśca
                        tāmraghṛṣṭo ghṛtadhūpitaḥ |  
 śaṅkhaṃ tāmre stanyena ghṛṣṭaṃ ghṛtābhyaktayavaśamīpatradhūpitaṃ
                        gharṣavedanāghnam || 
 AS.Utt.20.18  udumbaraphalaṃ lohe
                        stanyaghṛṣṭaṃ ghṛtābhyaktaśamīpatradhūpitaṃ śūlarāgāśrugharṣaghnam |  
 dadhisaraḥ pippalīsaindhavayuktastāmre ghṛṣṭaśśophagharṣāśruvedanāghnaḥ
                        || 
 AS.Utt.20.19  mṛtkapālaṃ kāṃsye
                        tilodakaghṛṣṭaṃ ghṛtāktanimbapatradhūpitaṃ śophakaṇḍūgharṣāśruśūlarāgaghnam
                        || 
 AS.Utt.20.20  sandhāvāñjitaṃ cākṣi
                        stanyenānusiñcet |  
 triḥparaṃ ca tairnnāñjayet |  
 athāñjanāni || 
 AS.Utt.20.21
                         madhukabṛhatītvaktāmrarajāṃsyajākṣīrapiṣṭāni
                        śamyāmalakapatrairghṛtāplutairanekaśo dhūpitāni piṇḍāñjanaṃ śophavedanāghnam
                        || 
 AS.Utt.20.22  
                        tālīsapatrapippalīloharrajoñjanakāsīsatagarajātīmukulasaindhavairgomūtrapiṣṭaistāmramāliptaṃ
                        saptarātraṃ sthāpayitvā punastadvadevapiṣṭairguṭikāḥ kāryāstāḥ stanyaghṛṣṭāḥ
                        stambhaśvayathuharṣagharṣāśrukaṇḍūghnyaḥ || 
 AS.Utt.20.23  abaddhāsthisahakāramāṃsaṃ
                        vigatatvacaṃ samatāmracūrṇamīṣat saindhavopetaṃ gavyena dadhnā piṣṭvā
                        tāmramālepayet |  
 śuṣkaṃ śuṣkaṃ tathaiva ca piṣṭvā punarlepayet |  
 etat saptabhiḥ saptāhaiḥ piṇḍāñjanaṃ kṛtaṃ
                        sarvākṣipākāśrugharṣaśopharāgavartmopacayaghnam |  
 aśmantakāmlavetasaparūṣakakoladāḍimaiḥ kṛtā rasakriyā
                        saśophālpaśophapūyālasān nāśayati |  
 itthamapi śophānuvṛttau punarasrāvasekaḥ śirovirekaśca || 
 AS.Utt.20.24  amloṣitaṃ
                        pittābhiṣyandavadupācaret |  
 pillasādhanaṃ cekṣeta || 
 AS.Utt.20.25  
                        pittakapharaktanicayotkliṣṭavartmapothakībisākhyakukūṇakapakṣmoparodhapūyālasaśuṣkākṣipākālpaśophāmloṣitā
                        vātavarjyāścasyandādhimanthā ityaṣṭādaśadīrghakālānubandhino rogāḥ
                        pillasaṃjñāḥ || 
 AS.Utt.20.26  eṣāṃ kriyā
                        yathāsvamupadiṣṭaiva |  
 punaśca pillībhūtānāṃ sāmānyenopadiśyate || 
 AS.Utt.20.27  atha pillākṣirogiṇaṃ
                        snehayitvā vāmayet |  
 kṛtakramasya sirāvyadhastato virekaḥ |  
 kṛtavirekasya vartmanī likhet |  
 sakṛllekhanādaśuddhau punarlekhayet jalaukobhiśca grāhayet || 
 AS.Utt.20.28
                         priyaṅgulodhrapadmakesaracandanamadhukakalkena samākṣikeṇa biḍālakaḥ
                        |  
 tuvarikāphalatrikarocanākvāthena madhumatā sāyaṃ prātaḥ sadā
                        prakṣālanamañjanānte ca kaṣāyavṛkṣapallavakaṣāyeṇa || 
 AS.Utt.20.29  taireva ca
                        patrairuṣṇāpriyatāyāmantarāntarā svedaḥ || 
 AS.Utt.20.30  tutthakapalaṃ viṃśatiśca
                        śvetamaricāni dhānyāmla piṣṭāni tatpalaistriṃśatā tāmrapātre samāloḍitāni
                        bahuvarṇāmapi pillānāṃ paramamāścyotanam || 
 AS.Utt.20.31  añjanaṃ
                        cāsyāmradhātakīpuṣpatilaparṇīkalkena ca varttiḥ
                        harītakyāḍhakīścāṣṭaguṇembhāsyaṣṭabhāgāvaśeṣaṃ kvāthayet punaśca
                        parisrāvyādarvīpralepādrasakriyeyaṃ pillākṣiropaṇī |  
 palāśaśākhāsvarase kvāthyamāne bṛhatyuśīrarajodadyāt tatghanībhūtaṃ
                        śītamañjanam |  
 surasārasapiṣṭairvā vacaladevadārubhiḥ |  
 gopittapiṣṭābhyāṃ vā vyoṣarasāñjanābhyām || 
 AS.Utt.20.32
                         haritālasauvīrakāñjanasamāṃśaṃ vā tāmracūrṇamañjanam |  
 paripelavakāsīsaharidrādvayasarṣapapriyaṅgutagarapippalīkalkena
                        tāmrabhājanamantarlepayitvā sauvīrakakumbhedhomukhaṃ saptāhaṃ vāsayet tato
                        guṭikāścūrṇaṃ vā kuryāt || 
 AS.Utt.20.33  tutthagairikacūrṇaṃ
                        chagalīpayaḥpiṣṭaṃ guṭikā pratyañjanam |  
 cūrṇa eva vā divyodakabhāvitaḥ |  
 sa eva vā tadāpluto netrāścyotanamiti |  
 bhavati cātra || 
 AS.Utt.20.34  vartmāvalekhaṃ
                        bahuśastadvacchoṇitamokṣaṇam |  
 punaḥ punarvirekaṃ ca pillarogāturo bhajet || 
 AS.Utt.20.35  pūyālasetvaśāntente dāhaḥ
                        sūkṣmaśalākayā || 
 AS.Utt.20.36
                         caturnavatirityakṣṇorhetulakṣaṇasādhanaiḥ |  
 parasparamasaṅkīrṇāḥkārtsnyena gaditā gadāḥ || 
 AS.Utt.20.37  sarvadā ca niṣeveta
                        svasthopi nayanapriyaḥ |  
 purāṇayavagodhūmaśāliṣaṣṭikakodravān || 
 AS.Utt.20.38  mudgādīnkaphapittaghnān
                        bhūrisarpiḥpariplutān |  
 śākaṃ caivaṃvidhaṃ māṃsaṃ jāṅgalaṃ dāḍimaṃ sitām || 
 AS.Utt.20.39  saindhavaṃ triphalāṃ
                        drākṣāṃ vāri pāne ca nābhasam |  
 ātapatraṃ padatrāṇaṃ vidhivaddoṣaśodhanam || 
 AS.Utt.20.40
                         varjayedvegasaṃrodhamajīrṇādhyaśanāni ca |  
 krodhaśokadivāsvapnarātrijāgaraṇātapān |  
 vidāhaviṣṭambhakaraṃ yaccehāhārabheṣajam || 
 AS.Utt.20.41  dve pādamadhye
                        pṛthusanniveśe sire gate te bahudhā ca netre |  
 tāmraṅkṣaṇodvartanalepanādīn pādaprayuktān nayanaṃ nayanti || 
 AS.Utt.20.42
                         maloṣṇasaṅghaṭṭanapīḍanādyaistā dūṣyante nayanāni duṣṭāḥ |  
 bhajet sadā dṛṣṭihitāni tasmādupānadabhyañjanadhāvanāni || 
 iti viṃśo 'dhyāyaḥ || 
 
 
                    atha ekaviṃśo 'dhyāyaḥ | 
                     AS.Utt.21.1  athātaḥ karṇarogavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.21.2
                         pratiśyāyajalakrīḍākarṇakaṇḍūyanairmarut |  
 mithyāyogena śabdasya kupitonyaiśca kopanaiḥ || 
 AS.Utt.21.3  prāpya śrotrasirāḥ
                        kuryācchūlaṃ srotasi vegavat |  
 ardhāvabhedakaṃ stambhaṃ śiśirānabhinandanam || 
 AS.Utt.21.4  cirācca pākaḥ pakvaṃ tu
                        lasīkāmalpaśaḥ sravet |  
 śrotraṃ śūnyamakasmācca syāt sañcāravicāravat || 
 AS.Utt.21.5  śūlaṃ pittāt sadāhoṣā
                        śītecchāśvathathujvaram |  
 āśupākaṃ prapakvaṃ ca sapītalasikāsruti |  
 sā lasīkāspṛśodyadyattatpākamupaiti ca || 
 AS.Utt.21.6  kaphācchirohanugrīvāgauravaṃ
                        mandatā rujaḥ |  
 kaṇḍūḥśvayathuruṣṇecchā pākācchvetaghanasrutiḥ || 
 AS.Utt.21.7  karoti śravaṇe
                        śūlamabhighātādidūṣitam |  
 raktaṃ pittasamānārti kiñcidvādhikalakṣaṇam || 
 AS.Utt.21.8  śūlaṃ samuditairdoṣaiḥ
                        saśophajvaratīvraruk |  
 paryāyāduṣṇaśītecchaṃ jāyate śrutijāḍyavat |  
 pakvaṃ sitāsitāraktaghanapūyapravāhi ca || 
 AS.Utt.21.9  śabdavāhisirāsaṃsthe śṛṇoti
                        pavane muhuḥ |  
 nādānakasmādvividhān karṇanādaṃ vadanti tam || 
 AS.Utt.21.10  śleṣmaṇānugato vāyurnādo vā
                        samupekṣitaḥ |  
 uccaiḥ kṛcchrācchrutiṃ kuryāt badhiratvaṃ krameṇa ca || 
 AS.Utt.21.11  votana śoṣitaḥ śleṣmā sroto
                        limpettato bhavet |  
 rug gauravaṃ pidhānaṃ ca sa pratīnāhasaṃjñitaḥ || 
 AS.Utt.21.12  kaṇḍūśophau kaphācchrutre
                        sthirau tatsaṃjñayā smṛtau || 
 AS.Utt.21.13  kapho vidagdhaḥ pittena
                        sarujaṃ nīrujaṃ tathā |  
 ghanapūtibahukledaṃ kurute pūtikarṇakam || 
 AS.Utt.21.14  vātādidūṣitaṃ śrotraṃ
                        māṃsāsṛkledajā rujam |  
 khādanto jantavaḥ kuryustīvrāṃ sa kṛmikarṇakaḥ || 
 AS.Utt.21.15  śrotrakaṇḍūyanājjāte kṣate
                        syāt pūrvalakṣaṇaḥ |  
 vidradhiḥ pūrvavaccānyaḥ śophorśorbudamīritam || 
 AS.Utt.21.16  teṣu rukpūtikarṇatvaṃ
                        badhiratvaṃ krameṇa ca || 
 AS.Utt.21.17  garbhe 'nilāt saṅkucitā
                        śaṣkulī kūcikarṇakaḥ || 
 AS.Utt.21.18  eko nīruganeko vā garbhe
                        māṃsāṅkuraḥ sthiraḥ |  
 pippalīpippalīmānaḥ sannipātādvidārikā || 
 AS.Utt.21.19  sarvaṇaḥ sarujaḥ stabdhaḥ
                        śvayaghuḥ sa upekṣitaḥ || 
 AS.Utt.21.20  kaṭutailanibhaṃ pakvaḥ
                        sravet kṛcchreṇa rohati |  
 saṅkocayati rūḍhā ca sā dhruvaṃ karṇaśaṣkulīm || 
 AS.Utt.21.21  sirāsthaḥ kurute vāyuḥ
                        pālīśoṣaṃ tadāhvayam || 
 AS.Utt.21.22  kṛśā dṛḍhā ca tantrīvat
                        pālī vātena tantrikā || 
 AS.Utt.21.23  sukumāre cirotsargāt
                        sahasaiva pravardhite |  
 karṇe śophaḥ sarukpālyāmaruṇaḥ paripoṭavān || 
 AS.Utt.21.24  paripoṭaścapavanāt utpātaḥ
                        pittaśoṇitāt || 
 AS.Utt.21.25  gurvābharaṇabhārādyaiḥ
                        śyāvo rugdāhapākavān |  
 śvayathuḥ sphoṭapiṭakārāgoṣākledasaṃyutaḥ || 
 AS.Utt.21.26  pālyāṃ śophonilakaphāt
                        sarvato nirvyathaḥ sthiraḥ |  
 stabdhaḥ savarṇaḥ kaṇḍūmānunmantho galliraśca saḥ || 
 AS.Utt.21.27  durviddhe vardhite karṇe
                        sakaṇḍūdāhapākaruk |  
 śvayathuḥ sannipātotthaḥ sa nāmrā duḥkhavardhanaḥ || 
 AS.Utt.21.28  kaphāsṛkkṛmijāḥ sūkṣmāḥ
                        sakaṇḍūkledavedanāḥ |  
 lihyākhyāḥ piṭakāstā hi lihyuḥ pālīmupekṣitāḥ || 
 AS.Utt.21.29  pippalī sarvajaṃ śūlaṃ
                        vidārī kūcikarṇakaḥ |  
 eṣāmasādhyā yāpyaikā tantrikānyāṃstu sādhayet || 
 AS.Utt.21.30  pañcaviṃśatirityuktāḥ
                        karṇarogā vibhāgataḥ || 
 ekaviṃśo 'dhyāyaḥ || 
 
 
                    dvāviṃśo 'dhyāyaḥ | 
                     karṇarogapratiṣedhaḥ 
 AS.Utt.22.1  athātaḥ
                        karṇarogamapratiṣedhaṃ nāmādhyāyaṃ vyākhyāsyāmaḥ |  
 iti hasmāhurātreyādayomaharṣayaḥ || 
 AS.Utt.22.2  vātaje karṇaśūle rātrau
                        rātrau rasabhojanottaraṃ vātaharadravyasiddhaṃ sarpiḥ pibonniranno vā
                        payonupānam || 
 AS.Utt.22.3  tato daśamūlasiddhe chāge
                        payasi gośṛṅganihite 'gnivarṇān pāṣāṇān sandaṃśena gṛhītvāvapet |  
 tenoṣmaṇā nāḍīsvedena ca svabhyaktaṃ svedayet |  
 bilvayavakolakulatthamāṣārkaśigrupatrairvā sānūpamāṃsaiḥ kvathitaiḥ || 
 AS.Utt.22.4  svinnaṃ ca pūrayet
                        kuṣṭharāsnāmadhukavaṃśāvalekhaśuṇṭhīśikhicandrakamāṣasaralapayovipakvena
                        tailena |  
 jīvakamadhukakuṣṭhamaṇḍūkīdevadārumahauṣadhakalkāṣṭaguṇakṣīrisiddhena vā
                        || 
 AS.Utt.22.5  
                        mayūranālakulatthāgarumāṣadevadārukalkakṣāraśuktāmlasādhitābhyāṃ vā
                        tailavasābhyām |  
 madhukakṣīrakākolīmāṣaśatāvarīkalkasarvagandhodakakṣīravipakvayā vā
                        varāhavasayā || 
 AS.Utt.22.6
                         rāsnāmadhukakākolīdevadārukalkapayovipācitayā vā śiṃśumāravasayā |  
 māṃsīkuṣṭhamedāsaralasurabhimadhukakṣīravipakvayā vā godhāvasayā || 
 AS.Utt.22.7
                         jīvakaśatāhvāmadhukamāṃsīkṣīrasiddhāṃ kukkuṭamayūravasāṃ
                        karṇapūraṇanasyābhyaṅgeṣu vidadhyāt |  
 madhukakṣīrakākolīkalkena
                        caturguṇaśigruhrasvapañcamūlakairaṇḍapatrarasamaṣṭaguṇakṣīrasādhitaṃ tailaṃ
                        vā || 
 AS.Utt.22.8  ghṛtatailavasābhyaktāni
                        taruṇānyaśvatthapatrāṇi puṭapāksvinnāni prapīḍya tadrasena karṇaṃ pūrayet
                        || 
 AS.Utt.22.9  tadvacca
                        tailalavaṇābhyaktānyarkorupūgamūlakāralukabilvamahāvṛkṣānyatamapatrāṇi
                        || 
 AS.Utt.22.10  
                        mahāpañcamūlasaralāgarudevadārvyanyatamakāṣṭhamaṣṭādaśāṅgulaṃ tribhāge
                        kṣaumeṇāveṣṭya tailena siktvāgre pradīpayet |  
 tato dahyamānādyaḥ snehaḥ patati sa sadyaḥ karṇarujamapaharati || 
 AS.Utt.22.11  
                        madhūcchiṣṭakaiḍaryamadhuśigruphalavacāyavanaladailāguggulubhiḥ
                        ślakṣṇapiṣṭaiḥ kṣaumavastraṃ dhūmavarttipramāṇapariṇāhaṃ lepayettataḥ
                        sūtreṇāveṣṭya ḍuṇḍukanālena dhūmaṃ pātuṃ dadyāt || 
 AS.Utt.22.12  ḍuṇḍukanālamevavānena
                        kalkenābhyajya viśoṣayitvā dhūmaṃ vidadhyāt || 
 AS.Utt.22.13
                         śreyasīdevadārukākolīkuṣṭhaniculabījaiḥ kṣīrapiṣṭaistilayutaiḥ
                        karṇaṃ bahirlepayet |  
 sarvadhānyasnehagokṣīrasiddhāmutkārikāmeraṇḍapatrāvacchādite karṇe svedārthaṃ
                        praṇayet |  
 punaḥ punaśca nāḍīsvedān piṇḍasvedāṃśca |  
 vātavyādhipratiśyāyārditāvidhānaṃ ca sanirūhānuvāsanaṃ kuryāt || 
 AS.Utt.22.14  parihāryāṇi ca
                        pariharedviśeṣataḥ pravātaṃ śītāmbupānaṃ śiraḥsnānaṃ ca || 
 AS.Utt.22.15  pittaje tu śūle prātaḥ
                        śarkarāyutaṃ sarpiḥ pāyayet |  
 tataḥ snigdhaṃ virecayet |  
 drākṣāmadhukasiddhaṃ stanyaṃ karṇapūraṇaṃ prayuñjīta |  
 mākṣikaṃ vā |  
 madhukapadmakakalkastanysiddhaṃ vā sarpiḥ |  
 sitāmadhukakharjūramṛdvīkābhirvā sakṣīrekṣurasaṃ priyālakatailaṃ
                        pācitamabhyaṅganasyakarṇapūraṇaiḥ śūladāhaghnam || 
 AS.Utt.22.16  madhukakuḍavaṃ
                        ṣoḍaśaguṇenāmbhasāṣṭāvaśeṣaṃ sādhayitvā tena tailārddhakuḍavamaṣṭaguṇakṣīraṃ
                        yaṣṭīsadhukośīrasārivākākolījīvakānantāmṛṇālamañjiṣṭhālodhracandanabisagarbhaṃ
                        pacet |  
 tacca pūrvavat praṇayet || 
 AS.Utt.22.17  eṣāmeva ca kalkena
                        saghṛtena karṇa parito lepayet |  
 svedayecca |  
 tathā kṣīrasarpirnasyaṃ śirobhyaṅgaśca |  
 evamapyanupaśame tu punarvirekaḥ || 
 AS.Utt.22.18  kaphaje pippalīvipakvaṃ
                        ghṛtamathavā sakṣaudraṃ pāyayitvā taṃ vāmayet |  
 tatastīkṣṇaṃ dhūmaṃ pāyayet || 
 AS.Utt.22.19  karṇaṃ cāsya pūrayet
                        saraladevadāruhiṃsrāpaṭolapatrasurasasiddhena tailena |  
 devadārupippalīmālatīpatrakvāthaharidrākuṣṭhatriphalailākvāthakalkasiddhena
                        vā |  
 rasāñjanamārkavavaijayantīśigrulaśunārdrakamūlakadalīnāṃ vā pṛthak samastānāṃ
                        vā rasena madhunā vā rakṣoghnatailena vā |  
 tathā śūlaśophagauravāṇi praśāmyanti || 
 AS.Utt.22.20
                         dhānyāmlakvathitadaśamūlabāṣpeṇa nāḍīsvedamācaret |  
 svinnaṃ kuśāmratrivṛnnaladaśuṇṭhīmustasādhitena tailena pūrayet |  
 kaphaghnāṃśca gaṇḍūṣān dhārayet || 
 AS.Utt.22.21  raktaje paittikavat siddhiḥ
                        sirāvyadhaśca || 
 AS.Utt.22.22  pakveṣu karṇaśūleṣu
                        pūyapravāhiṣu yathāsvaṃ dhūmanasyagaṇḍūṣavamanānyācaret || 
 AS.Utt.22.23  upadigdhaṃ ca srotaḥ
                        sāyaṃprātaḥ picuvartibhiḥ pramṛjya yavāgarumadanaiḥ saghṛtairguggulunā vā
                        dhūpayitvā madhunā pūrayet || 
 AS.Utt.22.24
                         palāśadhavatiniśakakubhasarjatvakkvātha rasakriyayā svabhyaktāṃ
                        picuvartiṃ srotasi dadyāt |  
 badarīsallakījambūdhātakīvaṭaplakṣodumbarakvāthenaivameva ca rasakriyayā |  
 haridrādhātakītriphalājambūsallakīkiṃśukakvāthena ca |  
 tathā saurāṣṭrikāpadmakadhātakīsamaṅgāśvatthadhavalodhrarasāñjanakvāthena
                        || 
 AS.Utt.22.25  ebhirevauṣadhaiḥ
                        sūkṣmacūrṇīkṛtaiḥ srotaso 'vakiraṇamevaṃ kledaśūlagauravāṇi śāmyanti |  
 eṣāmeva ca kaṣāyeṇa sakṣaudreṇa kapitthasvarasena vā prakṣālanam |  
 tathā surasādivargaḥ prakṣālanāvacūrṇanayoḥ prayojyaḥ || 
 AS.Utt.22.26  nādabādhiryayorvātaśūloktaḥ
                        sarvo vidhiḥ |  
 śleṣmānubandhe tu prākśleṣmāṇamapaharedvamananāvanābhyāṃ tīkṣṇadhūmaiśca
                        || 
 AS.Utt.22.27  bādhiryaṃ ca
                        bālavṛddhakṣīṇakāsaśoṣiṇāṃ cirotthitaṃ ca varjayet || 
 AS.Utt.22.28  itarattu
                        snehasvedanasyaśirobastibastikarmaprabhṛtibhirdoṣānubandhamavekṣya sādhayet
                        || 
 AS.Utt.22.29  tatra prāgeva purāṇasarpiṣā
                        vā vātaharatailena vā snigdhaṃ snehenaiva virecayet |  
 kṛtasaṃsarjanasya punaḥ snigdhasya śoṇitamapaharet |  
 karṇāsannaṃ jalaukobhistato bastikarmamūrdhatailanasyadhūmān karṇapūraṇaṃ ca
                        śīlayet || 
 AS.Utt.22.30  taruṇabilvaphalāni
                        gomūtreṇa kvāthayettena kvāthena sitāmadhukabījakabījakalkena ca payoyuktaṃ
                        tailaṃ pācayet |  
 tattailamuṣṇaṃ śīte bilvakvāthe prakṣipya manthayet yāvat piṇḍībhūtamuddhṛtya
                        caitatpunaranyatra bilvodake manthayet |  
 tataścoddhṛtyāṣṭaguṇe payasi madhukagandhacandanagarbhaṃ sādhitamāśu
                        karṇapūraṇāt bādhiryaṃ nāśayati || 
 AS.Utt.22.31  tilān navapralūnān
                        vastrabaddhān vahantīṣvapsu rātrimuṣitān divā śoṣayet pañcarātram |  
 evaṃ gate pañcarātre
                        madhuyaṣṭikākṣīrakākolīmahāpañcamūladevadāruśatāhvājīvakakvathite payasi
                        pañcāhamevaṃ vāsayecchoṣayecca |  
 tatonenaiva kṣīreṇaiṣāmeva ca dravyāṇāṃ cūrṇamātrayā yuktān prapīḍayet |  
 tattailaṃ
                        nīlotpalānantācandanāgarumadhukajīvakakākolīsuniṣaṇṇakamūlakalkairaṣṭaguṇena
                        payasā pacet |  
 etannasye karṇapūraṇe śirasi cābhyañjane praṇītamāśu śūlanādabādhiryāṇi
                        sarvavātavikārāṃśca pittānubandhānapohati bhagnāsthisandhānajananaṃ ca
                        || 
 AS.Utt.22.32  
                        śuṣkamūlakabhasmakṣāradvayahiṅguśuṇṭhīmisivacākuṣṭhamaradārusaubhāñjanabhūrjagranthimustālavaṇatrayaiḥ
                        sodbhidaistailaṃ śuktakadalībījapūrakarasasaṃyuktaṃ siddhaṃ
                        śūlanādabādhiryakaṇḍūśophakledopadehakṛmipūtikarṇeṣu || 
 AS.Utt.22.33  atha karṇau suptāviva
                        bhavatastatsamīpe yathoktāṃ sirāṃ mokṣayet |  
 saśvayathuparisrāve mandaśrutervamanamācaret || 
 AS.Utt.22.34  pratīnāhe snehasvedaklinnaṃ
                        karṇaṃ karṇaśodhanena viśodhya tailasya pūrayenmātuluṅgarasasya vā
                        saśuktakṣaudrasaindhavasya || 
 AS.Utt.22.35  śodhyamāne vedanā raktāgamo
                        vā yadi bhavettato ghṛtamaṇḍena pūrayennasyaṃ ca śīlayet |  
 malapūrṇepyeṣa eva vidhiḥ || 
 AS.Utt.22.36  kaṇḍvāṃ tīkṣṇanasyadhūmādīn
                        kaphaghnānvitaret |  
 rūkṣatiktakaṭuścāhāraḥ |  
 śophepyevameva vidhiḥ |  
 kaṭutīkṣṇoṣṇāśca pradehapariṣekāḥ || 
 AS.Utt.22.37  pūtikarṇe karṇasrāvokto
                        vidhiḥ kṛmikarṇe ca |  
 viśeṣataścātra kṛmighnaḥ |  
 tathā sarṣapatailena pūraṇam |  
 haritālacūrṇavatā gomūtreṇa vā |  
 vārtākabījena dhūpanam || 
 AS.Utt.22.38  karṇavidradhiṃ vamanapūrvaṃ
                        vidradhivadāmaṃ pakvaṃ ca cikitset |  
 kṣatavidradhiṃ pittakarṇaśūlavadarśāṃsi nāsārśovadarbudāni ca || 
 AS.Utt.22.39  vidārikāmāmāṃ
                        karṇavidradhivadyathādoṣodayaṃ ca sādhayet || 
 AS.Utt.22.40  pālīśoṣe
                        vātaśūlavannasyamālepaṃ svedaṃca kuryāt |  
 svinnamudvarttayettilapriyālabījamadhukayavāśvagandhhākalkena || 
 AS.Utt.22.41  udvartitaṃ ca
                        madhukapayasyāśatapuṣpāśvagandhākalkāṣṭaguṇavājigandhābṛhatyabhīrukvāthakṣīrasādhitena
                        tailenābhyajyāt |  
 śatāvaryaśvagandhairaṇḍApayasyājīvakakṣīrasiddhena vā || 
 AS.Utt.22.42
                         godhāpratudaviṣkirānūpaudakamāṃsavasāmajjānaṃ sarpissarṣapatailaṃ ca
                        yathālābhaṃ
                        saṅgṛhyārkālarkabalātibalānantāvidārigandhājalaśūkamadhuravargapratīvāpaṃ
                        vipacedayamabhyaṅgaḥ pālyāḥ paraṃ māṃsajananaḥ || 
 AS.Utt.22.43  evamapi tu yā kṣīyate pālī
                        tasyā yadduṣṭaṃ tacchitvā vidhivat sandhāya yathoktena krameṇopacaret || 
 AS.Utt.22.44  tantrikāmapi caivameva
                        nasyābhyaṅgādibhiryāpayet || 
 AS.Utt.22.45  paripoṭakepyayameva vidhiḥ
                        |  
 tathā
                        madhukakharamañjarīsaindhavāśvagandhādevadārumūlakāvalgujaphalamūlamadhūcchiṣṭaiḥ
                        sakṣīrairmahāsnehaḥ siddhobhyaṅgaḥ |  
 tilamadhukaprapauṇḍarīkasiddhārthakaghṛtakṣīrakṛtayotkārikayopanāhaḥ || 
 AS.Utt.22.46  utpāte
                        jalaukobhirapanītarakte śītaiḥ pradehaḥ |  
 tilamadhukasārivotpalalodhrakadambabalāmrajambūpallavaissadhānyāmlaṃ tailaṃ
                        sādhitamabhyaṅgaḥ |  
 tathā kṣīrasarpirvisarpoktāni ca ghṛtāni || 
 AS.Utt.22.47  unmanthe tīkṣṇaiḥ
                        śirovirekaḥ |  
 tilasarṣapalodhraharidrādvayairudvartitāyāḥ
                        karṇapālyāstālīsatamālailākaṭphalarasāñjanairlepaḥ
                        tālapatryaśvagandhārkasaindhavāvalgujabījasurasalāṅgalikābhirgodhākulīravasāyuktaṃ
                        tailaṃ vipakvamabhyañjanam |  
 tailameva vā paṭolakaṭurohiṇīrasāñjanīśarīṣaiḥ || 
 AS.Utt.22.48  duḥkhavarddhane
                        jambvāmrāśmantakapatrakvāthapariṣiktāṃ karṇapālīṃ tailenābhyajya
                        yaṣṭīmadhukaharidrāprapauṇḍarīkamañjiṣṭhācūrṇenāvacūrṇayet |  
 lākṣāviḍaṅgapakvena tailenābhyañjayet || 
 AS.Utt.22.49  lehikāpiṭakāsu karṇapālīṃ
                        bahuśo gāmayāpaṇḍasvinnāmurabhrīmūtrapiṣṭaiḥ kṛmighnairālimpet |  
 kuṭajakarañjeṅgudabījāragvadhatvagbhirvā |  
 ebhireva ca sarvaissamaricanimbapatramadhūcchiṣṭaissarṣapatailaṃ siddhaṃ
                        lehikāvraṇaghno 'bhyaṅgaḥ paridahane jalajābhirasṛk srāvayet |  
 śītaiśca pradihyāt || 
 AS.Utt.22.50  sarveṣu ca pālīrogeṣu
                        snehasvedaśodhanābhyaṅgapradehanasyāsravisravaṇāni yathārhaṃ prayuñjīta |  
 prakopakāraṇāni ca pariharet || 
 AS.Utt.22.51  utpacyamānāyāṃ tu pālyāṃ
                        sarjarasāpāmārgapaṭolanimbaniculatvagbhirālepaḥ |  
 utpuṭantyāṃ śigruśamyākapūtīkagovarāhapittagodhāvasāsapirbhiḥ |  
 śyāvāyāṃ gaurīsugandhāśyāmānantātaṇḍulīyakamūlaiḥ |  
 kaṇḍūmatyāṃ pāṭhānantātārkṣyaśaileyamākṣikaiḥ |  
 dahyamānāyāṃ kṣīrivṛkṣajīvanīyakalkamadhughṛtaiḥ |  
 vraṇitāyāṃ kṣaudrajīvanīyaiḥ |  
 kṛśāyāṃ godhāvarāhavasābhiḥ |  
 grathitāyāṃ granthiṃ pāṭayitvā vilikhya ca kṛṣṇāsaindhavamadhubhiḥ
                        pratisārayet |  
 snāvavatyāṃ madhumadhukamadhūkamadhuparṇībhirlepaḥ |  
 ebhireva ca yathāsvaṃ snehānabhyaṅgārthaṃ prakalpayet || 
 AS.Utt.22.52  atha rogato balādvā
                        vicchinnaṃ karṇamanusandadhyāt || 
 AS.Utt.22.53  samāsatastu pañcadaśa
                        karṇasandhayaḥ prāyo nāmānugatasaṃsthānasthānaviśeṣatayā sambhavanti || 
 AS.Utt.22.54  tadyathā |  
 pṛthulāyatasamobhayapālīścakranebhiḥ || 
 AS.Utt.22.55
                         vṛttāyatasamobhayapālirutpalabhedakaḥ || 
 AS.Utt.22.56  abhyantaradīrghapāliḥ
                        kavāṭaḥ || 
 AS.Utt.22.57  viparītorddhakavāṭaḥ || 
 AS.Utt.22.58
                         hrasvavṛttasamobhayapālirvallūrakaḥ || 
 AS.Utt.22.59
                         aṇusthūlasamaviṣamapālirvyāyojimaḥ || 
 AS.Utt.22.60  bāhyapālirgaṇḍādhāraḥ
                        || 
 AS.Utt.22.61  atoviparītastvāsaṅgimaḥ
                        || 
 AS.Utt.22.62  apālirāhāryaḥ |  
 sa eva māṃsalapīṭho nirvedhimaḥ || 
 AS.Utt.22.63  śuṣkaśaṣkulirutsannapāliḥ
                        || 
 AS.Utt.22.64  itarālpapāliḥ saṅkṣiptaḥ
                        || 
 AS.Utt.22.65  anadhiṣṭhānapāliḥ
                        paryantayośca kṣīṇamāṃso hīnaḥ || 
 AS.Utt.22.66  tanuviṣamapālavāllaḥ || 
 AS.Utt.22.67
                         grathitanirmāṃsastabdhasirāvṛtasūkṣmapāliryaṣṭī || 
 AS.Utt.22.68
                         nirmāṃsasaṅkṣiptāgrāśoṇitapāliḥ kākauṣṭha iti || 
 AS.Utt.22.69  eṣāmādyā daśa sidhyanti |  
 na tvitare || 
 AS.Utt.22.70  tatra bāhyāyāṃ pālyāṃ
                        dīrghāyāmābhyantaraḥ sandhiḥ |  
 tathetarāyāṃ bāhyaḥ |  
 samaḥ samayośca || 
 AS.Utt.22.71  aṇvādiviṣamayostu
                        parasparaviparyayau || 
 AS.Utt.22.72  yā tvekaiva pālī sthūlā
                        pṛthvī sthirā ca syāt tāṃ dvidhā pāṭayitvopari chitvā sandadhyāt || 
 AS.Utt.22.73  gaṇḍotkṛttena vā saśoṇitena
                        sānubandhena māṃsena pālīṃ kalpayet |  
 yasya pālīdvayamapi nāsti tasyāpyeṣa eva vidhiḥ |  
 athavā samānavayodoṣādeḥ sañcārya karṇapīṭhaṃ samaṃ madhya niveśya varddhayet
                        || 
 AS.Utt.22.74  sandhānavidhiḥ punarāture
                        grathitakeśānte bandhanamupaghārite chedyabhedyalekhyairupapannairupapādya
                        karṇaṃ śoṇitamavekṣeta duṣṭamaduṣṭaṃ veti || 
 AS.Utt.22.75  tato vātaduṣṭe
                        dhānyāmloṣṇodakābhyāṃ pittaduṣṭe kṣīraśītodakābhyāṃ śleṣmaduṣṭe
                        vāruṇīsalilābhyāṃ prakṣālya punaścāvalikhyānunnatamahīnaviṣamaṃ sandhiṃ
                        niveśya tato madhughṛtābhyāmabhyajya picuplotayoranyatareṇāvaguṇṭhya sūtreṇa
                        nātigāḍhamaśithilaṃ ca badhvā sirāvyathoktena kapālasya vā
                        cūrṇenāvakīryācārikamupadiśet || 
 AS.Utt.22.76  sandhimaśliṣyantaṃ
                        kṣaumasūtreṇa sīvyet |  
 atikṣīṇapālikaṃ vā śoṇitāktena picunā veṣṭayet |  
 vraṇavaccainamupācaret |  
 tryahāccaturahādvā salilena pariṣicya picuṃ sūtraṃ cāpanayet |  
 na cāśuddharaktamatipravṛttaraktaṃ kṣīṇaraktaṃ vā karṇaṃ sandadhyāt || 
 AS.Utt.22.77  tasya hi svayamapi
                        sandhirviśliṣyate ādhmāyate śyāvatāmupaiti pacyate śuṣyati cirādrohati
                        rūḍhopyābharaṇaṃ na kṣamate |  
 saśophakaṇḍūsantāpo granthimāṃśca bhavati |  
 tatra ca yathāsvaṃ pratikurvīta |  
 duṣṭarakte ca raktamavasecayet |  
 kṣīṇaraktaṃ snehapānanasyamāṃsarasāśanābhyaṅgairbṛṃhayet || 
 AS.Utt.22.78  sarvatra caivamapi
                        sopadravasandhau sandhiṃ vimucya pūrvāpacāropasthāpitasmṛtiḥ
                        samyaksandadhīteti |  
 bhavati cātra || 
 AS.Utt.22.79  na karṇe śopharāgādiyukte
                        sandhānamācaret |  
 na ghasmarasya nātyuṣṇe nāviśuddhatanorapi || 
 AS.Utt.22.80  surūḍhaṃ jātaromāṇaṃ
                        śliṣṭasandhiṃ samaṃ sthiram |  
 suvarṣmāṇamarogaṃ ca śanaiḥ karṇaṃ vivarddhayet || 
 AS.Utt.22.81  anyathā dāharuktodaśophāḥ
                        syustatra kārayet |  
 śītānpradehasekādīn śuddhiṃ ca kledanāśinīm || 
 AS.Utt.22.82  snehāvānūpajau tailaṃ
                        sarpirlākṣārasaṃ samam |  
 sādhayenmadhuraskandhahayagandhāmayūrakaiḥ || 
 AS.Utt.22.83  piṣṭairdaśaguṇakṣīre
                        tatparaṃ karṇavarddhanam |  
 kaṭhināḥ sarujaḥ kṣāmāḥ pālyaḥ sveditamardditāḥ |  
 abhyaktāstena jāyante mṛdavo nīrujaḥ sthirāḥ || 
 AS.Utt.22.84  bṛhatyau kacchurāṃ
                        vāriśūkamarkajaṭāṃ ghṛtam |  
 mākṣikaṃ śaṅkhinīṃ tailaṃ saptāhaṃ tāmrabhājane |  
 thāpayet tatparaṃ karṇamālepāt poṣayet kṛśam || 
 AS.Utt.22.85  carmacaṭikā jalauko
                        hayabandhā śabarakandakaṃ tulyam |  
 māhiṣanavanītayutaṃ kapitthagaṃ karṇavardhanaṃ sākṣāt |  
 kuryāccābhyañjanālepān paliśoṣe prakīrtitān || 
 AS.Utt.22.86  atha kuryādvayasthasya
                        cchinnāṃ śuddhasya nāsikām |  
 chindyānnāsāsamaṃ patraṃ tattulyaṃ ca kapolataḥ || 
 AS.Utt.22.87  tvaṅmāṃsaṃ nāsikāsanne
                        rakṣastattanutāṃ nayet |  
 sīvyet gaṇḍaṃ tataḥ sūcyā sīvanyā picuyuktayā || 
 AS.Utt.22.88  nāsācchedetha likhite
                        parivartyopari tvacam |  
 kapolavadhraṃ sandadhyāt sīvyennāsāṃ ca yatnataḥ || 
 AS.Utt.22.89  nāḍībhyāmutkṣipedantaḥ
                        sukhocchvāsapravṛttaye |  
 āmatailena siktvānu pataṅgamadhukāñjanaiḥ || 
 AS.Utt.22.90  śoṇitasthāpanaiścānyaiḥ
                        suślakṣṇairavacūrṇayet |  
 tato madhughṛtābhyaktaṃ badhvācārikamādiśet || 
 AS.Utt.22.91  jñātvāvasthāntaraṃ kuryāt
                        sadyovraṇavidhiṃ tataḥ |  
 chindyādrūḍhedhikaṃ māṃsaṃ nāsopāntācca carma tat |  
 sīvyettataśca suślakṣṇaṃ hīnaṃ saṃvardhayet punaḥ || 
 AS.Utt.22.92  niveśite yathānyāsaṃ
                        sadyaḥcchinnepyayaṃ vidhiḥ || 
 AS.Utt.22.93  nāḍīyogādvinauṣṭhasya
                        nāsāsandhānavadvidhiḥ || 
 iti dvāviṃśo 'dhyāyaḥ || 
 
 
                    atha trayoviṃśo 'dhyāyaḥ | 
                     AS.Utt.23.1  athāto nāsārogavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.23.2
                         avaśyāyānilarajobhāṣyātisvapnajāgaraiḥ |  
 nīcātyuccopadhānena pītenānyena vāriṇā || 
 AS.Utt.23.3
                         atyambupānaramaṇacchardibāṣpagrahādibhiḥ |  
 kruddhā vātolbaṇā doṣā nāsāyāṃ styānatāṃ gatāḥ |  
 janayanti pratiśyāyaṃ vardhamānaṃ kṣayapradam || 
 AS.Utt.23.4  tatra vātāt pratiśyāye
                        mukhaśoṣo bhṛśaṃ kṣavaḥ |  
 ghrāṇoparodhanistodadantaśaṅkhaśirovyathāḥ || 
 AS.Utt.23.5  kīṭakā iva sarpanti manyate
                        parito bhruvau |  
 svarasādaścirāt pākaḥ śiśirācchakaphasrutiḥ || 
 AS.Utt.23.6
                         pittāttṛṣṇājvaraghrāṇāpiṭakāsambhavabhramāḥ |  
 nāsāgrapāko rūkṣoṣṇatāmrapītakaphasrutiḥ || 
 AS.Utt.23.7  kaphāt kāsoruciḥ śvāso
                        vamathurgātragauravam |  
 mādhuryaṃ vadane kaṇḍūḥ snigdhaśuklakaphasrutiḥ || 
 AS.Utt.23.8  sarvajo lakṣaṇaiḥ
                        sarvairakasmādvṛddhiśāntimān || 
 AS.Utt.23.9  duṣṭaṃ nāsāsirāḥ prāpya
                        pratiśyāyaṃ karotyasṛk |  
 urasaḥ suptatā tāmranetratvaṃ śvāsapūtitā |  
 kaṇḍūḥ śrotrākṣināsāsu pittoktaṃ cātra lakṣaṇam || 
 AS.Utt.23.10  sarva eva pratiśyāyā
                        duṣṭatā yāntyupekṣitāḥ |  
 yathoktopadravādhikyāt sa sarvendriyatāpanaḥ || 
 AS.Utt.23.11
                         sāgnisādajvaraśvāsakāsoraḥpārśvavedanaḥ |  
 kupyatyakasmād bahuśo mukhadaurgandhyaśoṣakṛt || 
 AS.Utt.23.12
                         nāsikākledasaṃśoṣaśuddhirodhakaro muhuḥ |  
 pūyopamāsitāraktagrathitaśleṣmasaṃsrutiḥ |  
 mūrcchanti cātra kṛmayo dīrghasnigdhasitāṇavaḥ || 
 AS.Utt.23.13  pakvaliṅgāni
                        teṣvaṅgalāghavaṃ kṣavathoḥ śamaḥ |  
 śleṣmā sucikkaṇaḥ pīto jñānaṃ ca rasagandhayoḥ || 
 AS.Utt.23.14
                         tīkṣṇāgrāṇopayogārkaraśmisūtratṛṇādibhiḥ |  
 vātakopibhiranyairvā nāsikātaruṇāsthani || 
 AS.Utt.23.15  vighaṭṭite 'nilaḥ kruddho
                        ruddhaḥ śṛṅgāṭakaṃ vrajam |  
 nivṛttaḥ kurute 'tyarthaṃ kṣavathuṃ sa bhṛśakṣavaḥ || 
 AS.Utt.23.16  śoṣayan nāsikāsrotaḥ kaphaṃ
                        ca kurute 'nilaḥ |  
 śūkapūrṇābhanāsātvaṃ kṛcchrāducchvasanaṃ tataḥ |  
 smṛto 'sau nāsikāśoṣaḥ nāsānāhe tu jāyate || 
 AS.Utt.23.17  naddhatvamiva nāsāyāḥ
                        śleṣmaruddhena vāyunā |  
 niśvāsocchvāsasaṃrodhāt srotasī saṃvṛte iva || 
 AS.Utt.23.18  pacennāsāpuṭe pittaṃ
                        tvaṅmāṃsaṃ dāhaśūlavat |  
 sa ghrāṇapākaḥ srāvastu tatsaṃjñaḥ śleṣmasambhavaḥ || 
 AS.Utt.23.19  accho jalopamo 'jasraṃ
                        viśeṣānniśi jāyate || 
 AS.Utt.23.20  kaphaḥ pravṛddho nāsāyāṃ
                        rudhvā srotāṃsyavīnasam |  
 kuryāt saghurghuraśvāsaṃ pīnasādhikavedanam || 
 AS.Utt.23.21  averiva sravatyasya
                        praklinnā tena nāsikā |  
 ajasraṃ picchilaṃ śītaṃ pakvaṃ siṅghāṇakaṃ ghanam || 
 AS.Utt.23.22  raktena nāsā dagdheva
                        bāhyāntaḥ sparśanāsahā |  
 bhaveddhūmopamocchvāsā sā dīrptidahatīva ca || 
 AS.Utt.23.23  tālumūle malairduṣṭe māruto
                        mukhanāsikāt |  
 śleṣmā ca pūtirnirgacchet pūtināsaṃ vadanti || 
 AS.Utt.23.24  nicayādabhighātādvā
                        pūyāsṛṅnāsikā sravet |  
 tatpūyaraktamākhyātaṃ śirodāharujākaram || 
 AS.Utt.23.25
                         pittaśleṣmāvaruddhontarnāsāyāṃ śoṣayenmarut |  
 kaphaṃ sa śuṣkaḥ puṭatāṃ prāpnoti puṭakaṃ tu tat || 
 AS.Utt.23.26  arśorbudāni
                        vibhajeddoṣaliṅgairyathāyatham || 
 AS.Utt.23.27  sarveṣu kṛcchrocchvasanaṃ
                        pīnasaṃ pratataṃ kṣutam |  
 sānunāsikavāditvaṃ pūtināsaḥ śirovyathā |  
 aṣṭādaśānāmityeṣāṃ yāpayedduṣṭapīnasam || 
 iti trayoviṃśo 'dhyāyaḥ || 
 
 
                    atha caturviṃśo 'dhyāyaḥ ||
                     AS.Utt.24.1  athāto nāsārogapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.24.2  sarveṣvādau pīnaseṣu
                        snehasvedavamanadhūmagaṇḍūṣasnigdhoṣṇabhojananivātaśayanāsanāni seveta
                        || 
 AS.Utt.24.3  pācanārthaṃ ca
                        guḍārdrakakṣīratrikaṭukājamāṃsamadyāmlabhojanāni || 
 AS.Utt.24.4
                         rohiṣājājīvacācorakopakuñcikātarkārīcāturjātakarajo vastrāvabaddhaṃ
                        muhurmuhurupajighnet |  
 ghṛtāktasaktūn mallakasampuṭe kṛtvā dhūmaṃ ca pibet || 
 AS.Utt.24.5  pakve tu
                        śirovirecanamavapīḍaṃ ca yuñjyāt || 
 AS.Utt.24.6  nidānoktāni ca varjayet |  
 viśeṣeṇa śītāmbusnānapānātyuccopadhānānupadhānakrodhaśokān || 
 AS.Utt.24.7  atha vātapratiśyāye pūrvameva
                        vātaharadravyavipakvaṃ sasaindhavaṃ prātaḥ sarpiḥ pibenmahāṣaṭpalaṃ vā
                        || 
 AS.Utt.24.8
                         daśamūlakulatthakolayavaśuṣkamūlakavyoṣalavaṇapañcakaiḥ sadadhi
                        dhānyāmlaṃ sarpiḥ siddhamāhāre pāne ca praṇītaṃ
                        pratiśyāyayakṣmākāsaśvāsagrahaṇīgulmavibandhaghnam || 
 AS.Utt.24.9  jīrṇasnehaṃ jāṅgalarasena
                        vyoṣadāḍimasaindhavavatā bālamūlakarasena sarvadhānyayūṣeṇa vā bhojayet |  
 nāgaraṃ vā payasā pibet || 
 AS.Utt.24.10
                         kṛṣṇādaśamūlaśuṇṭhīyavairaṇḍamūlakkāthāsiddhena payasottamāṅgaṃ
                        svedayet |  
 tadeva ca pānabhojanayorvidadhyāt |  
 arditoktāṃśca svedān |  
 evamaparipacyamāne punaḥ punarnāḍīsvedaṃ vātaharaṃ cāsthāpanamanuvāsanaṃ
                        śirobastiṃ ca || 
 AS.Utt.24.11  pakve tu tailaṃ
                        kṣavakacūrṇayuktaṃ sasaindhavaṃ sarpirvā śirovirecanam || 
 AS.Utt.24.12  pittapratiśyāye
                        padmakośīrapaṭolasārivāvidārīśatāvarīkṣīridrumaśuṅgaśaṭhīkarkaṭākhyādurālabhānāmarddhaḍhakamaṣṭaguṇembhāsi
                        vipācya pādāvaśeṣe
                        madhukamṛdvīkācandanaśṛṅgāṭakakaśerukaśvetapākānyakṣamātrāṇi datvā
                        ghṛtaprasthaṃ payasā saha sādhayet |  
 tat prātaḥ pānāya yuñjyāt |  
 jīrṇe sukhoṣṇatoyapariṣiktaṃ sasaindhavena rasena bhojayet |  
 susnigdhaṃ virecayet drākṣāpaṭolaśrīparṇīmūrvātrivṛtkvāthena
                        trivṛtpathyāpūgaphalacūrṇānvitena || 
 AS.Utt.24.13  viriktabhuktasya śītaiḥ
                        śirovaktralepapariṣekakavalagrahān vitaret || 
 AS.Utt.24.14  vyajanapavanavidhūyamānaśca
                        nīlaśādvalopavanaśiśirakarakiraṇadhārāgṛhāṇi seveta || 
 AS.Utt.24.15  tatra ca pakve doṣe
                        śirovirekaṃ purāṇaghṛtena sasaindhavena ghṛtamaṇḍena vā kaṭphalānvitena
                        kuryāt |  
 viśuddhasrotasaśca jāṅgalarasena kṣīreṇa vā śītena bhojanam || 
 AS.Utt.24.16  kaphaje tu
                        yavakṣārāvacūrṇitamuṣṇodakānupānaṃ ghṛtaṃ pāyayet |  
 jīrṇe ca tilamāṣapalalavatīṃ yavāgūm |  
 tato vāmanīyauṣadhakvāthasiddhayā sasarpiṣkayā saindhavamāṣacūrṇapragāḍhayā
                        peyayoṣṇāmbhasā ca vāmayet || 
 AS.Utt.24.17  
                        tatastīkṣṇadhūmakavalayavānnacaṇakaprāyāhāranāḍīsvaderupācaret |  
 arucigauravayostu viśodhayet || 
 AS.Utt.24.18  pakve
                        kṣavakaviḍaṅgasaindhavādībhirnasyam |  
 tailāpluto nāgaracūrṇānuviddho mudga āhāro yathāsātmyaṃ ca rūkṣatīkṣṇoṣṇam
                        || 
 AS.Utt.24.19  śuddhaghrāṇapathasya
                        devadārusaralakākolījīvakamadhukapippalyanantākṣīravipakvaṃ tailaṃ nasyam
                        || 
 AS.Utt.24.20  sānnipātike doṣabalataḥ
                        pratikuryāt |  
 rasāñjanātiviṣāmustabhadradārusādhitaṃ cātra tailaṃ nāvanam || 
 AS.Utt.24.21  raktaje paittiko
                        raktapittoktaśca vidhiḥ || 
 AS.Utt.24.22  duṣṭapratiśyāye
                        vyoṣacitrakayavakṣārabījakaviḍaṅgapūtīkarañjatvaglavaṇatrayairmāṃsarasapratīvāpavipakvaṃ
                        sakṣaudraṃ sarpiḥ pāyayet |  
 jīrṇe ghṛte jāṅgalarasena talopasekaṃ bhojayet |  
 snigdhaṃ ca kaphapratiśyāyavadupācaret || 
 AS.Utt.24.23  pakve 'vapīḍaṃ
                        vyoṣendrayavaviḍaṅgasārajīrakasaindhavairbastamūtrapiṣṭairdadyāt |  
 viśuddhaghrāṇasrotasaṃ ca punarupasnehya virecayet |  
 bhṛṣṭānyavān bhūstṛṇakāmrātakajīrakatrivṛtāyuktān gomūtreṇa kvāthayet |  
 taṃ kvāthamabhayānāgaramaricakramukasaindhavayāvaśūkacūrṇayuktaṃ
                        sabījapūrakarasaṃ pāyayet |  
 koṣṇodakaṃ cānukaṇṭhayet || 
 AS.Utt.24.24  viriktaṃ ca kāle
                        mustaharidrānāgarayavakṣārapūtīkarañjareṇukābhirajāvigotradadhibhiśca
                        siddhaṃ sarpirupayojayet |  
 tīkṣṇāni ca nirūhānuvāsanāni |  
 ariṣṭāṃśca pānārtham || 
 AS.Utt.24.25  evamapyaśāntau
                        hiṅgukṣārāmaradāruvipakvaṃ ghṛtaṃ māṃsarasānupānaṃ pibet || 
 AS.Utt.24.26  kośāmrapallavamūrvā
                        tarkārīṅgudīphalaphaṇijjakamahāpañcamūlakaṇṭakārikāsārivorupūgahiṃsrānimbaśigruphalarakṣoghnakṛmighnadantī
                        pūtikarañjapippalīvārtākabījāhimārakamūlatvakpatrapuṣpaphalairajāmūtrapiṣṭairajāśvaśakṛdrasayuktairdhūmavartiṃ
                        kṛtvā ghṛtābhyaktāṃ pātuṃ prayacchet || 
 AS.Utt.24.27  pippalīvardhamānaṃ
                        copayuñjīta |  
 kṛmighnaiśca yogairyāpayet || 
 AS.Utt.24.28  bhṛśakṣavathau puṭake ca
                        nimbakaṭphalakuṣṭhamaricacūrṇaiḥ kledanāya pradhamanam |  
 pippalīkuṣṭhaśuṇṭhīviḍaṅgamṛdvīkākaṣāyakalkavipakvaṃ tailaṃ ghṛtaṃ vā nāvanam
                        || 
 AS.Utt.24.29  nāsāśoṣe balātailaṃ pāne
                        śirobastau ca |  
 snigdhasya svedaḥ |  
 kṣīrasarpirnasyaṃ madhuravargasādhitaṃ vā tailam |  
 snehiko dhūmaḥ |  
 tathā nāsānāhe 'pi |  
 evamanupaśame śirovirekaḥ || 
 AS.Utt.24.30  nāsāpāke dīptau ca
                        jālaukobhirasravisrāvaṇam |  
 śītairūrdhvādhovirekalepasekāḥ |  
 nāsāsrāve tīkṣṇaṃ nasyaṃ dhūmaśca || 
 AS.Utt.24.31  avīnase pūtināse ca
                        guḍamaricahiṅguśivāṭikāviḍaṅgairajāmūtrapiṣṭairnasyam |  
 kaphapratiśyāyavacca snehasvedavamanāni || 
 AS.Utt.24.32  vamitavato
                        nirguṇḍīśigrutarkārīphaṇijjakakṣavakasurasārjakapatrasvarasena sārṣapaṃ
                        pīlujaṃ vā tailaṃ vipācya nasyaṃ vidadhyāt || 
 AS.Utt.24.33  
                        lākṣāviḍaṅgapippalīlavaṅgakṣavakaniśākuṣṭhavacākarañjikākalkairvā tilatailam
                        |  
 śigrubṛhatīdantīmūlabilvavyoṣasurasasaindhavairvā || 
 AS.Utt.24.34  utpannamātraṃ pūyaraktaṃ
                        raktapratiśyāyavaccikitset |  
 pravṛddhaṃ nāḍīvraṇavat |  
 kṛtavamanasya cāsya nasyadhūmau prayojayet || 
 AS.Utt.24.35  arśāṃsi vidhivat
                        kṣāreṇāgninā vā dahet |  
 sthūlāni tu śastreṇa spṛṣṭvā dāhānantaraṃ śītāṃ kriyāṃ yojayet || 
 AS.Utt.24.36  vartiṃ ca nāsāyāṃ
                        kumbhanikumbhāgnikasaindhavapippalīmanaśśilālakalkamadhughṛtapradigdhām
                        || 
 AS.Utt.24.37  
                        tuvarikābibhītakaharidrālodhrapriyaṅgukarañjikākalkaguḍodakavipakvaṃ tailaṃ
                        nāvanam |  
 karañjakalodhrotpalamadhukatindukāsthitriphalākhadirasāravipakvaṃ || 
 AS.Utt.24.38  yathādoṣaṃ ca
                        snehavamanavirekādīn praṇidadhyāt || 
 AS.Utt.24.39  arbudaṃ baḍiśena gṛhītvā
                        maṇḍalāgreṇa mūle samaṃ chindyāt |  
 chinnaṃ cocchiṅkhayet |  
 calapramṛṣṭaṃ ca vraṇaṃ śalākayā dahettailena vā |  
 agnidagdhaṃ mraṅkṣayettataḥ śiśiraiḥ pradehaiḥ || 
 AS.Utt.24.40  uparūḍhavraṇasya
                        lodhrāvāpaṃ tīkṣṇoṣṇalavaṇadravyagomūtrayuktaṃ sārṣapaṃ kārañjaṃ vā tailaṃ
                        nāvanam |  
 pittaje raktaje vārbude godantasaindhavālakāsīsakāṃsyanīlairambupiṣṭairālepaḥ
                        |  
 tataśca śītāḥ pradehasekāḥ |  
 śītaireva ca sādhitāni ghṛtānyabhyaṅganasyapānāni || 
 AS.Utt.24.41  māṃsamedaḥ
                        sannipātārśorbudāni caivaṃ sādhayediti |  
 bhavati cātra || 
 AS.Utt.24.42  upasaṃharati |  
 hīnacchedāt punarbṛddhiraticchedāt svarakṣayaḥ |  
 gandhājñānaṃ ca vīsarpo mūrcchā chindyādataḥ samam || 
 iti caturviṃśo 'dhyāyaḥ || 
 
 
                    atha pañcaviṃśo 'dhyāyaḥ | 
                     AS.Utt.25.1  athāto mukharogavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.25.2
                         mātsyamahiṣavārāhapiśitāmakamūlakam |  
 māṣasūpadadhikṣīraśuktekṣurasaphāṇitam || 
 AS.Utt.25.3  avākśayyāṃ ca bhajato dviṣato
                        dantadhāvanam |  
 dhūmacchardanagaṇḍūṣānucitaṃ ca sirāvyadham |  
 kruddhāḥ śleṣmolbaṇā doṣāḥ kurvantyantarmukhaṃ gadān || 
 AS.Utt.25.4  tatra khaṇḍauṣṭha ityukto
                        vātenauṣṭho dvidhākṛtaḥ || 
 AS.Utt.25.5  oṣṭhakope tu pavanāt
                        stabdhāvoṣṭhau mahārujau |  
 dālyete paripāṭyete paruṣāsitakarkaśau || 
 AS.Utt.25.6  pittāttīkṣṇāsahau pītau
                        sarṣapākṛtibhiścitau |  
 piṭakābhirbahukledāvāśupākau # 
 AS.Utt.25.7  kaphāt punaḥ |  
 śītāsahau gurū śūnau savarṇapiṭakācitau || 
 AS.Utt.25.8  sannipātādanekābhau
                        durgandhāsrāvapicchilau |  
 akasmānmlānasaṃśūnarujau viṣamapākinau || 
 AS.Utt.25.9  raktopasṛṣṭau rudhiraṃ
                        sravataḥ śoṇitaprabhau |  
 kharjūrasadṛśaṃ cātra kṣīṇe rakterbudaṃ bhavet || 
 AS.Utt.25.10  māṃsapiṇḍopamau māṃsāt
                        syātāṃ mūrcchatkṛmī kramāt || 
 AS.Utt.25.11  tailābhaśvayathukledau
                        sakaṇḍvau medasā mṛdū || 
 AS.Utt.25.12  kṣatajāvavadīryete pāṭyete
                        cāsakṛt punaḥ |  
 grathitau ca punaḥ syātāṃ kaṇḍūlau daśanacchadau || 
 AS.Utt.25.13
                         jalabudbudavadvātakaphādoṣṭhe jalārbudam || 
 AS.Utt.25.14  gaṇḍālajī sthiraḥ śopho
                        gaṇḍe dāharujānvitaḥ || 
 AS.Utt.25.15  vātāduṣṇāsahādantāḥ
                        śītasparśādhikavyathāḥ |  
 dālyanta iva śūlena śītākhyo dālanaśca saḥ || 
 AS.Utt.25.16  dantaharṣe
                        pravātāmlaśītabhakṣākṣamā dvijāḥ |  
 bhavantyamlāśanenaiva sarujaścalitā iva || 
 AS.Utt.25.17  dantabhede
                        dvijāstodabhedaruksphuṭanānvitāḥ |  
 cālaśvaladbhirdaśanairbhakṣaṇādadhikavyathaiḥ || 
 AS.Utt.25.18  karālastu karālānāṃ
                        daśanānāṃ samudbhavaḥ || 
 AS.Utt.25.19  dantodhikodhidantākhyaḥ sa
                        coktaḥ khalavarddhanaḥ |  
 jāyamāne 'tirugdante jāte tatra tu śāmyati || 
 AS.Utt.25.20  adhāvanānmalo dante kapho
                        vā vātaśoṣitaḥ |  
 pūtigandhiḥ sthirībhūtaḥ śarkarā # 
 AS.Utt.25.21  sāpyupekṣitā |  
 śātayatyaṇuśo dantakapālāni kapālikā || 
 AS.Utt.25.22  śyāvaḥ śyāvatvamāyāto
                        raktapittānilairdvijaḥ |  
 AS.Utt.25.23  samūlaṃ dantamāśritya
                        doṣairulbaṇamārutaiḥ |  
 śoṣite majjñi suṣire dantennamalapūrite || 
 AS.Utt.25.24  pūtitvāt kṛmayaḥ sūkṣmā
                        jāyante jāyate tataḥ |  
 ahetutīvrārtiśamaḥ sasaṃrambhositaścalaḥ |  
 pralūnaḥ pūyaraktasrut sa coktaḥ kṛmidantakaḥ || 
 AS.Utt.25.25  śleṣmaraktena pūtīni
                        vahantyasramahetukam |  
 śīryante dantamāṃsāni mṛduklinnāsitāni ca |  
 śītādosau # 
 AS.Utt.25.26  upakuśaḥ pākaḥ
                        pittāsṛgudbhavaḥ |  
 dantamāṃsāni dahyante raktānyutsedhavantyataḥ || 
 AS.Utt.25.27  kaṇḍūmanti
                        sravantyasramādhmāyantesṛjisthite |  
 calā mandarujo dantāḥ pūtivaktraṃ ca jāyate || 
 AS.Utt.25.28  dantayostriṣu vā śopho
                        badarasthinibho ghanaḥ |  
 kaphāsrāttīvraruk śīghraṃ pacyate dantapuppuṭaḥ || 
 AS.Utt.25.29  dantamāṃse malaiḥ
                        sāsrairbāhyāntaḥ śvayathurguruḥ |  
 sarugdāhaḥ sravet bhinnaḥ pūyāsraṃ dantavidradhiḥ || 
 AS.Utt.25.30  śvayathurdantamūleṣu
                        rujāvānraktapittajaḥ |  
 lālāsrāvī sa suṣiro dantamāṃsapraśātanaḥ || 
 AS.Utt.25.31  sa sannipātajvaravān
                        sapūyarudhirasrutiḥ |  
 mahāsuṣira ityukto viśīrṇadvijabandhanaḥ || 
 AS.Utt.25.32  dantānte kīlavacchopho
                        hanukarṇarujākaraḥ |  
 pratihantyabhyavahṛtiṃ śleṣmaṇā sodhimāṃsakaḥ || 
 AS.Utt.25.33  ghṛṣṭeṣu dantamāṃseṣu
                        saṃrambho jāyate mahān |  
 yasmiṃścalanti dantāśca sa vidarbhobhighātajaḥ || 
 AS.Utt.25.34  dantamāṃsāśritānrogān yaḥ
                        sādhyānapyupekṣate |  
 antastasyāsravan doṣaḥ sūkṣmāṃ sañjanayedgatim |  
 pūyaṃ muhuḥ sā sravati tvaṅmāṃsāsthiprabhedinī || 
 AS.Utt.25.35  tāḥ punaḥ pañca vijñeyā
                        lakṣaṇaiḥ svairyathoditaiḥ || 
 AS.Utt.25.36  śākapatrakharāsrastā
                        sphuṭitā vātadūṣitā |  
 jihvā pittāt sadāhoṣā raktairmāṃsāṅkuraiścitā |  
 śālmalīkaṇṭakābhaistu kaphena bahalā guruḥ || 
 AS.Utt.25.37  kaphapittādadhaḥ śopho
                        jihvāstambhakṛdunnataḥ |  
 matsyagandhirbhavet pakvaḥ solaso māṃsaśātanaḥ || 
 AS.Utt.25.38  prabandhane 'dho jihvāyāḥ
                        śopho jihvāgrasannibhaḥ |  
 sāṅkuraḥ kaphapittāsrairlāloṣāstambhavān kharaḥ |  
 adhijihvaḥ sarukkaṇḍūvākyāhāravighātakṛt || 
 AS.Utt.25.39  tādṛgevopajihvastu jihvāyā
                        upari sthitaḥ || 
 AS.Utt.25.40  tālumāṃsenilādduṣṭe piṭakāḥ
                        sarujāḥ kharāḥ |  
 bahvyo ghanāsrāvayutāstāstālupiṭakāḥ smṛtāḥ || 
 AS.Utt.25.41  tālumūle
                        kaphātsāsrānmatsyabastinibho mṛduḥ |  
 pralambaḥ picchilaḥ śopho nāsayāhāramīrayan |  
 kaṇṭhoparodhatṛṭkāsavamikṛt galaśuṇḍikā || 
 AS.Utt.25.42  tālumadhye niruṅmāṃsaṃ
                        saṃhataṃ tālusaṃhatiḥ || 
 AS.Utt.25.43  padmākṛtistālumadhye
                        raktācchvayathurarbudam || 
 AS.Utt.25.44  kacchapaḥ
                        kacchapākāraściravṛddhiḥ kaphādaruk || 
 AS.Utt.25.45  kolābhaḥ śleṣmamedobhyāṃ
                        puppuṭo nīrujaḥ sthiraḥ || 
 AS.Utt.25.46  pittena pākaḥ pākākhyaḥ
                        pūyāsrāvī mahārujaḥ || 
 AS.Utt.25.47
                         vātapittajvarāyāsaistāluśoṣastadāhvayaḥ || 
 AS.Utt.25.48  jihvāprabandhajāḥ kaṇṭhe
                        dāruṇā mārgarodhinaḥ |  
 māṃsāṅkurāḥ śīghracayā rohiṇī śīghrakāriṇī || 
 AS.Utt.25.49  kaṇṭhāsyaśoṣakṛdvātāt sā
                        hanuśrotrarukkarī |  
 pittājjvaroṣātṛṇmohakaṇṭhadhūmāyanānvitā || 
 AS.Utt.25.50  kṣiprajā kṣiprapākātirāgiṇī
                        sparśanāsahā |  
 kaphena picchilā pāṇḍurasṛjā sphoṭakācitā || 
 AS.Utt.25.51  taptāṅgāranibhā
                        karṇarukvarī pittajākṛtiḥ |  
 gambhīrapākā nicayāt sarvaliṅgasamanvitā || 
 AS.Utt.25.52  doṣaiḥ kapholbaṇaiḥ śophaḥ
                        kolavat grathitonnataḥ |  
 śūkakaṇṭakavat kaṇṭhe śālūko mārgarodhanaḥ || 
 AS.Utt.25.53  vṛndo vṛttonnato
                        dāhajvarakṛt galapārśvagaḥ || 
 AS.Utt.25.54  hanusandhyāśritaḥ kaṇṭhe
                        kārpāsīphalasannibhaḥ |  
 picchilo mandarukśophaḥ kaṭhinastuṇḍikerikā || 
 AS.Utt.25.55  bāhyāntaḥśvavathurghoro
                        galamārgārgalopamaḥ |  
 galaugho mūrddhagurutātandrālālājvarapradaḥ || 
 AS.Utt.25.56  valayaṃ
                        nātirukśophastadvadevāyatonnataḥ || 
 AS.Utt.25.57  māṃsakīlo gale
                        doṣairekonekothavālparuk |  
 kṛcchrochvāsobhyavahṛtiḥ pṛthumūlo gilāyukaḥ || 
 AS.Utt.25.58  bhūrimāṃsākuṅravṛtā
                        tīvratṛṅjvaramūrddharuk |  
 śataghnī nicitā vartiḥ śataghnīvātirukkarī || 
 AS.Utt.25.59  vyāptasarvagalaḥ
                        śīghrajanmapāko mahārujaḥ |  
 pūtipūyanibhāsnāvī śvayathurgalavidradhiḥ || 
 AS.Utt.25.60  jihvāvasāne kaṇṭhādāvapākaṃ
                        śvayathuṃ malāḥ |  
 janayanti sthiraṃ raktaṃ nīrujaṃ tadgalārbudam || 
 AS.Utt.25.61
                         pavanaśleṣmamedobhirgalagaṇḍo bhavet bahiḥ |  
 varddhamānaḥ sa kālena muṣkavallambate niruk || 
 AS.Utt.25.62  kṛṣṇāruṇo vā todāḍhyaḥ sa
                        vātāt kṛṣṇarājimān |  
 vṛddhastālugale śoṣaṃ kuryācca virasāsyatām || 
 AS.Utt.25.63  sthiraḥ savarṇaḥ kaṇḍūmān
                        śītasparśo guruḥ kaphāt |  
 vṛddhastālugale lepaṃ kuryācca madhurāsyatām || 
 AS.Utt.25.64  medasā
                        śleṣmavaddhānivṛdhyoḥ sonuvidhīyate |  
 dehaṃ vṛddhasya kurute gale śabdaṃ svare 'lpatā || 
 AS.Utt.25.65  śleṣmaruddhānilagatiḥ
                        śuṣkakaṇṭho hatasvaraḥ |  
 tāmyan prasaktaṃ śvasiti yena sa svarahānilāt || 
 AS.Utt.25.66  karoti vadanasyāntarvraṇān
                        sarvasaro 'nilaḥ |  
 sañcāriṇo 'ruṇānrūkṣāno ṣṭhau tāmrau calatvacau || 
 AS.Utt.25.67  jihvā śītāsahā gurvī
                        sphuṭitā kaṇṭakācitā |  
 vivṛṇoti ca kṛcchreṇa mukhaṃ pāko mukhasya saḥ || 
 AS.Utt.25.68  adhaḥ pratihato
                        vāyurarśogulmakaphādibhiḥ |  
 yātyūrdhvaṃ vaktradaurgandhyaṃ kurvannūrdhvagudastu saḥ || 
 AS.Utt.25.69  mukhasya pittaje pāke
                        dāhoṣe tiktavaktratā |  
 kṣārokṣitakṣatasamā vraṇāstadvacca raktaje || 
 AS.Utt.25.70  kvaphaje madhurāsyatvaṃ
                        kaṇḍūmatpicchilā vraṇāḥ || 
 AS.Utt.25.71  antaḥ kapolamāśritya
                        śyāvapāṇḍu kaphorbudam |  
 kuryāttat ghaṭṭitaṃ chinnaṃ mṛditaṃ ca vivardhate || 
 AS.Utt.25.72  mukhapāko bhavet sāsraiḥ
                        sarvaiḥ sarvākṛtirmalaiḥ || 
 AS.Utt.25.73  pūtyāsyatā ca taireva
                        dantakāṣṭhādividviṣaḥ || 
 AS.Utt.25.74  auṣṭhe gaṇḍe dvije mūle
                        jihvāyāṃ tāluke gale |  
 vaktre sarvatra cetyuktā pañcasaptatirāmayāḥ || 
 AS.Utt.25.75  ekādaśaiko daśa ca
                        trayodaśa tathā ca ṣaṭ |  
 aṣṭāvaṣṭādaśāṣṭau ca kramāt teṣvanupakramāḥ || 
 AS.Utt.25.76  karālo
                        māṃsaraktoṣṭhāvarbudāni jalādvinā |  
 kacchapastālupiṭakā galaughaḥ suṣiro mahān || 
 AS.Utt.25.77
                         svaraghnordhvagudaśyāvaśataghnīvalayālasāḥ |  
 nāḍyoṣṭhakopau nicayādraktāt sarvaiśca rohiṇī || 
 AS.Utt.25.78  daśane svarabhraṃśī
                        kṛcchrocchavāso 'tivatsaraḥ |  
 yāpyastu harṣo bhedaśca śeṣān śastrauṣadhairjayet || 
 iti pañcaviṃśo 'dhyāyaḥ |  
 
 
                    atha ṣaṭviṃśo 'dhyāyaḥ | 
                     AS.Utt.26.1  athāto mukharogapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.26.2  snigdhasvinnasya
                        khaṇḍauṣṭhasyauṣṭhāntau vilikhya suśliṣṭau kṣaumasūtreṇa sīvyet |  
 śatadhautaghṛtābhyaktāṃ cāsmai kabalikāṃ vraṇasyopari dadyāt |  
 praklinnaṃ ca vraṇaṃ vraṇacikitsayā sādhayet || 
 AS.Utt.26.3  
                        jyotiṣmatīlodhramadhukapaṭolotpalakākamācīśrāvaṇīsārivābhistailaṃ
                        vipakvamabhyañjanācchodhanaropaṇam |  
 tathā vātaharamadhurauṣadhasiddhaṃ tailaṃ nasyam || 
 AS.Utt.26.4  vātaja auṣṭhakope
                        devadāruguggulusarjarasamadhūcchiṣṭasiddhena mahāsnehenābhyaṅgaḥ |  
 tenaiva samadhukacūrṇena pratisāraṇām |  
 tadabhyaktena picunā pracchādanam |  
 eraṇḍapallavaiḥ kṣīrakvathitairnāḍīsvedaḥ khaṇḍauṣṭhoktaṃ nāvanaṃ śiro
                        'bhyaṅgaśca || 
 AS.Utt.26.5  pittotthe 'bhighātaje ca
                        jālaukobhirvisrāvaṇam |  
 pattaṅgayaṣṭīchinnaruhāvipakvaṃ sarpirabhyaṅgaḥ |  
 madhumadhukalodhrasarjarasaiḥ pratisāraṇam |  
 pittavidradhivacca cikitsā || 
 AS.Utt.26.6  raktajepyacirotthite
                        paittikavat pratikuryāt |  
 kaphaje jalaukobhiḥ śākādipatrairvā raktaṃ visrāvya
                        vyoṣapāṭhāyavakṣārasvarjikākṣāraiḥ sakṣaudraiḥ pratisārayet |  
 kuṣṭhatagaradantīśyāmābiḍaharitālaviḍaṅgairvā |  
 svedanasyadhūmakavalāṃśca kaphaghnānavacārayet || 
 AS.Utt.26.7  medoje dantacchadaṃ
                        svedayitvā vṛddhipatreṇa vipāṭya śuddhamedasamagninānupacaret |  
 kaphajoktaiśca pratisāraṇam |  
 jalārbudoktaṃ tailaṃ ropaṇam || 
 AS.Utt.26.8  jalārbudaṃ bhitvā viśodhya
                        trikaṭukaṭukātejovatīyavakṣārasvarjikāsaindhavakāsīsacūrṇaiḥ sakṣaudraiḥ
                        pratisārayet |  
 avagāḍhamativṛddhaṃ vā kṣāreṇāgninā vā dahet
                        haridrālodhramadhukamālatīhareṇutagarairvipakvaṃ tailaṃ ropaṇam || 
 AS.Utt.26.9  gaṇḍālajīmapakvāṃ
                        śophavadvidagdhāmupanāhya pakvāṃ vidārya vraṇavat sādhayet || 
 AS.Utt.26.10
                         śītadantasyoṣṇāmubusvinnasya vrīhimukhena pālīṃ likhitvā picutailena
                        dahet |  
 pratisārayecca
                        priyaṅgujambvasthidāḍimatvaktriphalārasāñjanasaindhavaśuṇṭhīmustacūrṇaiḥ
                        samadhughṛtaiḥ |  
 kṣīrivṛkṣakaṣāyo gaṇḍūṣaḥ |  
 aṇutailaṃ nasyam || 
 AS.Utt.26.11  dantaharṣe bhede ca
                        vātaharasiddhaṃ tailamelākuṣṭhapāṭalīsvagvipakvo majjā vā gaṇḍūṣaḥ |  
 snigdhāśca nasyādayaḥ || 
 AS.Utt.26.12  dantacāle daśamūlakvāthena
                        tailasarpirvasākṣaudraiśca kavalaḥ |  
 pippalīsaindhavatutthalodhrapataṅgasrotojamustātriphalāḥ pratisāraṇam |  
 niyataṃ ca snaihikadhūmapāyī snigdhamadhurāhāro visrāvaṇaparaḥ syāt |  
 candanapadmakamadhukavidārīkaśerukanīlotpalamṛdvīkājīvakarṣabhakaśarkarāṇāṃ
                        pratyekaṃ palena kṣīreṇa ca māṃsarasadviguṇena tailaprasthaṃ vipācayet |  
 etannasyagaṇḍūṣaprayogāt paraṃ daśananayanaśravaṇabalakaram || 
 AS.Utt.26.13  adhidantakaṃ kṣāreṇālipya
                        jarjaraṃ vijñāya kṛmidantakavidhinotpāḍya tadvadevopacaret |  
 anavasthitaśoṇitaṃ ca dagdhvā vraṇavadupakrameta || 
 AS.Utt.26.14  dantaśarkarāṃ
                        dantamūlānyapīḍayan dantalekhanena vilikhya kṣāratailenāvasecayet |  
 mūṣākūrpapāṭalītvakcūrṇena pratisāraṇam |  
 sadā ca dantadhāvanādīn seveta |  
 dantaharṣoktaṃ ca kuryāt || 
 AS.Utt.26.15  kapālikāyāmetadeva
                        viśeṣataḥ śīlayet || 
 AS.Utt.26.16  kṛmidantake suṣiraṃ guḍena
                        madhūcchiṣṭena sarpiṣa vāpūrayitvā taptayā kubjaśalākayā dahet |  
 saptacchardākakṣīraṃ vā pūraṇam |  
 sarṣapakarañjatailaṃ || 
 AS.Utt.26.17  
                        hiṅguviḍaṅgasvarjikākaṭphalakāsīsakuṣṭhacūrṇastāntavabaddho dantasyopari
                        tiṣṭhan rujamapaharati |  
 kunduruṣkacūrṇo vā |  
 ebhireva ca siddhaṃ tailaṃ gaṇḍūṣaḥ |  
 dṛḍhagūḍhamūlamāṃse saruje visrāvaṇam |  
 bhagnasphuṭitavivarṇasuptacalasya sarujasya ca || 
 AS.Utt.26.18  evamanupaśame
                        sandaṃśayantreṇa dantamāyataṃ gṛhītvā vicālya śasreṇa pārśvebhyo
                        mokṣayitvoddharet |  
 dantanirghātanenotpīḍya mudgareṇāśmanā vā nirghātayet |  
 na tūttaraṃ dantam || 
 AS.Utt.26.19
                         tasyoddharaṇācchoṇitātyayastataścendriyabhraṃśo vāta vyādhirvā
                        || 
 AS.Utt.26.20  prakṣālitamukhaśca
                        samadhukacūrṇaṃ tailaṃ madhu vā gaṇḍūṣaṃ dhārayet || 
 AS.Utt.26.21
                         vidārīmadhukaśṛṅgāṭakakaśerukābhistailaṃ daśaguṇe payasi siddhaṃ
                        nasyam || 
 AS.Utt.26.22
                         uttaradantoddharaṇepyayameva pratīkāraḥ |  
 śītopacāraśca sutarām || 
 AS.Utt.26.23  śītāde śoṇitaṃ visrāvya
                        rasāñjanamustatriphalārjunatvakpriyaṅgumahauṣadhakaṣāyaṃ gaṇḍūṣaṃ dhārayet |  
 ebhireva ca sakṣaudraiḥ pratisāraṇaṃ |  
 madhuravargasiddhaṃ tailaṃ nasyam |  
 tejovatīvyoṣaharidrādvayakuṣṭhapāṭhākaṭurohiṇīlodhrasamaṅgāmustaiḥ
                        pratisāraṇaṃ sarvadantamāṃsāmayeṣu kaṇḍūśvayathuvedanāraktasrutiharam |  
 tathā vyāṣayavakṣāramanaśśilāsaindhavadārvītvagbhiḥ ebhirevāṣairdhaguṭikā
                        sarvamukharogaharā || 
 AS.Utt.26.24  upakuśe
                        sukhoṣṇāmbusvinnānyutsannāni dantamāṃsānyavalikhenmaṇḍalāgreṇa
                        śākādipatrairvā |  
 tataḥ sukhoṣṇo ghṛtamaṇḍastailaṃ vā gaṇḍūṣaḥ |  
 maricakuṣṭhamadhukapriyaṅgulākṣāpataṅgagairikarasāñjanaśuṇṭhīsaindhavairmadhughṛtamaṇḍayuktaiḥ
                        pratisāraṇam |  
 pṛthakparṇīviḍaṅgavidārīmadhukapayasyāsuradāruvipakvaṃ tailaṃ gaṇḍūṣo nasyaṃ
                        ca |  
 madhuravargasiddhameva vā sarpiḥ punaḥ punaśca rudhirāvasekaḥ || 
 AS.Utt.26.25  dantapuppuṭake
                        svinnachinnabhinnavilikhite svarjikāmadhukaśuṇṭhīsaindhavaiḥ pratisāraṇam
                        || 
 AS.Utt.26.26  dantavidradhau
                        tiktakaṭukaṣāyoṣṇaiḥ samūtraiḥ kabalo lepaśca |  
 vṛścikālīkuṣṭhakaṭukāyavakṣāraiḥ pratisāraṇam |  
 taṃ ca pākato rūkṣaśītairantarbahiḥ prayuktairvārayet |  
 pakve tu pāṭanamavagāḍhe dāhaḥ |  
 triphalāsumanoriṣṭhakvātho gaṇḍūṣaḥ |  
 yaṣṭīmadhukasiddhaḥ sarpirmaṇḍo nasyam || 
 AS.Utt.26.27  suṣire chinnalikhite
                        lodhramustatriphalākiṃśukapataṅgatārkṣyaśailaśatapuṣpākaṭphalairavagharṣaḥ |  
 teṣāmeva kvātho gaṇḍūṣaḥ |  
 kṣīrivṛkṣakiṃśukāmalakānāṃ vā |  
 gairikotpalamadhūkasārivācandanaprapauṇḍakaśarkarānantālodhrāgarusiddhaṃ
                        tailaṃ nāvanam || 
 AS.Utt.26.28  adhimāṃsakamacirotthitaṃ
                        srāvayet |  
 vivṛddhantu baḍiśena macuṭyā vā gṛhītvā maṇḍalāgreṇa chitvā tīkṣṇaiḥ
                        pratisārayet |  
 kaṭutīkṣṇaiḥ kavalastailaṃ vā yavakṣārāvacūrṇitam || 
 AS.Utt.26.29  vidarbhe dantamūlāni
                        śastreṇa viśodhya kṣāraṃ prayujya ghṛtamaṇḍaṃ gaṇḍūṣe dadyāt |  
 lodhrapataṅgamañjiṣṭhāmadhukacūrṇaḥ pratisāraṇam |  
 kākolīyaṣṭīmadhuśarkarāvipakvaṃ tailaṃ nāvanam || 
 AS.Utt.26.30  dantanāḍīmeṣayitvā saṃvṛtāṃ
                        śastreṇa vivṛtayitvā tadāśritaṃ dantamaśeṣamuddhṛtya śalākayā dahet |  
 kubjāmavagāḍhāmanekagatiṃ vā guḍamadhusikthānyatamapūrṇām |  
 tataḥ kṣīrivṛkṣakaṣāyeṇa gaṇḍūṣaṃ dhārayet |  
 tatsiddhena vā tailena || 
 AS.Utt.26.31
                         dantīkhadirasāramadanasvādukaṇṭakakvāthe
                        lodhravālakośīradevadārumañjiṣṭhāmadhukakalkavipakvaṃ tailaṃ sarṣapatailaṃ
                        vā nāḍīśodhanaropaṇam || 
 AS.Utt.26.32  
                        prapauṇḍarīkaharidrādvayamadhukamadhūcchiṣṭalodhrakaṭukīśarkarāpadmakacandanamūrvopodakāvāstukataṇḍulīyakamañjiṣṭhāmlīkākapitthapatrairvā
                        || 
 AS.Utt.26.33  nasyaṃ ca
                        viḍaṅgamadhukamustanirguṇḍīkhadiramañjiṣṭhośīrasuratarusiddhaṃ tailaṃ |  
 dhūmāsṛksrāvaṇanāvanāni śīlayet |  
 nāḍīsādhanaṃ cekṣeta || 
 AS.Utt.26.34  vātajeṣu jihvākaṇṭakeṣu
                        vātauṣṭhakopokto vidhiḥ |  
 pittajeṣu vighṛṣṭasrutarudhireṣu svādubhirdravyairavagharṣaṇagaṇḍūṣanāvanāni
                        kuryāt |  
 tadvat kaphajeṣu tīkṣṇaiḥ || 
 AS.Utt.26.35  jihvālase navotthite
                        tīkṣṇāḥ pratisāraṇādayaḥ |  
 na cātra śastramavacārayet |  
 sirāṃ tu vidhyet || 
 AS.Utt.26.36  adhijihvāmunnamya baḍiśena
                        gṛhītvā maṇḍalāgreṇa chidyāt |  
 tīkṣṇāśca nasyādayaḥ |  
 upajihvāṃ śākapatreṇāṅguliśastreṇa vā visrāvya yavakṣāreṇa pratisārayet
                        || 
 AS.Utt.26.37  galaśuṇḍikāṃ
                        kaphaghnairupācaret |  
 vṛddhāyāṃ tūrvārubījanibhamasirātatamagramuparijivhāyāniviṣṭaṃ baḍiśena
                        mucuṭyā vā vastraveṣṭitābhyāṃ vāmāṅguṣṭhapradeśinībhyāṃ gṛhītvā maṇḍalāgreṇa
                        nātyagre nātimūle chindyāt |  
 agracchedādanupaśamaḥ śopho lālādivṛddhirvā |  
 aticchedācchoṇitakṣayeṇa maraṇam |  
 samyakcchinnāyāṃ pūrvavat pratisāraṇādayaḥ || 
 AS.Utt.26.38  tālusaṅghāte puppuṭe
                        kacchape ca nave vidhirayam |  
 śastrakarmaṇi tu viśeṣaḥ |  
 atra hi vilekhanam || 
 AS.Utt.26.39  tālupāke tvapakvasya
                        śvaythoḥ kāsīsarasāñjanakṣaudraiḥ pratisāraṇam |  
 madhurakaṣāyaiḥ śītairgaṇḍūṣaḥ |  
 pakvasya maṇḍalāgreṇāṣṭāpadavat bhedanam tīkṣṇairavagharṣaṇam |  
 paṭolāriṣṭajātīkaravīraguḍūcīvṛṣakaṭukāharidrādvayavetrāgrakaṇṭakārikākvāthaḥ
                        kavalo madhu tailaṃ ca || 
 AS.Utt.26.40  tāluśoṣe
                        madhukapippalīnāgarasiddhaṃ sarpiruttaraṃ bhaktikaṃ satṛṣṇaḥ pibet |  
 amlaiścāsya gaṇḍūṣaḥ |  
 payasyāmadhūkamadhūlikāvipakvaṃ kṣīrasarpirnasyam |  
 snigdho dhūmaḥ |  
 tṛṣṇāghnamannapānam || 
 AS.Utt.26.41  kaṇṭharogeṣu tu
                        jvarādyanupadruteṣu kaṭunīkṣṇairnasyāvagharṣaṇagaṇḍūṣādayaḥ sirāvyadho
                        rasāñjanendrayavadārvīnimbakvāthaḥ pānam |  
 vyoṣayavakṣāradārvīrasāñjanatejovatīpāṭhānimbatvaktriphalācitrakaiḥ
                        śuktagomūtrakvathitaiḥ kavalo guṭikā vā pratisāraṇam |  
 tālīsapatragṛhadhūmapañcakolakailāmaricapalāśamuṣkakakṣārayavakṣārairyavakvāthena
                        guṭikāḥ kṛtāḥ sarvakaṇṭharogeṣvamṛtopamāḥ || 
 AS.Utt.26.42  atha
                        vātarohiṇīkāmantarbahiḥ svinnāmaṅguliśastrakeṇa madhulavaṇagarbheṇa vā
                        nakhena visrāvya tīkṣṇaiḥ pratisārayet |  
 mahāpañcamūlakvātho gaṇḍūṣaḥ |  
 elāpunarnavasiṃhīkapitthakalkapayovipakvaṃ tailaṃ gaṇḍūṣo nāvanaṃ ca || 
 AS.Utt.26.43  pittajāmapyevaṃ visrāvya
                        pataṅgaśarkarālodhrapriyaṅgubhiḥ pratisārayet |  
 eṣāmeva kaṣāyo gaṇḍūṣaḥ |  
 drākṣāparūṣakośīramadhukacandanakvātho vā |  
 triphalātilvakaśyāmāśrīparṇītvaṅmadhuyaṣṭikābhirdaśaguṇe payasi siddhaṃ
                        sarpirnasyakavalabhojaneṣu || 
 AS.Utt.26.44  raktajāmapyevaṃ
                        pratyākhyāyopakramet || 
 AS.Utt.26.45  ślaiṣmikīṃ svedayitvā
                        vilikhya kaṭukavargeṇāgāradhūmatriphalāsaindhavayuktena pratisārayet |  
 tadvidhāśca gaṇḍūṣāḥ |  
 nimbajātyapāmārgaviḍaṅgavipakvaṃ tailaṃ nasyam || 
 AS.Utt.26.46
                         śālūkavṛndatuṇḍikerīgilāyuṣvapyeṣa eva vidhiḥ || 
 AS.Utt.26.47  galavidradhau visrāvitāyāṃ
                        lodhravarārasāñjanapataṅgagairikarocanāpippalīsaindhavacūrṇairavagharṣaṇam |  
 ebhireva kvathitairgaṇḍūṣaḥ |  
 kirātatiktakalodhradārvī
                        śatapuṣpānimbapatrakuṣṭhailāguḍūcīcitrakatagaramustākvātha kalkavipakvaṃ
                        tailaṃ nāvanam || 
 AS.Utt.26.48  galagaṇḍamanilajaṃ
                        svedayitvā visrāvayet rūḍhavraṇa ca
                        tilapriyālalaṭvāmūlakaśaṇātasībījairupanāhayet |  
 tilvakāgnimanthapunarnavakālāmṛtāsaubhāñjanaka
                        gajapippalyekaiṣikārkamūlakaraghāṭakapuṣpaiḥ surāmlapiṣṭaiḥ punaḥ
                        punarlepayet |  
 nimbaguḍūcīkuṭajahaṃsapādīkṛṣṇābalādvayadevadārusiddhaṃ ca tailaṃ pāyayet
                        || 
 AS.Utt.26.49  ślaiṣmikepyayameva vidhiḥ
                        tīkṣṇatarāśca svedapralepādayaḥ |  
 viśalyātiviṣāviṣāṇikāśukanāsājagandhāguñjāphalakaṭukālābubhiḥ |  
 palāśakṣārambupiṣṭaiḥ sukhoṣṇo lepaḥ |  
 vatsakādinā pañcalavaṇayuktena siddhaṃ tailaṃ pānam |  
 tīkṣṇāṃśca vamanādīn śīlayet |  
 paryāyataśca svedaṃ śoṇitāvasecanaṃ ca |  
 tathānupaśame pācayitvā vraṇavadubhāvapyupācaret |  
 yavānnamudgādiyūṣāṃca vyoṣotkaṭān pānabhojanayorvidadhyāt || 
 AS.Utt.26.50  medāja svinnasya sirāṃ
                        vidhyet |  
 pūrvoktāḥ pralepāḥ prātaḥ prātaścāsanādisārarajo gomūtreṇa pibet |  
 evamapyaśāntau śastreṇa vidārya medo viśodhya sīvyet |  
 dāhayogyaṃ vā vasāghṛtakṣaudrānyatamena yathāvaddahet |  
 rocanākāsīsatutthakacūrṇitaṃ tailaṃ vraṇaśodhanaropaṇam |  
 asanādisāragopurīṣabhasmayuktaṃ vā || 
 AS.Utt.26.51  mukhapākeṣu
                        sāmānyatastriphalākvātho madhumānanye ca tiktakaṭukakaṣāyā mukhadhāvanāḥ |  
 mṛdvīkāpāṭhājātīmātuluṅgārjunapatrajīvakapallavānāmanabhyavaharatā carvaṇam
                        || 
 AS.Utt.26.52  dāruharidrārdhatulāṃ
                        viṃśatiguṇe 'mbhasi śrapayitvā taṃ kvāthaṃ sagairikamādarvīpralepāt sādhitaṃ
                        kṣaudrayuktaṃ ghṛtabhājane nidadhyāt |  
 etanniṣṭhīvanaṃ sarvamukhāmayanāḍīghnam |  
 ayameva ca pṛthakkalpo
                        yaṣṭīmadhukapaṭolīnimbāṭarūṣakajātīlodhrārimedatriphalājambūkhadiratvacām
                        || 
 AS.Utt.26.53  yavakṣārabhāgāḥ sapta
                        suvarṇagairikāt bhāgadvayaṃ mūrvākaṭukātiviṣāmalakānāmeko bhāgastat sarvaṃ
                        kutalakṣārodakapiṣṭaṃ guṭikāḥ kṛtvā khādenniṣṭhīvecca || 
 AS.Utt.26.54
                         khadirasāratulāmarimedatulādvayaṃ ca toyavahe 'ṣṭabhāgāvaśeṣaṃ
                        kvāthayedavatāritaṃ parisrutaṃ ca punarāghanībhāvāt |  
 ghanībhūte śīte ca kārṣikāṇi ślakṣṇīkṛtāni
                        prakṣipeccandanapadmakośīravālakamañjiṣṭhādhātakīmustaprapauṇḍarīkamadhukatriphalācāturjātakalākṣānaladatārkṣyaśailalodhradvirajanīsamaṅgāpāṭhākaṭphalaileyapataṅgāgarugairikāñjanāni
                        |  
 pālikāṃśca jātīphalalavaṅgakaṅkolakebukān |  
 karppūrārddhakuḍavaṃ ca |  
 tā guṭikā vadanasthāḥ sarvān mukharogān jayanti |  
 saurabhaṃ saumanasyaṃ ruciṃ ca janayanti || 
 AS.Utt.26.55  eṣāmeva ca
                        kalkakaṣāyaistailaṃ sādhitaṃ kavale niyuñjyāt || 
 AS.Utt.26.56  tatra vātaje mukhapāke
                        daśamūlakākolīrāsnāmadhukasārivākvāthena kuṣṭhakalkena ca siddhaṃ tailaṃ
                        nasyaṃ gaṇḍūṣaśca |  
 snaihiko dhūmaḥ |  
 pippalyelālavaṇottamaiḥ pratisārayet || 
 AS.Utt.26.57  paittike
                        kṣīrekṣurasadrākṣāśarkarodakairgaṇḍūṣaḥ |  
 madhuradravyasiddhaṃ payaḥ pānaṃ kavalo nasyaṃ ca |  
 padmakasamaṅgāmañjiṣṭhālodhradhātakīvipakvaḥ sarpirmaṇḍo nāvanam |  
 madayantikāpatairniṣṭhīvanaṃ ca || 
 AS.Utt.26.58  kaphaje kaṭukakṣāralavaṇaiḥ
                        pratisāraṇam |  
 sthirāsu tu piṭakāsu prākśākādipatreṇa lekhanam |  
 muṣkakapalāśāmalakīkṣāragomūtrairgaṇḍūṣaḥ |  
 tadvipakvaṃ ca tailam |  
 nirguṇḍīphaṇijjakārjakasurasapatrairniṣṭīvanam |  
 devadārupāṭhātiviṣādantīndrayavakaṭukāgomūtreṇa kalkatāḥ kvathitā vā pītāḥ
                        sarvakaphāmayān nighnanti || 
 AS.Utt.26.59  raktaje pittavat siddhiḥ |  
 sarvaje yathādoṣodayam |  
 rocanākāsīsasaurāṣṭrikārasāñjanāni mocaraso madhu caikato vipakvaṃ
                        lohabhājanasthaṃ kalkaṃ viśuṣkaṃ curṇīkṛtaṃ madhunā vraṇalepaṃ kuryāt || 
 AS.Utt.26.60  atha
                        sarvasaramarbudamacirotthitamavṛddhaṃ maṇḍalāgreṇa chitvā muṣkakabhasmanā
                        madhumiśreṇa pratisārayet svarjikāśuṇṭhīcūrṇena vā |  
 madhutailaṃ nimbaguḍūcīkvāthaśca gaṇḍūṣaḥ |  
 yavānnabhojī tīkṣṇāni kavalābhyaṅganasyānyācaret || 
 AS.Utt.26.61  pūtimukhaṃ snigdhasvinnaṃ
                        vāmayitvā śirovirekairupācaret |  
 tataḥ svarjikāhiṅgugṛhadhūmamanaśśilailāśuṇṭhīviḍaṅgatejovatībhirguṭikāḥ
                        kṛtvā madhudrutā mukhapariśodhanārthaṃ dadyāt |  
 samaṅgādhātakīpadmalodhrapriyaṅgucūrṇaiḥ salilamavacūrṇitaṃ mukhadhāvanam |  
 śītādopakuśoktaṃ ca kuryāt nasyadhūmakavalāṃśca śīlayet |  
 bhavati cātra || 
 AS.Utt.26.62  mukhadantamūlagalajāḥ prāyo
                        rogāḥ kaphāsrabhūyiṣṭhāḥ |  
 tasmātteṣāmasakṛdrudhiraṃ visrāvayedduṣṭam || 
 AS.Utt.26.63  kāyaśirasorvireko vamanaṃ
                        kavalagrahāḥ kaṭukatiktāḥ |  
 prāyaḥ śastaṃ teṣāṃ kapharaktaharaṃ tathā karma || 
 AS.Utt.26.64  yavatṛṇadhānyaṃ bhaktaṃ
                        vidalaiḥkṣāroṣitairapasnehāḥ |  
 yūṣā bhakṣyāśca hitā yaccānyacchleṣmanāśāya || 
 AS.Utt.26.65  prāṇānilapathasaṃsthāḥ
                        śvasitamapi nirundhate pramādavataḥ |  
 kaṇṭhāmayāścikitsitamato drutaṃ teṣu kurvīta || 
 iti ṣaḍviṃśo 'dhyāyaḥ || 
 
 
                    atha saptaviṃśo 'dhyāyaḥ | 
                     AS.Utt.27.1  athātaḥ śirorogavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.27.2
                         dhūmātapatuṣārāmbukrīḍātisvapnajāgaraiḥ |  
 utsvedādhipurovātabāṣpanigraharodanaiḥ || 
 AS.Utt.27.3  atyambumadyapānena
                        kṛmibhirvegadhāraṇaiḥ |  
 upadhānamṛjābhyaṅgadveṣādhaḥ pratatekṣaṇaiḥ || 
 AS.Utt.27.4
                         asātmyagandhaduṣṭāmabhāṣyādyaiśca śirogatāḥ |  
 janayantyāmayān doṣāḥ # 
 AS.Utt.27.5  tatra mārutakopataḥ || 
 nistudyete bhṛśaṃ śaṅkhau ghāṭā sambhidyate tathā |  
 bhruvormadhyaṃ lalāṭaṃ ca patatīvātivedanam || 
 AS.Utt.27.6  bādhyete svanataḥ śrotre
                        niṣkṛṣyeta ivākṣiṇī |  
 ghūrṇatīva śiraḥ sarvaṃ sandhibhya iva mucyate || 
 AS.Utt.27.7  sphuratyati sirājālaṃ
                        kandharāhanusaṅgrahaḥ |  
 prakāśāsahatā ghrāṇasrāvo 'kasmādvyathāśamau || 
 AS.Utt.27.8  mārdavaṃ
                        mardanasnehasvedabandhaiśca jāyate |  
 śirastāpo 'yam # 
 AS.Utt.27.9  ardhe tu mūrdhnaḥ so
                        'rdhāvabhedakaḥ |  
 pakṣāt kupyati māsādvā svayamevopaśāmyati |  
 ativṛddhastu nayanaṃ śravaṇaṃ vā vināśayet || 
 AS.Utt.27.10  śirobhitāpe pittotthe
                        śirodhūmāyanaṃ jvaraḥ |  
 svedo 'kṣidahanaṃ mūrcchā niśi śītaiśca mārdavam || 
 AS.Utt.27.11  aruciḥ kaphaje mūrdhno
                        gurustimitaśītatā |  
 sirāniṣpandatālasyaṃ ruṅmandāhnyadhikā niśi |  
 tandrā śūnākṣikūṭatvaṃ karṇakaṇḍūyanaṃ vamiḥ || 
 AS.Utt.27.12  raktātpittādhikarujaḥ
                        sarvaiḥ syāt sarvalakṣaṇaḥ |  
 saṅkīrṇairbhojanairmūrdhni kledite rudhirāmiṣe |  
 kopite sannipāte ca jāyante mūrdhni jantavaḥ || 
 AS.Utt.27.13  śirasaste pibanto 'sraṃ
                        ghorāḥ kurvanti vedanāḥ |  
 cittavibhraṃśajananīrjvaraḥ kāso balakṣayaḥ || 
 AS.Utt.27.14
                         raukṣyaśophavyathacchedadāhasphuraṇapūtitāḥ |  
 kapāle tāluśirasoḥ kaṇḍūḥ śophaḥ pramīlakaḥ |  
 tāmrācchasiṅghāṇakatā karṇanādaśca jantuje || 
 AS.Utt.27.15  vātolbaṇāḥ śiraḥkampaṃ
                        tatsaṃjñaṃ kurvate malāḥ || 
 AS.Utt.27.16  pittapradhānairvātādyaiḥ
                        śaṅkhe śophaḥ saśoṇitaiḥ |  
 tīvradāharujārāgapralāpajvaratṛṅbhramāḥ || 
 AS.Utt.27.17  tiktāsyaḥ pītavadanaḥ
                        kṣiprakārī sa śaṅkhakaḥ |  
 trirātrājjīvitaṃ hanti sidhyatyapyāśu sādhitaḥ || 
 AS.Utt.27.18  pittānubandhaḥ
                        śaṅkhākṣibhrūlalāṭeṣu mārutaḥ |  
 rujāṃ saspandanāṃ kuryādanusūryodayodayām || 
 AS.Utt.27.19  āmādhyāhnaṃ vivarddhiṣṇuḥ
                        kṣudvataḥ sā viśeṣataḥ |  
 avyavasthitaśītoṣṇasukhā śāmyatyataḥ prama |  
 sūryāvartaḥ saḥ # 
 AS.Utt.27.20  ityuktā daśa rogāḥ
                        śirogatāḥ || 
 AS.Utt.27.21  śirasyeva ca vakṣyante
                        kapāle vyādhayo nava || 
 AS.Utt.27.22  kapāle pavane duṣṭe
                        garbhasthasyāpi jāyate |  
 savarṇo nīrujaḥ śophastaṃ vidyādupaśīrṣakam || 
 AS.Utt.27.23  yathādoṣodayaṃ brūyāt
                        piṭakārbudavidradhīn || 
 AS.Utt.27.24  kapāle kledabahulāḥ
                        pittāsṛkśleṣmajantubhiḥ |  
 kaṅgusiddhārthakanibhāḥ piṭakāḥ syurarūṃṣikāḥ || 
 AS.Utt.27.25
                         kaṇḍūkeśacyutisvāparaukṣyakṛt sphuṭanaṃ tvacaḥ |  
 susūkṣmaṃ kaphavātābhyāṃ vidyāddāraṇakaṃ tu tat || 
 AS.Utt.27.26  romakūpānugaṃ pittaṃ vātena
                        saha mūrcchitam |  
 pracyāvayati romāṇi tataḥ śleṣmā saśoṇitaḥ || 
 AS.Utt.27.27  romakūpān ruṇadhdyasya
                        tenānyeṣāmasambhavaḥ |  
 tadindraluptaṃ rujjā ca prāhuścāceti cāpare || 
 AS.Utt.27.28  khalaterapi janmaivaṃ
                        śātanaṃ tatra tu kramāt || 
 AS.Utt.27.29  sā vātādagnidagdhābhā
                        pittātsvedasirāvṛtā |  
 kaphāt ghanatvagvarṇāṃśca yathāsvaṃ nirdiśettvaci || 
 AS.Utt.27.30  doṣaiḥ sarvākṛtiḥ
                        sarvairasādhyā sā nakhaprabhā |  
 dagdhāgnineva nirlomā sadāhā yā ca jāyate || 
 AS.Utt.27.31  śokaśramakrodhakṛtaḥ
                        śarīroṣmā śirogataḥ |  
 keśān sadoṣaḥ pacati pālitaṃ sambhavatyataḥ || 
 AS.Utt.27.32  tadvātāt sphuṭitaṃ śyāvaṃ
                        kharaṃ rūkṣaṃ jvalatprabham |  
 pittāt sadāhaṃ pītābhaṃ kaphātsnigdhaṃ vivṛddhimat || 
 AS.Utt.27.33  sthūlaṃ suśuklaṃ sarvestu
                        vidyādvyāmiśralakṣaṇam |  
 śirorujodbhavaṃ cānyadvivarṇaṃ sparśanāsaham || 
 AS.Utt.27.34  asādhyā sannipātena
                        khalatiḥ palitāni ca |  
 śarīrapariṇāmotthānyapekṣante rasāyanam || 
 iti saptaviṃśo 'dhyāyaḥ || 
 
 
                    aṣṭāviṃśo 'dhyāyaḥ | 
                     AS.Utt.28.1  athātaḥ śirorogapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.28.2  vātaje śirobhitāpe
                        vātavyādhivihitaṃ kuryāt |  
 nivātasthaṃ ca naktamabhyaktaśirasaṃ sarpiḥ payonupānaṃ tailaṃ vā pāyayet |  
 māṣān vā sasarpiṣkānuṣṇapayonupānān bhakṣayet |  
 tadvadvā mudgān || 
 AS.Utt.28.3  ānūpapiśitaveśavāreṇa
                        yavatilamudgamāṣakulatthakuṣṭhadāruharidrātasīsaindhavarvā
                        mahāsnehavatīmutkārikāṃ datvā śiro veṣṭayet |  
 tataḥ pratyūṣe daśamūlasiddhena payasā kavoṣṇena pariṣekaṃ kuryāt |  
 tatsiddhaiśca pāyasaiḥ piṇḍasvedaṃ lepaṃ vā || 
 AS.Utt.28.4
                         kūrmamahiṣavarāhakukkuṭaśallakīnāṃ vasā sasaindhavā nasyaṃ
                        śiraḥkarṇapūraṇaṃ ca |  
 tathaiva ca pañcamūlabalāsārivādvayakvāthe
                        madhukajīvakarṣabhakapunarnavagarbhaṃ sapayaḥ sarpistailaṃ caikato vipakvam
                        || 
 AS.Utt.28.5
                         kārpāsamajjatvaṅmustāsumanaḥkorakāṇyuṣṇāmbupiṣṭāni nāvanaṃ
                        sarvaśirorujāghnam |  
 tadvat tvakpatraśarkarāśigrukarañjabījāni |  
 tathā candanotpalatagarakuṣṭhaiḥ saghṛtairlepaḥ |  
 devadārukuṣṭhacorakayaṣṭīmadhukakamalanīlotpalailāprapauṇḍarīkaiśca || 
 AS.Utt.28.6  kuṅkumaśarkarāsaṃskṛtamājyaṃ
                        raktapittānubandhe marśaḥ |  
 na cātra raktamavasecayedvātodrekabhayāt |  
 snaihikaṃ dhūmaṃ pibet |  
 śirobastiṃ ca śīlayet |  
 bastikarma cācaret || 
 AS.Utt.28.7  evamasiddhau vātaje śleṣmaje
                        ca yathokto dāhaḥ || 
 AS.Utt.28.8  ardhāvabhedakepyayameva
                        vidhiḥ |  
 nirguṇḍīpatrarasaśca saghṛtamaṇḍasaindhavo nasyam |  
 śirīṣamūlaphalāni vā |  
 sārivotpalakuṣṭhavacāmadhukapippalībhiḥ satailāmlo lepaḥ |  
 aśāmyati doṣānubandhamavekṣya pratikurvīta || 
 AS.Utt.28.9  sūryāvartetvayameva vidhiḥ
                        viśeṣatastu sirāmokṣaḥ || 
 AS.Utt.28.10  pittaje raktaje ca
                        śirobhitāpe snigdhasya sirāṃ vidhyet |  
 kāyaṃ ca virecayet |  
 suśītaiḥ śatadhautaghṛtānvitaiḥ śiro vaktraṃ siñcet pradihyācca || 
 AS.Utt.28.11  
                        candanasārivāmadhukadūrvotpalaprapauṇḍarīkamañjiṣṭhāvidārībhiḥ sakṣīraṃ
                        sarpirvipācitaṃ nāvanaṃ śirobastiśca |  
 jīvanīyavipakvāt payaso navanītamuddhṛtya jīvanīyakvāthakalkābhyāṃ pācitaṃ
                        pānabhojananasyābhyaṅgabastiṣu praṇītaṃ pittaraktajān sarvānvikārān
                        sādhayati |  
 jīvanīyagarbhaṃ ṣoḍaśaguṇe payasi siddhamājyaṃ vā || 
 AS.Utt.28.12
                         kṣīrekṣujāṅgalarasakharjūradrākṣākaśerukamṛṇālasiddhaḥ sarpirmaṇḍo
                        'nuvāsanam |  
 añjanādivargaśṛtaṃ kṣīramāsthāpanam || 
 AS.Utt.28.13  śaṅkhakaṃ
                        pratyākhyāyaivamevopacaret |  
 visarpavacca |  
 viśeṣatastu kṛṣṇatilaśatāvarīnīlotpalamūrvāpunarnavairlepaḥ || 
 AS.Utt.28.14  kaphaje śirobhitāpe
                        laṅghayet |  
 purāṇasarpisnigdhaṃ vā vāmayet |  
 svedaḥ piṇḍena rūkṣeṇa |  
 śigrunimbairaṇḍakvāthena vā nāḍīsvedaḥ || 
 AS.Utt.28.15
                         devakāṣṭhakuṣṭhaśārṅgeṣṭāsaralarohiṣaiḥ salavaṇaiḥ sukhoṣṇairālepaḥ
                        |  
 yavacūrṇamadhukacandanaharidrākuṣṭhapriyaṅguśatapuṣpāsuradārubhistailājakṣīrayuktaiḥ
                        sasaindhavairupanāhaḥ || 
 AS.Utt.28.16  viḍaṅgatailaṃ nasyaṃ
                        sārṣapaṃ vā tadeva vā vyoṣasiddham madhūkasārakalko vā madhuyutastvagvā
                        meṣaśṛṅgyā iṅgudasya vā |  
 ebhireva ca dhūmavartiḥ || 
 AS.Utt.28.17  śirovirecanadravyairvā
                        sūtrasthānauktaiḥ pradhamanam |  
 taireva ca pakvaṃ tailaṃ marśaḥ pratimarśo vā || 
 AS.Utt.28.18  śirovirecanānte
                        karṇanādoktaṃ snehanasyam |  
 tīkṣṇāḥ kavalāḥ manaśśilānaladatutthakāsīsacūrṇaḥ sasarpiṣko dhūmaḥ |  
 naladacūrṇasya ca muhurmuhurāghrāṇanam || 
 AS.Utt.28.19  sannipāte vyāmiśro vidhiḥ
                        || 
 AS.Utt.28.20  kṛmije
                        durālabhāsuradārurohiṣapūtīkatriphalākaṭphalavacātrikaṭukairajāmūtryuktaṃ
                        sarpiḥ pakvaṃ pānam |  
 upasnigdhasvinnasya devadārupūtīkakaṭabhīsarṣapaviḍaṅgatilakaṇṭakavipakvena
                        tailena śiraḥ karṇau cābhyajya svedayet || 
 AS.Utt.28.21  tataḥ
                        kṛmimūrcchanārthamasṛṅnastovasecayet |  
 tato rudhiragandhamadena prāvisṛtāḥ saptacchadasya tvagrasena puṣparasena
                        vānantaraniṣiktena kṛmayaḥ patanti || 
 AS.Utt.28.22  
                        saraladevadārukaṭphalasarṣapāpāmārgakṣavakakaṭukālābusurasabījapippalītaṇḍulacūrṇaṃstatpakvaṃ
                        vā tailaṃ sadyaḥ kṛmīn nirasyati |  
 viḍaṅgataṇḍulā vājimūtrapiṣṭāḥ śirīṣabījāni vā chāgamūtrapiṣṭāni |  
 puṣkaramadhyabījāni vā || 
 AS.Utt.28.23  gomāṃsena chāgamāṃsena vā
                        vasāpiṣṭena yavāgūṃ kṛtvā śiro vilepayet |  
 tato nimbārkavaṃśasurasakuṭajakarañjakaravīrapatrakvāthena secayet |  
 ajāmūtreṇa vā kavoṣṇena |  
 pūtimatsyayutāśca dhūmāḥ || 
 AS.Utt.28.24  evaṃ kṛmiṣvapagateṣu
                        tejovatīpūtīkabimbīsurasanaktamālaviḍaṅgaharītakīsarṣapārkakaravīramūlamālatīdevadārukṣavakamustaphaṇijjakapippalīśatapuṣpāmadhūkaśaṇanimbasārakalkairajāmūtrayutaiḥ
                        sārṣapaṃ tailamaiṅgudaṃ pailukaṃ vā vipakvaṃ yuktyā nāvanam || 
 AS.Utt.28.25  na tu
                        jāturudhiramavasecayet |  
 jantubhiḥ pītaśoṇite hi śirasi punarasrāvasekādakāṇḍe mṛtyuḥ syāt |  
 kṛmicikitsitaṃ cekṣet || 
 AS.Utt.28.26  śiraḥ
                        kampamakṣīṇasyānyavyādhyanupadrutasya dāhavarjyaṃ mārutavidhānenopakrameta
                        || 
 AS.Utt.28.27  upaśīrṣake
                        janmottarakālajāte navotthite vātavyādhivihitān snehān pānanāvanābhyañjaneṣu
                        yojayet |  
 abhyaktaṃ ca svedayitvopanāhayedyathā vidāho na bhavati |  
 vidāhe vidradhivat karma || 
 AS.Utt.28.28  piṭakārbudavidradhiṣu
                        yathāsvamācaret |  
 vraṇībhūtāsu piṭakāsu nimbaniśāmadhukadhātrīphalairvipakvaṃ tailaṃ
                        śodhanaropaṇam || 
 AS.Utt.28.29  
                        mūrvācandanasārivādhātakīkāntālodhramadhukasamaṅgāpadmakesaraśataparvakaṃmūlairvidradhiṣu
                        |  
 ebhireva ca siddhaṃ sarpirnasyam |  
 rūḍhaṃ tu vidradhau yadi tvak supteva bhavati tato vāmayet |  
 upasnigdhaṃ ca virecayet || 
 AS.Utt.28.30  arūṃṣikāsu
                        jalaukopahṛtaśoṇitaṃ śiraḥ kṣurāmṛṣṭaṃ vā nimbodakena
                        pariṣicyāśvaśakṛdrasena lavaṇapragāḍhena lepayet |  
 kiñcit kālaṃ sthitaṃ coṣṇodakāmlakāñjikānyataradhautaṃ
                        viḍaṅgavyoṣalākṣāgāradhūmamanohvālavacārasāñjanaharidrādvayairālimpet |  
 tilamaṣyā vā snuhīkṣīrayuktayā |  
 madhukotpalatilairaṇḍamārkavapatrairvā |  
 śigrumūlakasarṣapabījairvā gomūtrapiṣṭaiḥ |  
 vālakāmalakanāgaramūlakasarṣapabījairvā kṣīrapiṣṭaiḥ |  
 śirīṣatvagyaṣṭīmadhukābhyāṃ vā |  
 purāṇapiṇyākakukkuṭapurīṣābhyāṃ vā || 
 AS.Utt.28.31  kapālabhṛṣṭakuṣṭhacūrṇaṃ
                        tailayuktaṃ kaṇḍūkledadāhasvedavedanāghnam |  
 tathā cācoktaṃ citrakāditailamabhyañjanam |  
 dantīpāṭhākośātakīcitrakātiviṣāmahālāṅgalakīsiddhaṃ tailaṃ vraṇābhyaṅgaḥ
                        || 
 AS.Utt.28.32  
                        manaśśilailāharitālapippalīkuṣṭhakāsīsaharidrākarañjamustātagaraviḍaṅgaṃcitrakasiddhārthakakaravīramūlacūrṇagarbhaṃ
                        tailamādityapākaṃ vraṇaropaṇam |  
 evamanupaśame vamanadhūmakāyaśirovirekān kuryāt || 
 AS.Utt.28.33  dāraṇake lalāṭe sirāṃ
                        vidhyet |  
 abhyaṅgasnānanāvanāni ca śīlayet priyālabījamadhukakuṣṭhamāṣasarṣapaiḥ
                        sakṣaudrairlepaḥ |  
 kodravatṛṇakṣārāmbhaḥ prakṣālanam || 
 AS.Utt.28.34  indralupte yathāsannaṃ
                        sirāṃ vidhvā tutthakāsīsamanaśśilāmaricairlepayet |  
 bhadradārukuṭannaṭābhyāṃ vā citrakakaravīranaktamālamālatīsiddhena vā
                        tailenābhyajyāt || 
 AS.Utt.28.35  avagāḍhapadaṃ vā
                        sūcīkūrcakena pracchāya bhūyobhūyaḥ pradihyāt kapotapaṅkāmūlena
                        lāṅgīlakāmūlena vā mahiṣīkṣīrapiṣṭena || 
 AS.Utt.28.36
                         ghṛṣṭaliptameraṇḍapatrāvacchāditaṃ rātrimuṣitaṃ māhiṣanavanītena
                        limpet |  
 mārkavapatrasahacarapuṣpapakvaṃ vā |  
 vārtākaphalaistailaṃ pakvaṃ kṣaudrāñjanayuktamālepaḥ |  
 sakṣaudro vā kṣudravārtākarasaḥ |  
 jalaśūlo vā palāśakṣārasāndraḥ || 
 AS.Utt.28.37  gośakṛtā vā
                        ghṛṣṭamindraluptamaruṣkararasenāvalipyāntardhūmadagdhakūrmamaṣyāvacūrṇayet |  
 kūrmakapālabhasmanā vā surasārasāktena pradihyāt |  
 hastidantamaṣyā vā tailānvitayā |  
 pūtīkarañjapratrāṇi vā sasaindhavāni lepaḥ |  
 pippalyañjanarasāñjanabākucikāphalaloharajāṃsi vā gomūtrapiṣṭāni |  
 khalativihitāni cācaret |  
 salilasekamāromodgamāt pariharet || 
 AS.Utt.28.38  khalatāvindraluptoktaḥ
                        kramo yathādoṣaṃ ca saṃśuddhiḥ || 
 AS.Utt.28.39  
                        triphalārjunasairyakatvakpuṣpakṛṣṇapiṇḍītakaphalamūlanīlotpalalohacūrṇakāsīsajamvūmārkavamañjiṣṭhāmeṣaśṛṅgīkhadirarajaḥ
                        sakardamamarditoktāṇutailayuktamasana sārasamudgake nyastaṃ kardame māsaṃ
                        nikhātaṃ sthitamuddhṛtaṃ sūcīkūrcapracchitāyāḥ khalaterlepaḥ paraṃ
                        romasañjananaḥ || 
 AS.Utt.28.40  
                        raktāgnimanthapuṣpakiṃśukanaladamūlamadhukahastidantabhasmānyavikṣīrapiṣṭāni
                        lepaḥ || 
 AS.Utt.28.41  
                        jambūdvayatvakpatramadhukabhṛṅgarajāstriphalāśleṣmātakamañjiṣṭhāphaṇijjakabalādrākṣājaśṛṅgīcapalātiviṣākaṭphalakalkena
                        kṣīrivṛkṣakkāthena ca tilatailamakṣatailaṃ caikadhyaṃ sādhayet tannasye
                        'bhyaṅge ca niyuñjyāt |  
 evameva madhuravargakalkena || 
 AS.Utt.28.42  khalatipalitayośca prayogān
                        parasparaṃ vidadhyāt |  
 AS.Utt.28.43  akālapaliteṣu
                        vātādīnavekṣya snehasvedasaṃśo dhanāsravisrāvaṇāni kuryāt |  
 tatosyārditaproktamaṇutailaṃ nasyamabhyañjanaṃ ca || 
 AS.Utt.28.44  madhukāmalakamākṣikaiḥ
                        keśamūlāni limpet |  
 tilāmalakakṣaudratailairvā |  
 tutthakāmrajambvasthikāsīsakiṭṭaśarkarābhirvā |  
 sairyakapuṣpanīlinītriphalābhṛṅgarajobhirvā kṛṣṇājamūtrapiṣṭaiḥ || 
 AS.Utt.28.45  asanapuṣpapatramaye pātre
                        bahirāmalakīkalkapradigdhe nihitamakṣatailaṃ ṣaṇmāsaṃ vrīhipalle
                        sthitamabhyaṅgānnāvanācca palitaṃ jayati |  
 ayameva kalpaḥ sairīyakepi || 
 AS.Utt.28.46
                         kapikacchūphalamūlagarbhamakṣatailaṃ siddhamayaḥpātre pūrvavat
                        sthitaṃ samānaṃ pūrveṇa || 
 AS.Utt.28.47  rāmataraṇīmūlapaladvayaṃ
                        yaṣṭīmadhukapalaṃ
                        sārivārdhapalamekatrajarjarīkṛtamakṣatailapalairdaśabhirāplutaṃ lohabhājane
                        daśāhaṃ divasakarakaraprataptaṃ nāvanāt palitaghnaṃ sarvendriyadārḍhyāvahaṃ
                        ca || 
 AS.Utt.28.48  
                        kṛṣṇātilatilaparṇītriphalāmadhukakāsīsapadmakakardamamāṃsīmārkavamasanapatrasvarasapiṣṭaṃ
                        trirātramayaḥ pātre sthāpayet |  
 tataḥ pūrvoktarasadrutena padminīkardamapraliptaptadhautān keśān kapālaṃ ca
                        lepayet |  
 tataḥ padminīkardamaiḥ pracchādya kauśeyena veṣṭayet |  
 tṛtīye cāhni prakṣālyaivameva kuryāt |  
 evamalikulanīlāḥ keśāḥ śiro vibhūṣayanti |  
 bhavati cātra || 
 AS.Utt.28.49  khalatau palite valyāṃ
                        harillomni ca śodhitam |  
 nasyavaktraśirobhyaṅgapradehaiḥ samupācaret || 
 AS.Utt.28.50  siddhaṃ taile
                        bṛhatyādyairjīvanīyaiśca nāvanam || 
 AS.Utt.28.51  kṣīrātsāhacarāt
                        bhṛṅgarajasaḥ saurasādrasāt |  
 prasthastailasya kuḍavo yaṣṭīmadhupalānvitaḥ || 
 AS.Utt.28.52  siddhaśśailāsane bhāṇḍe
                        śṛṅge meṣasya vā sthitaḥ |  
 nasyaṃ syāt # 
 AS.Utt.28.53  kṣīrapiṣṭau vā
                        dugdhikākaravīrakau |  
 utpāṭya palitaṃ deyāvāśaye palitāpahau || 
 AS.Utt.28.54  ādityavalyā mūlāni
                        kṛṣṇasaireyakasya ca |  
 phalaṃ kṛṣṇaśaṇātpatraṃ surasādyaṣṭimārkavam || 
 AS.Utt.28.55  surāhvaṃ kākamācī ca
                        pṛthagdaśapalāṃśikam |  
 prapauṇḍarīkamañjiṣṭhālodhrakṛṣṇāgarūtpalam || 
 AS.Utt.28.56  āmrāsthikardamaḥkṛṣṇo
                        mṛṇālī raktacandanam |  
 nīlībhallātakāsthīni kāsasiṃ madayantikā || 
 AS.Utt.28.57  somarājyasanaṃ śastraṃ
                        kṛṣṇaṃ piṇḍītacitrakau |  
 puṣpāṇyarjunakāśmaryā āmajambūphalājjanam || 
 AS.Utt.28.58  pratyekaṃ pañcapalikaṃ
                        piṣṭaṃ satriphalākaṇam |  
 akṣatailāḍhakaṃ tena paceddhātrīrasārmaṇe || 
 AS.Utt.28.59  kuryādādityapākaṃ vā
                        yāvacchuṣko bhavedrasaḥ |  
 lohapātre tataḥ pūtaṃ mahānīlaṃ prayojitam || 
 AS.Utt.28.60  tatpāne nāvane 'bhyaṅge
                        śuddhasya niyatātmanaḥ |  
 sarvajatrūrdhvarogaghnaṃ palitaghnaṃ viśeṣataḥ |  
 ebhireva ca bhaiṣajyaiḥ śiro vaktraṃ ca lepayet || 
 AS.Utt.28.61  kṣīraṃ priyālaṃ yaṣṭyāhvaṃ
                        jīvanīyo gaṇastilāḥ |  
 kṛṣṇāḥ pralepo vaktrasya harillomavalīhitaḥ || 
 AS.Utt.28.62  tilāḥ sāmalakāḥ
                        padmakiñjilko madhukaṃ madhu |  
 bṛṃhayedrañjayeccaitat keśān mūrdhnaḥ pralepanāt || 
 AS.Utt.28.63  pacet
                        saindhavaśuktāmlairayaścūrṇaṃ sataṇḍulam |  
 tenāliptaṃ śiraḥ śuddhamasnigdhamuṣitaṃ niśām |  
 tatprātastriphalaudhātaṃ syātkṛṣṇasnigdhamūrddhajam || 
 AS.Utt.28.64  ayaścūrṇo 'mlapiṣṭaśca
                        rāgaḥ satriphalo varaḥ || 
 AS.Utt.28.65
                         kanyāyāstilanimbavījamadhukaśreṣṭhāvacāmārkavāt |  
 cūrṇachāgalagavyamāhiṣapalasnehena samplāvitam |  
 pātre sthāpitamāyase kṣititale māsaṃ nidhāyoddhṛtaṃ |  
 pālityaṃ khalatiṃ ca darpaṇanibhāṃ hantyetadabhyañjanāt || 
 AS.Utt.28.66  bījaiḥśleṣmātakasya
                        vyapagamitatuṣaiḥkāñjikaślakṣṇapiṣṭairyalliptāllohadaṇḍāddinakarakiraṇaistāpitāt
                        pracyaveta |  
 tattailaṃ keśakārṣṇyaṃ janayati paramaṃ nāvanābhyañjanābhyāṃ
                        mūrddhaghrāṇākṣidantaśravaṇagalarujaṃ hanti niśśeṣataśca || 
 AS.Utt.28.67
                         balāmadhūkamadhukavidārīcandanotpalaiḥ |  
 jīvakarṣabhakadrākṣāśarkarābhiśca sādhitaḥ || 
 AS.Utt.28.68  prasthastailasya sakṣīro
                        jāṅgalārdhatulārase |  
 nasyaṃ sarvordhvajatrūtthavātapittāmayāpaham || 
 AS.Utt.28.69  mayūraṃ
                        pakṣapittāntrapādaviṭtuṇḍavarjitam |  
 daśamūlabalārāsnāmadhukaistriphalairyutam || 
 AS.Utt.28.70  jale paktvā ghṛtaprasthaṃ
                        tasmin kṣīrasamaṃ pacet |  
 kalkitairmadhuradravyaiḥ sarvajatrūrdhvaroganit |  
 tadabhyāsīkṛtaṃ pānabastyabhyañjananāvanaiḥ || 
 AS.Utt.28.71  etenaivakaṣāyeṇa
                        ghṛtaprasthaṃ vipācayet |  
 caturguṇenapayasā kalkairebhiśca kārṣikaiḥ || 
 AS.Utt.28.72
                         jīvantītriphalāmedāmṛdvīkarddhiparūpakaiḥ |  
 samaṅgācavikābhārṅgīkāśmarīkarkaṭāhvayaiḥ || 
 AS.Utt.28.73
                         ātmaguptāmahāmedātālakharjūramastakaiḥ |  
 mṛṇālabisakharjūrayaṣṭīmadhukajīvakaiḥ || 
 AS.Utt.28.74
                         śatāvarīvidārīkṣubṛhatīsāribāyugaiḥ |  
 mūrvāśvadaṃṣṭrarṣabhakaśṛṅgāṭakakaśerukaiḥ || 
 AS.Utt.28.75
                         rāsnāsthirātāmalakīsūkṣmailāśaṭhipauṣkaraiḥ |  
 punarnavātavakṣīrīkākolīdhanvayāsakaiḥ || 
 AS.Utt.28.76
                         madhukākṣoḍavātāmamuñjātābhiṣukairapi |  
 mahāmādhūramityetanmāyūrādadhikaṃ guṇaiḥ || 
 AS.Utt.28.77
                         dhātvindriyasvarabhraṃśaśvāsakāsārditāpaham |  
 yonyasṛkśukradoṣeṣu śastaṃ vandhyāsutapradam || 
 AS.Utt.28.78  ākhubhiḥ kukkuṭairhaṃsaiḥ
                        śaśaiśceti prakalpayet || 
 AS.Utt.28.79  jatrūrdhvajānāṃ
                        vyādhīnāmekatriṃśacchatadvayam |  
 parasparamasaṅkīrṇaṃ vistareṇa prakāśitam || 
 AS.Utt.28.80
                         ūrdhvamūlamadhaḥśākhamṛṣayaḥ puruṣaṃ viduḥ |  
 mūlaprahāriṇastasmādrogān śīghrataraṃ jayet || 
 AS.Utt.28.81  sarvendriyāṇi yenāsmin
                        prāṇā yena ca saṃśritāḥ |  
 tena tasyottamāggasya rakṣāyāmādṛto bhavet || 
 iti aṣṭāviṃśo 'dhyāyaḥ || 
 
 
                    atha ekonatriṃśo 'dhyāyaḥ | 
                     AS.Utt.29.1  athāto
                        vraṇavibhaktiparijñānīyaṃ nāmādhyāyaṃ vyākhyāsyāmaḥ |  
 iti ha smāhurāttreyādayo maharṣayaḥ || 
 AS.Utt.29.2  yāvadāyurvṛṇīte vivṛṇoti vā
                        śarīramitivraṇaḥ || 
 AS.Utt.29.3  sa ca dvividho nija āgantuśca
                        |  
 tatra nijo doṣasamutthaḥ |  
 āgantuḥ śastrānuśastropalalaguḍanakhadaśanaviṣāṇaviṣāruṣkarādinimittaḥ |  
 so 'pi punarvātādibhiradhiṣṭhito nijatāṃ labhate || 
 AS.Utt.29.4  punaśca dvedhā vraṇo duṣṭaḥ
                        śuddhaśca |  
 tatradoṣadūṣito duṣṭaḥ || 
 AS.Utt.29.5  tasya
                        sāmānyaliṅgamatisaṃvṛtavivṛtatvamatimṛdukaṭhinatātyutsādāvasādāvatiśītoṣṇabhāvotiraktakṛṣṇapāṇḍutā
                        pūtīmāṃsasirāsnāyupraticchannatvaṃ putīpūyāsrāvaḥ sotsaṅgitā
                        dāhapākakaṇḍūśvayathuvedanāsaṃrambhapiṭakopadravopadrutatvaṃ
                        dīrghakālānubandhaśca || 
 AS.Utt.29.6  viśeṣatastu pañcadaśadhā
                        bhidyate || 
 AS.Utt.29.7  tatra śyāvo 'ruṇaḥ kṛṣṇo
                        bhasmāsthikapotagalānyatamavarṇo vā
                        dadhimastukṣārāmbumāṃsadhāvanapulākodakanibhālpasrāvo
                        rūkṣaścaṭacaṭāyamānaśīlo 'kasmādvividhaśūlasphuraṇāyāmatodabhedasvāpabahulo
                        nirmāṃsaśca vātāt || 
 AS.Utt.29.8  kṣiprajaḥ
                        pītanīlaharitakṛṣṇakapilapiṅgalo
                        gomūtrabhasmaśaṅkhakiṃśukodakamārdvīkatailābhoṣṇabhūrikledo
                        dāhoṣājvararāgapākāvadaraṇadhūmāyanānvitaḥ kṣārokṣitakṣatopamavedanaḥ
                        piṭakājuṣṭaśca pittāt || 
 AS.Utt.29.9  snigdhaḥ sthūlauṣṭhāḥ
                        pāṇḍuścaṇḍakaṇḍūrnavanītavasāmajjapiṣṭatilanārikelāmbusadṛśaśvetaśītabahalapicchilakledaḥ
                        svāpastambhastaimityagauravopadehayuktaḥ sirāsnāyujālāvatato mandavedanaḥ
                        kaṭhinaśca kaphāt || 
 AS.Utt.29.10  pravālaraktaḥ
                        kṛṣṇasphoṭapiṭakājālopacito vājisthānagāndhiḥ |  
 saraktapūyasrāvī pittaliṅgaśca raktāt || 
 AS.Utt.29.11  yathāsvaliṅgasaṅkare
                        dvābhyāṃ tribhiḥ sarvaiśca duṣṭaṃ vidyāt |  
 api ca |  
 ghṛtamaṇḍābho matsyadhāvanagandhirmudurviṃsarpī kṛṣṇapūyaśca pittaraktābhyām
                        || 
 AS.Utt.29.12  vātādibhireva ca
                        vraṇasyānadhiṣṭhānaṃ śuddhiḥ |  
 tatra yathoktaduṣṭaliṅgābhāvāt saṃrambharahitatvaṃ jihvāvarṇatā ślakṣṇatvaṃ
                        nīrujatvaṃ nirāsrāvatā śyāvaparyantatvaṃ samauṣṭhamadhyatā
                        kiñcidunnatamadhyatā vā || 
 AS.Utt.29.13
                         tvaṅmāṃsasirāsnāyusandhyasthikoṣṭhamarmāṇyaṣṭau vraṇāśayāḥ |  
 āśayaviśeṣāccāsrāvaviśeṣaḥ || 
 AS.Utt.29.14  tatra ghṛṣṭāsu vā tvakṣu
                        sphoṭeṣu vā bhinneṣu salilaprakāśo bhavatyāsrāvaḥ |  
 kiñcidvisraḥ pītāvabhāsaśca || 
 AS.Utt.29.15  māṃsagataḥ sarpiḥprakāśo
                        bahalaḥ picchilaśca || 
 AS.Utt.29.16  sirāgatastu sadyaśchinnāsu
                        sirāsu raktātipravṛttiḥ |  
 pakvāsu ca toyanāḍībhirivāmbhasaḥ pūyasyāgamanam |  
 sa ca tanurvicchinnaḥ picchilo 'valambī śyāvaśca || 
 AS.Utt.29.17  snāvagataḥ snighdo ghanaḥ
                        siṅghāṇakapratimaḥ saraktaśca || 
 AS.Utt.29.18  sandhigataḥ samantāt
                        prapīḍyamāno na pravartate tathākuñcanaprasāraṇonnamananamanapravāhaṇeṣu
                        sravati picchilo 'valambī sa phenarudhironmiśraśca || 
 AS.Utt.29.19  asthi tvabhihataṃ sphuṭitaṃ
                        bhinnaṃ doṣāvadāritaṃ vā doṣabhakṣitatvānnissāraṃ bhavati |  
 āsrāvaścātra majjamiśraḥ sarudhiraḥ snigdhaśca || 
 AS.Utt.29.20  koṣṭhaśritastu vraṇo
                        mūtrpurīṣarudhirapūyodakāni sravati || 
 AS.Utt.29.21  marmagatastu nocyate
                        tvagādiṣvevāvaruddhatvāt || 
 AS.Utt.29.22  teṣu yathāpūrvaṃ
                        sukhasādhyatvam |  
 tathāyataścaturasro vṛttastripuṭakaśca vraṇaḥ |  
 śoṣāstu vikṛtākṛtayo durupacārāḥ |  
 te ca prāyaśo bhavantyāgantavaḥ |  
 svayaṃ vidīrṇāśca doṣajā na tu vaidyakṛtāḥ || 
 AS.Utt.29.23  vayasthānāṃ dṛḍhānāṃ
                        prāṇavatāṃ satvavatāmātmavatāṃ dīptāgnīnāṃ ca vraṇāḥ sucikitsyāḥ || 
 AS.Utt.29.24  tatra vayasthānāṃ
                        pratyagradhātutvādāśuvraṇasaṃroho bhavati |  
 dṛḍhānāṃ sthirabahumāṃsatvācchastramavacāryamāṇaṃ sirāsnāyvādīn na prāpnoti |  
 prāṇavatāṃ vedanāhāravihārayantraṇādibhirna glāniḥ |  
 satvavatāṃ dāruṇairapi kriyāviśeṣairna vyathā bhavati |  
 ātmavatāṃ suniyamitāhāravihārādibhirupadeśairnānyathā bhavati dīptāgnīnām
                        praklinnadehatvāt |  
 prakṛtitaścāpraklediśarīrāṇāṃ tadvadhayośca
                        deśakālayorāsrāvadairgandhyābhāvādāśu viśuddhena māṃsenānupadravamāpūraṇam
                        || 
 AS.Utt.29.25  eta eva guṇā
                        vṛddhakṛśālpaprāṇabhīrumandāgniprakledidehadeśakāleṣu viparītāḥ
                        śiṣyopanayanīyaṃ cekṣeta || 
 AS.Utt.29.26  tathā
                        sphikpāyuprajananalalāṭagaṇḍauṣṭhapṛṣṭhakarṇaphalakośodarajatrumukhābhyantarasthāḥ
                        sukharopaṇīyāḥ |  
 viparītāsttvakṣidantanāsāpāṅgaśrotranābhijaṭharasevanīnitambapārśvakukṣivakṣaḥkakṣāstanasandhibhāgagatāḥ
                        |  
 saphenapūyaraktānilavāhinontaḥśalyāścādhobhāgāccordhvabhāganirvamanā
                        romāntopanakhamarmajaṅghāsthighrāṇāśritāśca |  
 bhagndaraścāntarmukhaḥ sevanīkaṭyasthisaṃśritaḥ |  
 api ca || 
 AS.Utt.29.27  kuṣṭhināṃ viṣajuṣṭānāṃ
                        śoṣiṇāṃ madhumehinām |  
 vraṇāḥ kṛcchreṇa sidhyanti yeṣāṃ ca syurvraṇe vraṇāḥ || 
 AS.Utt.29.28  yāpyāstvavapāṭikā
                        niruddhamaṇiruddhagudavraṇagranthiprabhṛtayaḥ sarvāsthikṣataṃ ca || 
 AS.Utt.29.29  asādhyāḥ
                        punarmāṃsapiṇḍavadudgatāḥ prasekinontaḥpūyā vedanāvantaśca
                        pāyuvadudvṛttauṣṭhāḥ kaṭhinā gośṛṅgavadunnatamāṃsaprarohā
                        duṣṭaśoṇitāsrāviṇastanupicchilāsrāvasrāviṇo vā madhyonnatāḥ
                        samavasannasuṣiraparyantāḥ śaṇatūlavatsnāyujālavanto durdarśanā
                        medomajjavasāmastuluṅgasrāviṇaśca doṣasamutthāḥ
                        pītāsitāmūtrapurīṣavātavāhinaśca koṣṭhasthāḥ raktaśayajāśca
                        kṣārodakasamāsrāvāḥ pakvāśayajāśca pulākodakamiva sravantaḥ kṣīṇamāṃsānāṃ ca
                        sarvatogatayastvaṇumukhamāṃsabudbudavantaḥ saśabdavātavāhinaśca
                        śiraḥkaṭhasthā visarpajvarapipāsārocakāvipākakāsaśvāsātīsāracchardiyuktāḥ
                        bhinno ca śiraḥkapāle yatra mastuluṅgadarśanaṃ tridoṣaliṅgaprādubhāvo vā
                        syāditi |  
 bhavati cātra || 
 AS.Utt.29.30  snāyukledāt sirācchedāt
                        gāmbhīryāt kṛmibhakṣaṇāt |  
 asthibhedāt saśalyatvāt saviṣatvādatarkiṃtāt || 
 AS.Utt.29.31
                         mithyābandhādatisnehādraukṣyādromādighaṭṭanāt |  
 kṣobhādaśuddhakoṣṭhatvāt sauhityādatikarśanāt || 
 AS.Utt.29.32
                         madyapānāddivāsvapnādvyāyāmādrātrijāgarāt |  
 vraṇo mithyopacārācca naiva sādhyopi sidhyati || 
 AS.Utt.29.33  kapotavarṇapratimā
                        yasyāntāḥ kledavarjitāḥ |  
 sthirāśca piṭakāvanto rohatīti tamādiśet || 
 iti ekonatriṃśo 'dhyāyaḥ || 
 
 
                    atha triṃśo 'dhyāyaḥ | 
                     AS.Utt.30.1  athāto vraṇapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.30.2  vraṇasya śophāvasthāyāṃ
                        śastrakarmavidhau śvayathucikitsite ca sādhanamuddiṣṭam |  
 tatrāpatarpaṇamevādau pradhānatamam |  
 api ca || 
 AS.Utt.30.3
                         doṣocchrāyopaśāntyarthamupadiṣṭaṃ yathāyatham |  
 avekṣya dehaprāṇādīn kartavyamapatarpaṇam || 
 AS.Utt.30.4  rāgasaṃrambharahitāḥ
                        parimlānā hṛtāśrayāḥ |  
 sadyaḥ śāmyanti śuddhānāṃ vraṇāḥ śophāśca dehinām || 
 AS.Utt.30.5  lepābhyaṅgaparīṣekān
                        yathoktāṃśca prayojayet |  
 yathāmbubhiḥ sicyamānaḥ śāntimagnirniyacchati |  
 doṣāgnirevaṃ sahasā pralepādyaiḥ prayojitaiḥ || 
 AS.Utt.30.6  pratilomameva
                        cānulipennānulomam |  
 tathāhyauṣadhaṃ samyagavatiṣṭhate |  
 anupraviśati ca romakūpān |  
 na tu śuṣyadupekṣitavyamanyatrapīḍayitavyāt |  
 śuṣkaṃ hi dāhoṣārāgaśyāvatvaśūlāni vardhayati || 
 AS.Utt.30.7  yastu śītastanurmuhurmuhuśca
                        prayujyate sa pradeho raktapittatvacāṃ prasādakṛt |  
 pralepastūṣṇaḥ śīto vā bahalaśca tathā vātaśleṣmapraśamanastasyopayogaḥ
                        kṣatākṣateṣu |  
 yastu kṣateṣūpayujyate sa bhūyaḥ kalka iti saṃjñāṃ labhate || 
 AS.Utt.30.8  daśavidhaśca samāsādālepaḥ |  
 tadyathā |  
 snaihiko nirvāpaṇaḥ prasādanaḥ stambhano vilāyanaḥ pācanaḥ pīḍanaḥ śodhano
                        ropaṇaḥ savarṇīkaraṇaśca || 
 AS.Utt.30.9  tatra vāte snigdhadravyaiḥ
                        snehāḍhyaiḥ snehenaiva vā snaihikaḥ |  
 pitte pittaprāye ca śophe viṣāgnikṣāradagdhe ca śītairnirvāpaṇaḥ |  
 sa eva cāntarduṣṭe rakte prasādanaḥ |  
 sa eva ca punarasrātipravṛttau stambhanasaṃjñaḥ |  
 śleṣmamedobhūyiṣṭhe śītaiścāvidagdhe piṣṭalabdhe grathite vā rūkṣairvilāyanaḥ
                        |  
 taireva ca vidagdhe pācanaḥ |  
 sūkṣmāsye vraṇe rūkṣaiḥ picchilaiśca pīḍanaḥ |  
 aśuddhe yathāsvamupadiṣṭaiḥ śodhanaḥ |  
 śuddhe ropaṇaḥ |  
 rūḍhe ca savarṇīkaraṇaḥ |  
 nāmabhirevacaiṣāṃ svarūpamākhyātam || 
 AS.Utt.30.10  na ca pradehaṃ rātrau
                        prayuñjīta |  
 mābhūcchaityapihitasyoṣmaṇo bahiranissaraṇādvikāraparivṛddhiḥ || 
 AS.Utt.30.11  puṣkalāvatastu paṭhati
                        || 
 AS.Utt.30.12  tamasā pihitohyūṣmā
                        romakūpairanāvṛtaiḥ |  
 lepāṃdvinaiva niryāti rātrau nālepayedataḥ || 
 AS.Utt.30.13  na ca paryuṣitaṃ lepaṃ
                        dadyāt bhūyastameva vā |  
 vyamlaḥ paryuṣito hi syāt bhraṣṭavīryastathetaraḥ || 
 AS.Utt.30.14  śophe vraṇe ca kaṭhine
                        vivarṇe vedanānvite |  
 saviṣe ca viśeṣeṇa jalajādyairharedasṛk |  
 vedanāyāḥpraśāntyarthaṃ pākasyāprāptayepi ca || 
 AS.Utt.30.15  nirvāpaṇān punaścātra
                        nyagrodhādyaiḥ suśītalān |  
 kuryāt pradehasekādīn saghṛtakṣīraśarkarān || 
 AS.Utt.30.16
                         nyagrodhodumbarāśvatthaplakṣavetasavalkalaiḥ |  
 pradeho bhūrisarpirbhiḥ śophanirvāpaṇaḥ param |  
 pradehaḥ sasitastadvat saktavo madhukaṃ ghṛtam || 
 AS.Utt.30.17  vātolbaṇānāṃ stabdhānāṃ
                        kaṭhinānāṃ mahārujām |  
 srutāsṛjāṃ ca śophānāṃ vraṇānāmapi cedṛśām || 
 AS.Utt.30.18
                         grāmyānūpaudakāmiṣaveśavārakṛsarāpāyasotkārikābhiḥ svedo yojyaḥ
                        || 
 AS.Utt.30.19  sadāhaśūlāṃstu
                        tilānatasīśca bhṛṣṭvā payasi nirvāpya tenaiva kṣīreṇa piṣṭvā pralepayet
                        || 
 AS.Utt.30.20  
                        balāmadhukapṛśniparṇīcchinnaruhābhīrujīvantīśarkarāmadanakṣīramahāsnehasiddhotkārikā
                        kavoṣṇā śūladāhaharā || 
 AS.Utt.30.21
                         tadvanmadhukayavacūrṇatailasarpirbhiḥ koṣṇa ālepaḥ |  
 tathā satilo mudgapāyasamupanāhaḥ || 
 AS.Utt.30.22  daśamūlasiddhena
                        sukhoṣṇenāmbhasā payasā vā ghṛtatailābhyāṃ vā pariṣekaḥ śophe vraṇe vā
                        dāhaśūlaghnaḥ || 
 AS.Utt.30.23  sthirāṇāṃ mandavedanānāṃ
                        śophānāṃ vimlāpanaṃ kāryam || 
 AS.Utt.30.24  abhyajya svedayitvā ca
                        veṇunāḍyā tataḥ śanaiḥ |  
 vimlāpanārthaṃ mṛdgīyāttalenāṅguṣṭhakena vā || 
 AS.Utt.30.25
                         tathāsphotapatramasūrakalkenālepaḥ |  
 susiddhapiṣṭaiḥ saghṛtairmudgayavagodhūmairvā || 
 AS.Utt.30.26  vilīyate sa cennaivaṃ
                        tatastamupanāhayet |  
 āvadagdhastathā śāntiṃ vidagdhaḥ pākamaśnute || 
 AS.Utt.30.27  
                        śigruśaṇaphalacitrakakiṇvaniṣpāvasarṣapatilātasīsaktukolagṛhadhūmairamlapiṣṭaiḥ
                        sukhoṣṇaiḥ snigdhaiḥ salavaṇairutkārikāṃ kṛtvā tathā
                        pralipyairaṇḍapatreṇāvacchādyabadhnīyāt || 
 AS.Utt.30.28  pākābhimukhe ca śophe
                        yatheṣṭamāturaṃ bhojayet pācanārthaṃ pākavedanāśastrakarmasahanārthaṃ ca
                        || 
 AS.Utt.30.29  pakve tu yathoktena vidhinā
                        śastramavacārayet |  
 supakve piṇḍite śophe pīḍanairupapīḍite |  
 dāraṇaṃ dāraṇāarhasya doṣapākoddhate hitam || 
 AS.Utt.30.30  
                        citrakacirabilvadantīkaravīramūlakapotapaṅkagṛdhrapurīṣairguggulvatasīsnuhīkṣīrapalāśakṣārasuvarṇakṣīrīdakṣaśakṛnmukūlakairvā
                        kṣārauṣadhairvā kṣāreṇa vā || 
 AS.Utt.30.31  pūyagarbhānaṇudvārān
                        sotsaṅgān marmagānapi |  
 niḥsrehaiḥ pīḍanadravyaiḥ samantātpratipīḍayet || 
 AS.Utt.30.32  śuṣyantaṃ samupekṣeta
                        pralepaṃ pīḍanaṃ prati |  
 na mukhe cainamālimpettathā doṣaḥ prasicyate || 
 AS.Utt.30.33
                         kalāyayavagodhūmamudgamāṣahareṇavaḥ |  
 dravyāṇāṃ picchilānāṃ ca tvaṅmūlāni prapīḍane || 
 AS.Utt.30.34  vivarṇān picchilān
                        pūtigandhīn kledarujāvataḥ |  
 vraṇānaśuddhān vijñāya śodhanairobhirācaret || 
 AS.Utt.30.35
                         śaṅkhinyaṅkolasumanaḥkaravīrasuvarcalāḥ |  
 triphalā khadiro dārvī kolapatraṃ palaṅkaṣā |  
 prakṣālane kaṣāyāṇi vargaścāragvadhādikaḥ || 
 AS.Utt.30.36
                         paṭolītilayaṣṭyāhvatrivṛddantīniśādvayam |  
 nimbapatrāṇi cālepaḥ sapaṭurvraṇaśodhanaḥ || 
 AS.Utt.30.37  ajagandhājaśṛṅgī ca gavākṣī
                        lāṅgalī niśā |  
 pūtīkaścitrakaḥ pāṭhā paṭolīvellareṇukāḥ || 
 AS.Utt.30.38  kaṭutrayaṃ yavakṣāro
                        lavaṇāni surāṣṭrajā |  
 nikumbhakumbhakāsīsaharitālamanaśśilāḥ |  
 kalkājyatailarasajācūrṇavartiṣu bheṣajam || 
 AS.Utt.30.39  tatra gambhīreṣu
                        pittātmakeṣu dāhapākavatsu vraṇeṣvatīkṣṇoṣṇairebhiḥ kārpāsīphalamiśraṃ
                        kalkaṃ ghṛtaṃ ca sādhayitvā yojayet || 
 AS.Utt.30.40  utsannamāṃseṣvalpasrāveṣu
                        rūkṣeṣu tilāpāmārgabṛhatīdvayayuktaiḥ pūrvoktaiḥ pūtīkādibhiḥ sarṣapaṃ
                        tailaṃ ca || 
 AS.Utt.30.41  pracalapradeśajeṣu
                        kledabahuleṣūtsannasthiramāṃseṣu tailena cāsidhyatsu rasakriyāṃ kuryāt |  
 yathoktānāṃ saṃśodhanauṣadhānāṃ kaṣāye punaḥ parisrāvyādhiśṛte
                        manaśśilātuvarīkāsīsacūrṇapratīvāpasiddhāṃ ca mātuluṅgarasopetāṃ sakṣaudrāṃ
                        yuñjīta || 
 AS.Utt.30.42  medoyukteṣu gambhīreṣu
                        klediṣu kalkaiścāsidhyassu || 
 AS.Utt.30.43  vacāyāṃ saindhave kiṇve
                        kāsīse rajanīdvaye |  
 śodhanāgryeṣu cānyeṣu cūrṇaṃ kurvīta śodhanam || 
 AS.Utt.30.44  antaḥśalyānaṇudvārān
                        gambhīrān māṃsasaṃśritān |  
 sandhimarmaniviṣṭāṃśca śodhayedvartibhirvraṇān || 
 AS.Utt.30.45  vātābhibhūtān sāsrāvān
                        dhūpayedugravedanān |  
 śrīveṣṭakasarjarasasāladevavāruśiṃśapākhadirāsanakaiḍaryasārayavamadhūcchiṣṭabhūrjapatrapakṣaumasarpirbhiḥ
                        || 
 AS.Utt.30.46  nirvāpayet bhṛśaṃ śītaiḥ
                        pittaraktaviṣolbaṇān || 
 AS.Utt.30.47  śuṣkālpamāṃse gambhīre
                        vraṇa utsādanaṃ hitam || 
 AS.Utt.30.48  
                        aśvagandhāpāmārgatālapatrīsuvarcalābalātibalānantādhātakīkusumasamaṅgābhiḥ
                        padmakādivargeṇa nyagrodhādinā ca kalkastathā sarpīṃṣyabhyañjanārthe || 
 AS.Utt.30.49  adyānmāṃsādamāṃsāni
                        vidhinopahitāni ca |  
 māṃsaṃ māṃsādamāṃsena vardhate śuddhacetasaḥ || 
 AS.Utt.30.50  utsannamṛdumāṃsānāṃ
                        vraṇānāmavasādanam || 
 AS.Utt.30.51  
                        manthadantīśirīṣakarañjaphalabhūrjagranthikukkuṭāṇḍAtvakkapotakalaviṅkapurīṣanepālīharitālacūrṇāni
                        sakṣaudrāṇi || 
 AS.Utt.30.52  saruje kaṭhine stabdhe
                        rūkṣe śuṣyati ca vraṇe || 
 AS.Utt.30.53  mārdavajananārthaṃ
                        vraṇāvirodhi vātaghnasiddhasya sarpiṣaḥ pānam |  
 tadvidhaireva ca siddhaṃ tailamabhyaṅgaḥ |  
 pūrvoktāśca svedāḥ |  
 tathā sarpirmajjavasābhirdhūpāḥ
                        susnigdhasaktusaindhavakiṇvatilapiṣṭakṛsarapāyasānūpaveśavārāḥkiñciduṣṇā
                        bahuśaḥ pralepāḥ || 
 AS.Utt.30.54
                         pittavidradhivīsarpaśophakuṣṭhaghṛtāni ca |  
 sarvavraṇeṣu yojyāni pānasekapralepane || 
 AS.Utt.30.55  atimṛdumāṃseṣu vraṇeṣu
                        dāruṇīkaraṇārthaṃ triphalālodhrāmrasarjajambūpriyaṅgvaśokavalkalāni |  
 saurāṣṭrīkāsīsarocanāvacūrṇanam |  
 sārairgandhaiśca dhūpaḥ || 
 AS.Utt.30.56  utsannamāṃsān kaṭhinān
                        kaṇḍūyuktāṃścirotthitān |  
 vraṇān suduḥkhaśodhyāṃśca śodhayet kṣārakarmaṇā || 
 AS.Utt.30.57  sravanto 'śmarijā mūtraṃ
                        cānye raktavāhinaḥ |  
 chinnāśca sandhayo yeṣāṃ yathoktairye ca sādhanaiḥ |  
 sādhyamānā na sidhyanti śodhyāḥsyuste 'gnikarmaṇā || 
 AS.Utt.30.58  vraṇānāmatha śuddhānāṃ
                        ropaṇāni prayojayet |  
 asanādinyagrodhādivargadhavasallakīkuṭajatvaco
                        mañjiṣṭhāsamaṅgāmṛtāśvagandhāragvadhadhātakīpuṣpāṇi padmakādiśca
                        prakṣālanādiṣu saptasu prayojyā iti |  
 bhavanti cātra || 
 AS.Utt.30.59  utsannaduṣṭapiśite
                        saṅkliṣṭadhyāmaśoṇite |  
 vraṇe pracchardanaṃ śastaṃ kaphaduṣṭe viśeṣataḥ || 
 AS.Utt.30.60  virecanaṃ pittaduṣṭe
                        dīrghakālānubandhini |  
 rūkṣe savedane bastiradhaḥkāye viśeṣataḥ || 
 AS.Utt.30.61  jatrūrdhvaje ca śvayathau
                        kaṇḍvāḍhye tīkṣṇanāvanam |  
 tajja evānilāḍhye tu śvayathau snehanāvanam || 
 AS.Utt.30.62  tathā saśopharuksrāve dhūmo
                        vātakapholbaṇe |  
 rujādimati vaktrasthe yathāsvaṃ kavalo hitaḥ || 
 AS.Utt.30.63  dvāvādyau pañcamūlākhyau
                        gaṇo yaścānilāpahaḥ |  
 te vraṇe vātike yojyāḥ kaṣāyādiṣu sapptasu || 
 AS.Utt.30.64  nyagrodhapadmakādyau tu
                        paitte vargaśca pittajit |  
 āragvadhādiḥ śleṣmaghraḥ kaphe miśrāstu miśraje || 
 AS.Utt.30.65  piṣṭomlairvātike
                        lepastailasarpirvasāyutaḥ |  
 ghanaḥ koṣṇaśca paitte tu payaḥpiṣṭo ghṛtānvitaḥ || 
 AS.Utt.30.66  tanuvastrāntaraḥ śaśvaduṣṇo
                        gomūtrapeṣitaḥ |  
 rūkṣastailena vā snigdho bahalaḥ kaphaje hitaḥ || 
 AS.Utt.30.67  apetapūtimāṃsānāṃ
                        māṃsasthānāmarohatām |  
 kalkaṃ saṃrohaṇaṃ kuryāttilānāṃ madhukānvitam |  
 snigdhoṣṇatiktamadhurakaṣāyatvaiḥ sa sarvajit || 
 AS.Utt.30.68  sa kṣaudranimbapatrābhyāṃ
                        yuktaḥ saṃśodhanaḥ param |  
 pūrvābhyāṃ sarpiṣā cāsau yuktaḥ syādāśu ropaṇaḥ |  
 tilavadyavakalkaṃ tu kecidicchanti tadvidaḥ || 
 AS.Utt.30.69
                         sāsrapittaviṣāgantugambhīrān soṣmaṇo vraṇān |  
 kṣīraropaṇabhaiṣajyaśṛtenājyena ropayet |  
 ropaṇauṣadhasiddhena tailena kaphavātajān || 
 AS.Utt.30.70  abadhyānāṃ calasthānāṃ
                        śuddhānāṃ vā praduṣyatām |  
 yathāsvaṃ ropaṇaiḥ kuryādrasajāṃ saniśādvayaiḥ || 
 AS.Utt.30.71  samānāṃ sthiramāṃsānāṃ
                        tvaksthānāṃ cūrṇa iṣyate |  
 nīrujāmavagāḍhānāṃ śuddhānāṃ vartayo hitāḥ || 
 AS.Utt.30.72  samaṅgāmocasaralasomavalkāḥ
                        sacandanāḥ |  
 padmakādiśca kalkoyaṃ paramaṃ ropaṇo 'thavā |  
 puṇḍrāhvatilajīvantīgojihvādhātakībalāḥ || 
 AS.Utt.30.73
                         praprauṇḍarīkamadhukakākolīdvayacandanaḥi |  
 sādhitaṃ tailamājyaṃ vā tadvat kampillakena vā |  
 dūrvārasena vā dārvyāstvacā vā vraṇaropaṇam || 
 AS.Utt.30.74  paṭolanimbapatrāṇi
                        lodhramustāpriyaṅgavaḥ |  
 sūkṣmailādhātakīsarjjakhadirāgarucandanam || 
 AS.Utt.30.75  kampillakaṃ viḍaṅgāni
                        vatsakaṃ triphalā balā |  
 kalkairebhirghṛtaṃ siddhaṃ tailaṃ vā ropaṇaṃ param || 
 AS.Utt.30.76  padmakaṃ padmakiñjalkaṃ
                        dārvī mūrvā tilotpalam |  
 medā samaṅgā yaṣṭyāhvaṃ pralepo varṇasādhanaḥ || 
 AS.Utt.30.77
                         kakubhodumbarāśvatthajambūkaṭphalalodhrajaiḥ |  
 tvacamāśu nigṛhṇanti tvakcūrṇaiścūrṇitā vraṇāḥ || 
 AS.Utt.30.78
                         lākṣāmanohvāmañjiṣṭhāharitālaniśādvayaiḥ |  
 pralepaḥ saghṛtakṣaudrastvagviśuddhikaraḥ param || 
 AS.Utt.30.79  dhyāmakāśvatthaniculamūlaṃ
                        lākṣālagairikam |  
 sahemaścāmṛtāsaṅgaḥkāsīsaṃ ceti varṇakṛt || 
 AS.Utt.30.80
                         kāleyakalatāmrāsthihemakālārasottamaiḥ |  
 lepaḥ sagomayarasaḥ savarṇakaraṇaḥ param || 
 AS.Utt.30.81  ayorajaḥsakāsīsaṃ
                        triphalākusumāni ca |  
 pralepaḥ kurute kārṣṇyaṃ sadya eva navatvaci || 
 AS.Utt.30.82  dagdhayānūpasatvānāṃ
                        ślakṣṇacūrṇitayā tvacā |  
 bhallātatailaplutayā śuklamālepayedvraṇam || 
 AS.Utt.30.83  saptarātristhataṃ kṣīre
                        chāgale rohiṇīphalam |  
 taineva piṣṭvā suślakṣṇaṃ kṛṣṇamālepayedvraṇam || 
 AS.Utt.30.84  navaṃ kapālikāmūlaṃ
                        vaidulaṃ sasthirāhvayam |  
 kāsīsaṃ madhukaṃ lepo vraṇe kṛṣṇe madhudrutaḥ || 
 AS.Utt.30.85  kapitthānmāṃsamudhdṛtya
                        mūtrasyājyasya pūraṇam |  
 kṣipeccātra manohvālavaṃśanirlekharocanāḥ || 
 AS.Utt.30.86  kāsīsaṃ prapunāṭañca māsaṃ
                        nyastaṃ tato bhuvi |  
 adho 'rjunasya tacchuklavraṇālepaḥ savarṇakṛt || 
 AS.Utt.30.87  dagdho vāraṇadanto
                        'ntardhūmaṃ tailaṃ rasāñjanam |  
 romasañjanano lepastadvattailapariplutā |  
 catuṣpānnakharomāsthitvakśṛṅgakhurajā maṣī || 
 AS.Utt.30.88  jīrṇaśālyodanaṃ
                        snigdhamalpamuṣṇodakottaram |  
 bhuñjāno jāṅgalairmāṃsaiḥ śīghraṃ vraṇamapohati || 
 iti triṃśo 'dhyāyaḥ || 
 
 
                    atha ekatriṃśo 'dhyāyaḥ | 
                     AS.Utt.31.1  athātaḥ sadyovraṇapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.31.2  āgantorvraṇasya prāgupadiṣṭaḥ
                        sambhavaḥ |  
 tatra tatra yathāyathaṃ pratīkāraśca |  
 vividhābhighātajanitaistu subahvākṛtibhirapi sadyovraṇairadhiṣṭhitamaṅgaṃ
                        samāsāt trividhaṃ bhavati chinnaṃ viddhaṃ piccitaṃ ca |  
 trividhamapi caitattvagādikṣaṇanāt kṣatamityucyate || 
 AS.Utt.31.3  tatra chinnaṃ pañcadhā
                        bhidyate |  
 tadyathā tvakchede ghṛṣṭam |  
 kiñcinmāṃsasyāpyavakṛttam |  
 tasyaivāvagāḍhasya viśeṣeṇa viśālamāyataṃ ca vicchinnam |  
 kiñciccheṣeṣvasthisnāyvādiṣu vilambitam |  
 aśeṣāṅgachede pātitam || 
 AS.Utt.31.4  viddhaṃ tvaṣṭavidham |  
 tatra māṃsamanuprāpte śalye 'nuviddham |  
 dvitīye pārśve tvacamunnāmyottuṇḍitam |  
 kiñcinnissṛte 'tividdham |  
 sarvathā nissṛte nirviddham |  
 etadeva caturvidhaṃ koṣṭhe pṛthumukhairvā praharaṇaiḥ
                        kuntādibhirviddhamanubhinnaṃ bhinnottuṇḍitamatibhinnaṃ nirbhinnamiti ca
                        saṃjñāṃ labhate || 
 AS.Utt.31.5  yat punaḥ prahāreṇa pīḍanena
                        vā gātramasthiyuktamasṛṅmajjaplutaṃ pṛthutāmāpadyate tat piccitam |  
 tat dvividham |  
 savraṇamavraṇaṃ ca |  
 tatra savraṇamuktam |  
 avraṇaṃ punarbhaṅgeṣūpadekṣyate |  
 bhavati cātra || 
 AS.Utt.31.6  sadyaḥ sadyovraṇaṃ
                        siñcedyaṣṭīmadhukasarpiṣā |  
 tīvravyathaṃ kavoṣṇena balātailena vā punaḥ || 
 AS.Utt.31.7  kṣatoṣmāṇo nigrahārthaṃ
                        tatkālavisṛtasya ca |  
 kaṣāyaśītamadhurasnigdhā lepādayo hitāḥ || 
 AS.Utt.31.8  sadyovraṇeṣvāyateṣu
                        sandhānārthaṃ viśeṣataḥ |  
 madhusarpiḥprayuñjīta pittaghnīśca himāḥ kriyāḥ || 
 AS.Utt.31.9  sasaṃrambheṣu
                        kartavyamūrdhvaṃ cādhaśca śodhanam |  
 upavāso hitaṃ bhaktaṃ pratataṃ raktamokṣaṇam || 
 AS.Utt.31.10  ghṛṣṭapiccitayoreṣa
                        sutarāmiṣyate vidhiḥ |  
 tayorhyalpaṃ sravatyasraṃ pākastenāśu jāyate || 
 AS.Utt.31.11  atyarthamasraṃ sravati
                        prāyaśo 'nyatra vikṣate |  
 tato raktakṣayādgvāyau kupite 'tirujākare || 
 AS.Utt.31.12
                         snehapānaparīṣekasvedalepopanāhanam |  
 snehabastiṃ ca kurvīta vātaghnauṣadhasādhitam || 
 AS.Utt.31.13  iti sāptāhikaḥ proktaḥ
                        sadyovraṇahito vidhiḥ |  
 saptāhāt gatavege tu pūrvoktaṃ vidhimācret || 
 AS.Utt.31.14  kṣālanābhyaṅgalepeṣu tasmin
                        duṣṭe prayojayet |  
 āragdvadhādikaṃ vargaṃ surasādiṃ ca śodhanam || 
 AS.Utt.31.15
                         kalkastrivṛttilairaṇḍapatrairyojyaḥ sasaindhavaiḥ |  
 vātike paittike kumbhayaṣṭyāhvarajanītilaiḥ |  
 ślaiṣmike tilatejohvānikumbhasvarjikāgnikaiḥ || 
 AS.Utt.31.16  eṣa duṣṭavraṇavidhiḥ
                        kuṣṭhamehavraṇeṣvapi || 
 AS.Utt.31.17  prāyaḥ sāmānyakarmedaṃ
                        vakṣyate tu pṛthak pṛthak || 
 AS.Utt.31.18  ghṛṣṭe rujaṃ nigṛhyāśu
                        varṇe cūrṇāni nikṣipet |  
 kalkādīnyavakṛtte tu vicchinnapravilambinoḥ |  
 sīvanaṃ vidhinoktena bandhanaṃ cānupīḍanam || 
 AS.Utt.31.19  asādhyaṃ sphuṭitaṃ
                        netramudīrṇaṃ lambate tu yat |  
 sanniveśya yathāsthānamavyāviddhasiraṃ bhiṣak || 
 AS.Utt.31.20  pīḍayet pāṇinā
                        padmapatravyavahitena tat |  
 tato 'sya secane nasye tarpaṇe ca hitaṃ haviḥ || 
 AS.Utt.31.21  vipakvamājaṃ
                        yaṣṭyāhvajīvakarṣabhakotpalaiḥ |  
 sapayaskaiḥ paraṃ taddhi sarvanetrābhighātajit || 
 AS.Utt.31.22  galapīḍāvasannekṣṇi vamano
                        'tkāsanakṣavāḥ |  
 prāṇāyāmo 'thavā kāryaḥ kriyā ca kṣatanetravat || 
 AS.Utt.31.23  karṇe sthānātucyute syūte
                        srotastailena pūrayet || 
 AS.Utt.31.24  kṛkāṭikāyāṃ chinnāyāṃ
                        nirgacchatyapi mārute |  
 samaṃ niveśya badhnīyāt syūtva śīghraṃ nirantaram || 
 AS.Utt.31.25  ājena sarpiṣā cātra
                        pariṣekaḥ praśasyate |  
 uttānonnāni bhuñjīta śayīta ca suyantritaḥ || 
 AS.Utt.31.26  ghātaṃ śākhāsu tiryaksthaṃ
                        gātre samyaṅniveśite |  
 syūtvā vellitabandhena badhnīyāt ghanavāsasā |  
 carmaṇā goṣphaṇābandhaḥ kāryaścāsaṅgate vraṇe || 
 AS.Utt.31.27  pādau vilambimuṣkasya
                        prokṣya netre ca vāriṇā |  
 praveśya vṛṣaṇau sīvyet sīvanyā tunnasaṃjñayā || 
 AS.Utt.31.28  kāryaśca goṣphaṇābandhaḥ
                        kaṭyāmāveśya paṭṭakam |  
 snehasekaṃ na kurvīta tena klidyati hi vraṇaḥ || 
 AS.Utt.31.29
                         kālānusāryagurvelājātīcandanaparpaṭaiḥ |  
 śilādārvyamṛtātutthaiḥ siddhaṃ tailaṃ ca ropaṇam || 
 AS.Utt.31.30  chinnāṃ niśśeṣataḥ śākhāṃ
                        dagdhvā teilena yuktitaḥ |  
 badhnīyāt kośabandhena tato vraṇavadācaret || 
 AS.Utt.31.31  kāryaḥ śalyāhṛte viddhe
                        kramo bhaṅgāttu piccite || 
 AS.Utt.31.32  śiraso 'pahṛte śalye
                        bālavartiṃ praveśayet |  
 mastuluṅgasruteḥ kruddho hanyādenaṃ calo 'nyathā |  
 vraṇe rohati caikeikaṃ śanairapanayet kacam || 
 AS.Utt.31.33  mastuluṅgastrutau
                        khādenmastiṣkānanyajīvajān |  
 śalye hṛteṅgādanyasmāt snehavartiṃ nidhāpayet || 
 AS.Utt.31.34  dūrāvagāḍhāḥ sūkṣmāsyā ye
                        vraṇāḥ srutaśoṇitāḥ |  
 secayeccakratailena sūkṣmanetrārpitena tān || 
 AS.Utt.31.35  bhinne koṣṭhe 'sṛjā pūrṇe
                        mūrcchā hṛtpārśvavedanāḥ |  
 jvaro dāhastṛḍādhmānaṃ bhaktasyānabhinandanam || 
 AS.Utt.31.36  saṅgo viṇmūtramarutāṃ
                        śvāsaḥ svedokṣiraktatā |  
 lohagandhitvamāsye 'sya syāt gātre ca vigandhitā || 
 AS.Utt.31.37  āmāśayasthe rudhire
                        rudhiraṃ chardayatyapi |  
 ādhmānenātimātreṇa śūlena ca viśasyate || 
 AS.Utt.31.38  pakvāśayasthe rudhire
                        saśūlaṃ gauravaṃ bhavet |  
 nābheradhastācchītatvaṃ khebhyo raktasya cāgamaḥ || 
 AS.Utt.31.39  abhinnopyāśayaḥ sūkṣmaiḥ
                        srotobhirabhipūryate |  
 asṛjā syandamānena pārśvairmūtreṇa bastivat || 
 AS.Utt.31.40  tatrāntarlohitaṃ
                        śītapādocchvāsakarānanam |  
 raktākṣaṃ paṇḍuvadanamānaddhaṃ ca vivarjayet || 
 AS.Utt.31.41  āmāśayasthe vamanaṃ hitaṃ
                        pakvāśayāśrite |  
 virecanaṃ nirūhaśca niḥsnehoṣṇairviśodhanaiḥ || 
 AS.Utt.31.42  yavakolakulatthānāṃ rasaiḥ
                        snehavivarjitaiḥ |  
 bhuñjītānnaṃyavāgūṃ vā pibet saindhavasaṃyutām || 
 AS.Utt.31.43  atinissṛtaraktastu
                        bhinnakoṣṭhaḥ pibedasṛk || 
 AS.Utt.31.44  kliṣṭacchinnāntrabhedena
                        koṣṭhabhedo dvidhā smṛtaḥ |  
 mūrcchādayo 'lpāḥ prathame dvitīyetvatibādhakāḥ |  
 kliṣṭāntraḥ saṃśaye dehī chinnāntro naiva jīvati || 
 AS.Utt.31.45  yathāsvaṃ mārgamāpannā
                        yasya viṇmūtramārutāḥ |  
 vyupadravaḥ sabhinne 'pi koṣṭhe jīvatyasaṃśayam || 
 AS.Utt.31.46  abhinnamāntraṃ niṣkrāntaṃ
                        praveśyaṃ natvatonyathā |  
 uluṅgilaśirograstaṃ tadapyeke vadanti tu || 
 AS.Utt.31.47  prakṣālya payasā digdhaṃ
                        tṛṇa śoṇita pāṃsubhiḥ |  
 praveśayet klṛptanakho ghṛtenāktaṃ śanaiḥ śanaiḥ |  
 kṣīreṇārdrīkṛtaṃ śuṣkaṃ bhūrisarpiḥ pariplutam || 
 AS.Utt.31.48  aṅgulyā pramṛśet kaṇṭhaṃ
                        jalenodvejayecca tam |  
 tathāntrāṇi viśantyantastatkālaṃ pīḍayeta ca || 
 AS.Utt.31.49  vraṇasaukṣmyāt bahutvādvā
                        koṣṭhamāntramanāviśat |  
 tatpramāṇena jaṭharaṃ pāṭayitvā praveśayet |  
 AS.Utt.31.50  yathāsthānasthite
                        samyagāntre sīvyedanu vraṇam |  
 sthānādapetamādatte jīvitaṃ gupitaṃ ca tat || 
 AS.Utt.31.51  veṣṭayitvānupaṭṭena ghṛtena
                        pariṣecayet |  
 pāyayeta tataḥ koṣṇaṃ citrātailayutaṃ payaḥ |  
 mṛdukriyārthaṃ śakṛto vāyoścādhaḥ pravṛttaye || 
 AS.Utt.31.52
                         tvagaśvakarṇakakubhabadarīsallakīdhavāt |  
 tatkalkasādhitaṃ tailaṃ pradhānaṃ vraṇaropaṇam || 
 AS.Utt.31.53  anuvarteta varṣaṃ ca
                        yathoktāṃ vraṇayantraṇām || 
 AS.Utt.31.54  udarānmedaso vartiṃ
                        nirgatāṃ bhasmanā mṛdā |  
 avakīrya kaṣāyairvā ślakṣṇairmūle tataḥ samam || 
 AS.Utt.31.55  dṛḍhaṃ ca badhvā sūtreṇa
                        varddhayet kuśalo bhiṣak |  
 tīkṣṇenāgniprataptena śastreṇa sakṛdeva tu || 
 AS.Utt.31.56  syādatyathā rugāṭopo
                        mṛtyurvā chidyamānayā || 
 AS.Utt.31.57  sakṣaudre ca vraṇe baddhe
                        sujīrṇenne ghṛtaṃ pibet |  
 kṣīraṃ vā śarkarācitrālākṣāgokṣurakaiḥ śṛtam |  
 rugdāhajit sayaṣṭyāhvaiḥ paraṃ pūrvodito vidhiḥ || 
 AS.Utt.31.58  medogranthyuditaṃ cātra
                        tailamabhyañjane hitam || 
 AS.Utt.31.59  tālīsaṃ padmakaṃ māṃsī
                        hareṇvagarucandanam |  
 haridre padmabījāni sośīraṃ madhukaṃ ca taiḥ |  
 pakvaṃ sadyovraṇeṣūktaṃ tailaṃ ropaṇamuttamam || 
 AS.Utt.31.60  mūḍhaprahārābhihate patite
                        viṣamoccakaiḥ |  
 kāryaṃ vātāsrajittṛptimardanābhyaṅgasecanam || 
 AS.Utt.31.61  viśliṣṭadehaṃ mathitaṃ
                        kṣīṇaṃ marmahataṃ hatam |  
 vāsayettailapūrṇāyāṃ droṇyāṃ māṃsarasāśinam || 
 AS.Utt.31.62
                         prahartṛyatnāyudhaghātagātraiḥ sadyovraṇāḥ kāmamanantarūpāḥ |  
 tathāpi na tritvamatikramante cayādibhedairiva mārutādyāḥ || 
 iti ekatriṃśo 'dhyāyaḥ || 
 
 
                    atha dvātriṃśo 'dhyāyaḥ | 
                     AS.Utt.32.1  athāto bhaṅgapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.32.2  
                        patanapīḍanaprahārākṣepaṇavyāladaṃśanaprabhṛtibhirabhighātaviśeṣairanekavidhamasthibhaṅgamupadiśanti
                        || 
 AS.Utt.32.3  tattubhaṅgajātaṃ
                        dvyadhiṣṭhānaṃ sandhāvasandhau ca |  
 tatra sandhimuktaṃ ṣaḍvidhamutpiṣṭaṃ viśliṣṭamavakṣiptamatikṣiptaṃ
                        tiryakkṣiptaṃ vivartitamiti || 
 AS.Utt.32.4  tasya sāmānyalakṣaṇaṃ
                        prasāraṇākuñcana vivartanākṣepaṇāśaktirugrarujatā sparśāsahiṣṇutvaṃ ca
                        || 
 AS.Utt.32.5  athotpiṣṭe svasthāna eva
                        sandhāvubhayataḥ śopho vedanā viśeṣataśca rātrau bhavati |  
 viśliṣṭelpaśopho vedanāsātatyaṃ sandhivikriyā ca |  
 avakṣipte sandhiviśleṣastīvrā ca ruk |  
 atikṣipte dvayorapi sandhyasthnoratikrāntatā vedanā ca |  
 tiryak kṣiptetvekasyāsthnaḥ pārśvato gamanamatyarthaṃ vedanā ca |  
 vivartite sandhipārśvagamanādviṣamāṅgatā vedanā ca || 
 AS.Utt.32.6  asandhibhagnaṃ
                        punardvādaśavidham |  
 tadyathā |  
 karkaṭakaṃ vakraṃ sthuṭitaṃ vellitamasthicchallikāśvakarṇaṃ piccitaṃ dāritaṃ
                        cūrṇitamatipātitaṃ śeṣitaṃ majjānugatamiti || 
 AS.Utt.32.7  śvayathubāhulyaṃ spandanaṃ
                        vivartanaṃ sparśāsahiṣṇutā ca pīḍyamāne śabdaḥ srastāṅgatā vedanātipravṛttiḥ
                        sarvāsu cāvasthāsu śarma na labhata iti sādhāraṇamasandhibhagnarūpam || 
 AS.Utt.32.8  vaiśeṣikaṃ tu
                        saṃvyūḍhamubhayatosthimadhyabhagnaṃ granthirivonnataṃ karkaṭakānukāri
                        karkaṭakam || 
 AS.Utt.32.9  ābhugnamavimuktamasthi vakram
                        |  
 śūkapūrṇamivādhmātaṃ vipulaikadāri sphuṭitam || 
 AS.Utt.32.10  dvidhābhūtaṃ vellate
                        prakampamānaṃ vellitakam || 
 AS.Utt.32.11  pārśvato 'sthi
                        hīnamudgatamasthicchallikā || 
 AS.Utt.32.12
                         aśvakarṇavadudgatamaśvakarṇam || 
 AS.Utt.32.13  pṛthutāṃ gatamanalpaśophaṃ
                        piccitam || 
 AS.Utt.32.14  aṇubahuvidāri vedanāvacca
                        dāritam || 
 AS.Utt.32.15  spṛśyamānaṃ
                        śabdavaccūrṇitam || 
 AS.Utt.32.16
                         asthyavayavosthimadhyamanupraviśannatipātitam || 
 AS.Utt.32.17  anyatarapārśvāvaśiṣṭaṃ
                        śeṣitam || 
 AS.Utt.32.18  kṣataṃ bhagnamunnamyamānaṃ
                        majñi majjati majjānugatam || 
 AS.Utt.32.19  eṣāmantyāni pañca
                        kṛcchrasādhyāni kṛśātibālavṛddhāsahānāmatyāśināṃ vātātmakānāṃ
                        kuṣṭhināmupadravavatāṃ ca || 
 AS.Utt.32.20  asādhyaṃ tu bhinnaṃ
                        kaṭīkapālaṃ sandhimuktaṃ vā jaghanamutpiṣṭaṃ kūrparo vivartitastathā lalāṭaṃ
                        cūrṇitamasaṃśliṣṭakapālaṃ ca śiraḥ śaṃkhapṛṣṭhastanāntarabhaṅgaṃ ceti |  
 bhavanti cātra || 
 AS.Utt.32.21  athāvanatamunnāmyamunnataṃ
                        cāvapīḍayet |  
 āñchedadhikṣiptamadhogataṃ copari vartayet |  
 āñchanotpaḍinonnāmacarmasaṅkṣepabandhanaiḥ || 
 AS.Utt.32.22  sandhīn śarīragān
                        sarvāṃścalānapyacalānapi |  
 ityetaiḥ sthāpanopāyaiḥ samyaksaṃsthāpya niścalam |  
 paṭṭaiḥ prabhūtasarpirbhirveṣṭayitvā sukhaistataḥ || 
 AS.Utt.32.23
                         kadambodumbarāśvathasarjārjunapalāśajaiḥ |  
 vaṃśodbhavairvā pṛthubhistanubhiḥ suniveśitaiḥ || 
 AS.Utt.32.24  suślakṣṇaiḥ
                        sapratiṣṭambhairvalkalaiḥ śakalairapi |  
 kuśāhvayaiḥ samaṃ bandhaṃ paṭṭasyopari yojayet || 
 AS.Utt.32.25  śithilena hi hi bandhena
                        sandhisthairyaṃ na jāyate |  
 gāḍhenātirujādāhapākaśvayathusambhavaḥ || 
 AS.Utt.32.26  tryahāttryahādṛtau gharme
                        saptāhanmokṣayeddhime |  
 sādhāraṇe tu pañcāhāt bhaṅgadoṣavaśena vā || 
 AS.Utt.32.27  nyagrodhādikaṣāyeṇa tataḥ
                        śītena secayet |  
 taṃ pañcamūlapakvena payasā tu savedanam || 
 AS.Utt.32.28  sukhoṣṇaṃ cāvacāryaṃ
                        syāccakratailaṃ vijānatā |  
 vibhajya deśaṃ kālaṃ ca vātaghnauṣadhasaṃyutam || 
 AS.Utt.32.29  pratataṃ lepasekāṃśca
                        vidadhyāt bhṛśaśītalān |  
 gṛṣṭikṣīraṃ sasarpiṣkaṃ madhurauṣadhasādhitam |  
 prātaḥ prātaḥ pibet bhagnaḥ śītalaṃ lākṣayāyutam || 
 AS.Utt.32.30  savraṇasya tu bhagnasya
                        vraṇo madhughṛtottaraiḥ |  
 kaṣāyaiḥ pratisāryo 'tha śeṣo bhaṅgoditaḥ kramaḥ || 
 AS.Utt.32.31  lambāni vraṇamāṃsāni
                        pralipya madhusarpiṣā |  
 sandadhīta vraṇān vaidyo bandhanaiścopapādayet || 
 AS.Utt.32.32  tānsamānsusthitānjñātvā
                        phalinīlodhrakaṭphalaiḥ |  
 samaṅgādhātakīyuktaiścūrṇitairavacūrṇayet || 
 AS.Utt.32.33  pañcavalkalacūrṇairvā
                        madhuśuktasamanvitaiḥ |  
 dhātakīlodhracūrṇairvā rohantyāśu tathā vraṇāḥ || 
 AS.Utt.32.34  viśliṣṭotpiṣṭayoḥ
                        sandhimevamevāvighaṭṭayan |  
 upācaredyathāsvaṃ ca visarpādīnupadravān || 
 AS.Utt.32.35  iti bhaṅga upakrāntaḥ
                        sthiradhātorṛtau hime |  
 māṃsalasyālpadoṣasya susādho dāruṇo 'nyathā || 
 AS.Utt.32.36
                         pūrvamadhyāntavayasāmekadvitriguṇaiḥ kramāt |  
 māsaiḥ sthairyaṃ bhavet sandheryathoktaṃ bhajatāṃ vidhim || 
 AS.Utt.32.37  sāmānyaṃ sādhanamidaṃ
                        viśeṣo vakṣyatetvataḥ || 
 AS.Utt.32.38  nakhasandhiṃ samutpiṣṭaṃ
                        raktānugatamārayā |  
 avamathya srute rakte śālipiṣṭena lepayet || 
 AS.Utt.32.39  bhagnān sandhivimuktāṃśca
                        kṛtvā pūrvavadaṅgulīn |  
 tanunāveṣṭya paṭṭena ghṛtasekaṃ pradāpayet || 
 AS.Utt.32.40  cakrayogena
                        matimānāñchedūrvāsthi nirgatam || 
 AS.Utt.32.41  āñcchedūrdhvamadhastācca
                        kaṭībhagnaṃ cikitsakaḥ || 
 AS.Utt.32.42  musalenotkṣipet
                        kakṣamaṃsasandhau visaṅgate |  
 sthānasthitaṃ ca badhnīyāt svastikena samāhitaḥ || 
 AS.Utt.32.43  kaurparaṃ tu
                        bhiṣaksadhimaṃguṣṭhenānumārjayet |  
 anumṛjya tataḥ sandhiṃ pīḍayet kūrparāccyutam |  
 prasāryākuñcayeccainaṃ snehasakaṃ ca kārayet || 
 AS.Utt.32.44  maṇibandhe ca jānau ca
                        gulphe caiṣaḥ kriyākramaḥ || 
 AS.Utt.32.45  ubhe tale same kṛtvā
                        talabhagnasya dohinaḥ |  
 badhnīyādāmatailena pariṣekaṃ ca kārayet || 
 AS.Utt.32.46  prāggomayamayaṃ piṇḍaṃ
                        dhārayenmṛnmayaṃ tataḥ |  
 haste jātabale kāryaṃ kramāt pāṣāṇadhāraṇam || 
 AS.Utt.32.47  sannamunnāmayet
                        svinnamakṣakaṃ musalena tu |  
 tathonnataṃ pīḍayeta badhnīyānnibiḍaṃ tataḥ || 
 AS.Utt.32.48  ūruvacca vidhātavyaṃ
                        bāhubhaṅge prasādhanam || 
 AS.Utt.32.49  grīvāyāṃ tu vivṛttāyāṃ
                        praviṣṭāyāmadhopi vā |  
 avaṭāvatha hanvośca pragṛhyonnamayecchiraḥ |  
 samaṃ kuśābhirbadhnīyāduttānaṃ śāyayecca tam || 
 AS.Utt.32.50  hanvasthinī samānīya
                        hanusandhau visaṅgate |  
 svedayitvā sthitesamyak pañcāṅgībandhamācaret |  
 ghṛtaṃ vātaghnamadhuraiḥ siddhaṃ nasyaṃ ca pūjitam || 
 AS.Utt.32.51  dantānabhagnāṃścalitān
                        saraktānavapīḍayet |  
 vayasthasyāmbubhiḥ śītaiḥ pariṣicya pralepayet || 
 AS.Utt.32.52  bahirnirvāpaṇairantaḥ
                        sandhānīyairupācaret |  
 lādvayaśṛte kṣīre padmakādiśṛtaṃ ghṛtam || 
 AS.Utt.32.53  nasyagaṇḍūṣayoryojyaṃ
                        caladvijahitāni ca |  
 kalkitaistaddhitaiścāsya dantamāṃsāni lepayet |  
 trīnmāsānmṛdu bhuñjīta rasānnaṃ kaṭhināṃstyajet || 
 AS.Utt.32.54  nāsāṃ vivṛttāṃ sannaṃ vā
                        ṛjūkṛtya śalākayā |  
 pratyekaṃ nastato nāḍīṃ dvimukhīṃ sampraveśayet |  
 tataḥ paṭṭena saṃveṣtya ghṛtasekaṃ pradāpayet || 
 AS.Utt.32.55  bhagnaṃ karṇaṃ
                        ghṛtābhyaktaṃ nyasya bandhena yojayet |  
 sadyaḥkṣatavidhānaṃ ca tataḥ paścāt samācaret || 
 AS.Utt.32.56  kaṭījaṅghorubhagnānāṃ
                        kavāṭaśayanaṃ hitam |  
 yantraṇārthaṃ tataḥ kīlāḥ pañca kāryā nibandhanāḥ |  
 jaṅgo rupārśvayordvau dvau tala ekaśca kīlakaḥ || 
 AS.Utt.32.57  śroṇyāṃ vā pṛṣṭvaṃśe vā
                        vakṣasyakṣakayostathā |  
 vimokṣe bhagnasandhīnāṃ vidhimenaṃ samācaret || 
 AS.Utt.32.58  sandhīṃściravimuktāṃstu
                        snigdhasvinnān mṛdūkṛtān |  
 ūktairvidhānairbudhyā ca yathāsvaṃ sthānamānayet || 
 AS.Utt.32.59  asandhibhagne rūḍhe tu
                        viṣamolbaṇasādhite |  
 āpothya bhagnaṃ yamayettatto bhagnavadācaret || 
 AS.Utt.32.60  bhaṅgo naiti yathā pākaṃ
                        prayateta tathā bhiṣak |  
 pakvamāṃsasirāsnāyuḥ sandhiḥ śleṣaṃ na gacchati || 
 AS.Utt.32.61  vātavyādhivinirdiṣṭān
                        snehān bhagnasya yojayet |  
 catuṣprayogān balyāṃśca bastikarma ca śīlayet || 
 AS.Utt.32.62  śālikṣīrarasājyādyaiḥ
                        pauṣṭikairavidāhibhiḥ |  
 mātrayopacaret bhagnaṃ sandhisaṃśleṣakāribhiḥ || 
 AS.Utt.32.63  glānirna śasyate tasya
                        sandhiviśleṣakṛddhi sā || 
 AS.Utt.32.64  lavaṇaṃ kaṭukaṃ kṣāramamlaṃ
                        maithunamātapam |  
 vyāyāmaṃ ca na seveta bhagno rūkṣaṃ ca bheṣajam || 
 AS.Utt.32.65  samyagyamitamapyasthi
                        durnyāsāddurnibandhanāt |  
 saṅkṣobhādapi yat gacchedvikriyāṃ tadvivarjayet |  
 ādito yacca durjātamasthi sandhirathāpi vā || 
 AS.Utt.32.66  taruṇāsthīni bhujyante
                        bhajyante nalakāni tu |  
 kapālāni vibhidyante sphuṭantyanyāni bhūyasā || 
 AS.Utt.32.67  anulbaṇamanāviddhaṃ
                        svasthāne paryavasthitam |  
 avedanaṃ ca ceṣṭāyāṃ bhagnaṃ vidyāt susādhitam || 
 AS.Utt.32.68  kṛṣṇāstilānvirajaso
                        dṛḍhavastrabaddhān saptakṣapā bahati vāriṇi vāsayet |  
 saṃśoṣayedanudinaṃ pratisārya cainān kṣīre tathaiva madhukakvathite ca toye
                        || 
 AS.Utt.32.69  punarapi pītapayaskāṃstān
                        pūrvavadeva śoṣitān bāḍham |  
 vigatatuṣānarajaskān saṃcūrṇya vicūrṇitairyuñjyāt || 
 AS.Utt.32.70  naladavālakalohitayaṣṭikā
                        nakhamisiplavakuṣṭhabalātrayaiḥ |  
 agarukuṅkumacandanasārivā saralasarjarasāmaradārubhiḥ || 
 AS.Utt.32.71
                         padmakādigaṇopetaistilapiṣṭaṃ tataśca tat |  
 samastagandhabhaiṣajyasiddhadugdhena pīḍayet || 
 AS.Utt.32.72
                         śaileyarāsnāśumatīkaśerukālānusārīnatapatralodhraiḥ |  
 sakṣīraśuklaiḥ sapayaḥ sadūrvaistailaṃ pacettannaladādibiśca || 
 AS.Utt.32.73
                         gandhatailamidamuttamamasthisthairyakṛjjayati cāśu vikārān |  
 vātapittajanitānativīryaṃ vyāpino 'pivividhairupayogaiḥ || 
 iti dvātriṃśo 'dhyāyaḥ || 
 
 
                    atha trayastriṃśo 'dhyāyaḥ | 
                     AS.Utt.33.1  athāto bhagandarapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.33.2
                         hastyaśvapṛṣṭhagamanakaṭhinotkaṭakāsanaiḥ |  
 arśonidānābhihitairaparaiśca niṣevitaiḥ || 
 AS.Utt.33.3  aniṣṭadiṣṭapākena sadyo vā
                        sādhugarhaṇaiḥ |  
 prāyeṇa piṭakāpūrvo yoṅgule dvyaṅgulepi || 
 AS.Utt.33.4  pāyorvraṇo 'ntarbāhyo vā
                        duṣṭāsṛṅmāṃsago bhavet |  
 bastimūtrāśayābhyāśagatatvāt syandanātmakaḥ || 
 AS.Utt.33.5  bhagabastigudānteṣu
                        dīryamāṇeṣu bhūribhiḥ |  
 vātaṃ mūtraṃ śakṛcchukraṃ khaiḥ sūkṣmairvahati kramāt || 
 AS.Utt.33.6  doṣaiḥ pṛthagyutaiḥ
                        sarvairāgantuḥ so 'ṣṭamaḥ smṛtaḥ || 
 AS.Utt.33.7  apakvaṃ piṭakāmāhuḥ
                        pākaprāptaṃ bhagandaram || 
 AS.Utt.33.8  gūḍhamūlāṃ sasaṃrambhāṃ
                        rūdāḍhyāṃ rūḍhakopinīm |  
 bhagandarakarīṃ vidyāt piṭakāṃ natvatonyathā || 
 AS.Utt.33.9  tatra śyāvāruṇā
                        todabhedasphuraṇarukvarī |  
 piṭakā mārutāt # 
 AS.Utt.33.10  pittāduṣṭragrīvāvaducchritā
                        |  
 rāgiṇī tanurūṣmāḍhyā jvaradhūmāyanānvitā || 
 AS.Utt.33.11  sthirā snigdhā mahāmūlā
                        pāṇḍuḥkaṇḍūmatī kaphāt || 
 AS.Utt.33.12  śyāvātāmrā sadāhoṣā
                        ghorarugvātapittajā || 
 AS.Utt.33.13  pāṇḍurā kiñcidāśyāvā
                        kṛcchrapākā kaphānilāt || 
 AS.Utt.33.14  pādāṅguṣṭhasamā
                        sarvairdoṣairnānāvidhavyathā |  
 śūlārocakatṛṅdāhajvaracchārdirupadrutā || 
 AS.Utt.33.15  vraṇatāṃ yānti tāḥ pakvāḥ
                        pramādāt tatra vātajā |  
 cīyate 'ṇumukhaiśchidraiḥ śataponakavat kramāt |  
 acchaṃ sravadbhirāsrāvamajasraṃ phenasaṃyutam || 
 AS.Utt.33.16  śataponakasaṃjño 'yaṃ
                        uṣṭragrīvastu pittajaḥ || 
 AS.Utt.33.17  bahupicchāparisrāvī
                        parisrāvī kaphodbhavaḥ || 
 AS.Utt.33.18  vātapittāt parikṣepī
                        parikṣipya gudaṃ gatiḥ |  
 jāyate paritastatra prākāraṃ parikheva ca || 
 AS.Utt.33.19  ṛjurvātakaphādṛjvyā gudo
                        gatyāvadīryate || 
 AS.Utt.33.20  kaphapitte tu pūrvotthaṃ
                        durnāmāśritya kupyataḥ |  
 arśomūle tataḥ śophaḥ kaṇḍūdāhādimān bhavet || 
 AS.Utt.33.21  sa śīghraṃ pakvabhinnosya
                        kledayan mūlamarśasaḥ |  
 sravatyajasraṃ gatibhirayamarśobhagandaraḥ || 
 AS.Utt.33.22  sarvajaḥ śambukāvartaḥ
                        śambukāvartasannibhaḥ |  
 gatayo dārayantyasmin rugvegairdāruṇairgudam || 
 AS.Utt.33.23  asthileśo 'bhyavahṛto
                        māṃsagṛdhyā yadā gudam |  
 kṣiṇoti tiryaṅnirgacchannunmārgaṃ ca tato gatiḥ || 
 AS.Utt.33.24  syāttadā pūyadīrṇāyāṃ
                        māṃsakothena tatra ca |  
 jāyante kṛmayaste 'sya khādantaḥ parito gudam |  
 vidārayanti na cirādunmārgī kṣatajaśca saḥ || 
 AS.Utt.33.25  teṣu rugdāhakaṇḍvādīn
                        vidyādvraṇavibhaktitaḥ || 
 AS.Utt.33.26  ṣaṭ kṛcchrasādhanāsteṣāṃ
                        nicayakṣatajau tyajet |  
 pravāhiṇīṃ balīṃ prāptaṃ sevanīṃ vā samāśritam || 
 AS.Utt.33.27  atha
                        bhagandāriṇamapakvapiṭakaṃ pākaparihārāthamapatarpaṇena
                        vraṇapratiṣedhavihitena śīghramupācaret || 
 AS.Utt.33.28  pakvapiṭakaṃ
                        punarupasnigdhamarkādikvāthaśuddhaṃ svabhyaktamavagāhasvinnaṃ bhuktavantaṃ
                        śayanasthamarśasamiva yantrayitvā parācīnamarvācīnaṃ bahirmukhamantarmukhaṃ
                        vā bhagandaraṃ samyagīkṣeta || 
 AS.Utt.33.29  tato 'ntarmukhe yantraṃ
                        prāṇidhāya pravāhaṇapraviṣṭaṃ bhagandaramabhisamīkṣya samyageṣitvā śastreṇa
                        pāṭayet |  
 bahirmukhetveṣāṇīṃ praṇidhāya sāśayamuddharecchastreṇānantaraṃ co
                        'bhayamapyagninā kṣāreṇa copatrameta uṣṭhagrīvaṃ tu kṣāreṇaiva || 
 AS.Utt.33.30  tato
                        nirvāpaṇaśodhanaropaṇairyathākālaṃ sādhayoditi sāmānyo vidhiḥ || 
 AS.Utt.33.31  atha śataponake
                        nāḍīrekāntaritāḥ pāṭayitvā ropayet |  
 rūḍhāsu cetarāścikitset |  
 anyathā tu vivṛttaṃ vraṇaṃ gudasrotovidāraṇādvātaviṇmūtrāṇyanuprapadyante |  
 tataśconmārgago vāyurādhmānāṭopapāyuśūlādīnupajanayati |  
 tatra snehābhyaktagudasya snigdhān piṇḍanāḍīkumbhīsvedān prayuñjītāvagāhaṃ vā
                        |  
 svinnaṃ ca vaca hiṃgukuṣṭhavyoṣalavaṇapañcakājamodān
                        sarpirmadyākāñjikakulatthayūṣānyatamena pāyayet |  
 vraṇaṃ cāsya madhukatailenoṣṇena siñcet |  
 gudaṃ ca balātailādibhirvātaghnaiḥ |  
 anena vidhinā vāyvādayaḥ svamārgamāpatanti |  
 tatkṛtāśca vikārā nivartante || 
 AS.Utt.33.32  evameva ca parikṣepiṇyāmapi
                        kramāt gatiṃ nāḍīvihitena kṣārasūtreṇa dviśastriśovāvadārayet |  
 sakṛdevahyavadaraṇādasādhyatā yāpyatā vā syāt || 
 AS.Utt.33.33  arśobhagandare
                        pūrvamarśāṃsi cchindyāt tato gatyanusāreṇa bhagandaram || 
 AS.Utt.33.34  unmārgiṇaṃ tu
                        pratyākhyāyopācaret |  
 anissṛtaṃ ca śalyamāharet |  
 tathā kṛmighnaṃ kramamālepābhyavahārayoḥ kurvīta |  
 vedanāyāṃ tu pūrvoktāḥ svedāḥ |  
 vacādipācanaṃ ca |  
 sālvalapradigdhaṃ vā vraṇaṃ kadalīmṛgalopākājinakauśeyāvikairupanāhayediti |  
 bhavati cātra || 
 AS.Utt.33.35  bhagandare bahucchidre
                        chedānālocya yojayet |  
 gotīrthaṃ sarvatomadramardhalāṅgalalāṅgalau || 
 AS.Utt.33.36  pārśvāgatenaśastreṇa chedo
                        gotīrthako mataḥ |  
 sarvataḥ sarvatobhadraḥ pārśvacchedordhalāṅgalaḥ || 
 AS.Utt.33.37  pārśvadvaye lāṅgalakaḥ
                        samastāṃścāgninā dahet |  
 āsrāvamārgān niśśeṣaṃ naivaṃ vikurute punaḥ || 
 AS.Utt.33.38  yatet koṣṭhaśudhyai ca
                        bhiṣak tasyāntarāntarā || 
 AS.Utt.33.39  ārdrakasya rase siddhaṃ
                        kalke vā pāyayet ghṛtam |  
 bhagandare mārutaje pakvāpakve virecayet || 
 AS.Utt.33.40
                         jyotiṣmatīlāṅgalikāśyāmādantītrivṛttilāḥ |  
 kuṣṭhaṃ śatahvā golomī tilvako girikarṇikā |  
 hemakṣīrī ca vargoyaṃ lepādyairvraṇaśodhanaḥ || 
 AS.Utt.33.41  tilakumbhavarādantī
                        tutthasindhūtthamākṣikam |  
 sakṛṣṇarocanākuṣṭhaṃ śodhanaṃ māṃsakṛt punaḥ || 
 AS.Utt.33.42
                         mañjiṣṭhāsaindhavakṣaudranāgadantītrivṛttilāḥ |  
 rasāñjanadvirajanītejohvānimbapallavāḥ || 
 AS.Utt.33.43  nikumbhakumbharaktāhvakalko
                        nāḍīvraṇāpahaḥ || 
 AS.Utt.33.44
                         sudhāśelutrivṛtpāṭhāmalayūhayamārakaiḥ |  
 jyotiṣmatīlāṅgalikā svarjikārkavacāgnikaiḥ |  
 viṣyandanākhyaṃ vipacettailaṃ śodhanaropaṇam || 
 AS.Utt.33.45
                         trivṛddantīharidrārkamūlalohāśvamārakaiḥ |  
 viḍaṅgasāratriphalāsnugarkakṣīramākṣikaiḥ |  
 tailaṃ samadanaiḥ siddhaṃ bhagandaranirvahaṇam || 
 AS.Utt.33.46
                         saindhavārkatrivṛtpāṭhāsamaṅgapūtikāgnikaiḥ |  
 samātuluṅgacchadanaistailaṃśodhanaropaṇam || 
 AS.Utt.33.47  madhutailayutā
                        viḍaṅgasāratriphalāmāgadhikoṣaṇāśca līḍhā
                        kṛmikuṣṭhabhagandarapramehakṣatanāḍīvraṇaropaṇābhavanti || 
 AS.Utt.33.48  amṛtātruṭivellavatsakaṃ
                        kalipathyāmalakā nigugguluḥ |  
 kramavṛddhamidaṃ madhuplutaṃ piṭakāsthaulyabhagandarān jayet || 
 AS.Utt.33.49  guggulupañcapalaṃ palikāṃśā
                        māgadhikā triphalā ca pṛthak syāt |  
 tvaktruṭikarṣayutaṃ madhulīḍhaṃ kuṣṭhabhagandaragulmagatighnam || 
 AS.Utt.33.50  śṛṅgaverarajoyuktaṃ tadeva
                        ca subhāvitam |  
 kvāthena daśamūlasya viśeṣādvātarogajit || 
 AS.Utt.33.51  uttamā khadirasārajaṃ rajaḥ
                        śīlayannasanavāribhāvitam |  
 hanti tulyamahiṣākṣamākṣikaṃ kuṣṭhamehapiṭakābhagandarān || 
 AS.Utt.33.52  bhagandareṣveṣa viśeṣa
                        uktaḥ śeṣāṇi tu vyañjanasādhanāni |  
 vraṇādhikārāt pariśīlanācca samyagviditvaupayikaṃ vidadhyāt || 
 AS.Utt.33.53  aśvapṛṣṭhagamanaṃ
                        calarodhaṃ madyamaithunamajīrṇamasātmyam |  
 sāhasāni vividhāni ca ruḍhe vatsaraṃ pariharedadhikaṃ vā || 
 iti trayastriṃśo 'dhyāyaḥ || 
 
 
                    atha caturtriṃśo 'dhyāyaḥ | 
                     AS.Utt.34.1  athāto
                        granthyarbudaślīpadāpacīnāḍīvijñānīyaṃ nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.34.2  kaphapradhānāḥ kurvanti
                        medomāṃsāsragāmalāḥ |  
 vṛttonnataṃ yaṃ śvayathuṃ sa granthirgrathanāt smṛtaḥ || 
 AS.Utt.34.3
                         doṣāsṛṅmāṃsamedosthisirāvraṇabhavā nava |  
 tatravātādāyāmatodabhedānvito 'sitaḥ || 
 AS.Utt.34.4  sthānāt
                        sthānāntaragatirakasmāddhānivṛddhimān |  
 mṛdurbastirivānaddho vibhinnocchaṃ sravatyasṛk || 
 AS.Utt.34.5  pittāt sadāhapītābho rakto vā
                        pacyate drutam |  
 bhinno 'sramuṣṇaṃ sravati śleṣmaṇā nīrujo ghanaḥ |  
 śītaḥ savarṇaḥ kaṇḍūmān pakvaḥ pūyaṃ sravet ghanam || 
 AS.Utt.34.6  doṣairduṣṭesṛji
                        granthirbhavenmūrcchatsu jantuṣu |  
 sirāmāṃsaṃ ca saṃśritya sasvāpaḥ paittalakṣaṇaḥ || 
 AS.Utt.34.7  māṃsalairdūṣitaṃ
                        māṃsamāhārairgranthimāvahet |  
 snigdhaṃ mahāntaṃ kaṭhinaṃ sirānaddhaṃ kaphākṛtim || 
 AS.Utt.34.8  pravṛddhaṃ sedurairmedo nītaṃ
                        māṃse 'tha vā tvaci |  
 vāyunā kurute granthiṃ bhṛśaṃ snigdhaṃ mṛduṃ calam || 
 AS.Utt.34.9  śleṣmatulyākṛtiṃ
                        dehakṣayavṛddhikṣayodayam |  
 sa vibhinno ghanaṃ medastāmrāsitasitaṃ sravet || 
 AS.Utt.34.10
                         āsthibhaṅgābhighātābhyāmunnatāvanataṃ tu yat |  
 sosthigranthiḥ padātestu sahasāmbhovagāhanāt || 
 AS.Utt.34.11  vyāyāmādvā pratāntasya
                        sirājālaṃ saśoṇitam |  
 vāyuḥ sampīḍya saṅkocya vakrīkṛtya viśoṣya ca |  
 nisphuraṃ nīrujaṃ granthiṃ kurute sa sirāhvayaḥ || 
 AS.Utt.34.12  arūḍhe rūḍhamātre vā vraṇe
                        sarvarasāśinaḥ |  
 sārdre vā bandharahite gātre 'śmābhihate 'tha vā || 
 AS.Utt.34.13  vāto 'sramasrutaṃ duṣṭaṃ
                        saṃśoṣya grathitaṃ vraṇam |  
 kuryāt sadāhaḥ kaṇḍūmān vraṇagranthirayaṃ smṛtaḥ || 
 AS.Utt.34.14  sādhyā doṣāsramedojā na tu
                        sthūlakharāścalāḥ |  
 marmakaṇṭhodarasthāśca mahattugranthitorbudam || 
 AS.Utt.34.15  tallakṣaṇaṃ ca medontaiḥ
                        ṣoḍhā doṣādibhistu tat |  
 prāyo medaḥkaphāḍhyatvāt sthiratvācca na pacyate || 
 AS.Utt.34.16  sirāsthaṃ śoṇitaṃ doṣaḥ
                        saṅkocyānuprapīḍya ca |  
 pācayecca tadānaddhaṃ sāsrāvaṃ māṃsapiṇḍitam || 
 AS.Utt.34.17  māṃsāṅkkuraiścitaṃ yāti
                        vṛddhiṃ cāśu sravettataḥ |  
 ajasraṃ duṣṭarudhiraṃ bhūri tacchoṇitarbudam || 
 AS.Utt.34.18  teṣvasṛṅmāṃsaje varjye
                        catvāryanyāni sādhayet || 
 AS.Utt.34.19  prasthitā
                        vaṅkṣaṇorvādimadhaḥkāyaṃ kapholbaṇāḥ |  
 doṣā māṃsāsragāḥ pādau kālenāśritya kurvate |  
 śanaiḥ śanairghanaṃ śophaṃ ślīpadaṃ taṃ pracakṣate || 
 AS.Utt.34.20  paripoṭayutaṃ
                        kṛṣṇamanimittarujaṃ kharam |  
 rūkṣaṃ ca vātāt pittāttu pītaṃ dāhajvarānvitam || 
 AS.Utt.34.21  kaphāt
                        gurusnigdhamarukcitaṃ māṃsāṅkurairbṛhat || 
 AS.Utt.34.22  tattyaje dvatsarātītaṃ
                        sumahatsaparisruti || 
 AS.Utt.34.23  pāṇināsauṣṭhakarṇeṣu
                        vadantyanye tu pādavat |  
 ślīpadaṃ jāyate tacca deśe 'nūpe bhṛśaṃ bhramāt || 
 AS.Utt.34.24  medasthāḥ
                        kaṇṭhamanyākṣakakṣavaṅkṣaṇagā malāḥ |  
 savarṇān kaṭhinān snigdhān vārtākāmalakākṛtīn || 
 AS.Utt.34.25  avagāḍhān bahūn
                        gaṇḍāṃścirapākāṃśca kurvate |  
 pacyantelparujastenye sravantyanyetikaṇḍurāḥ |  
 naśyantyanye bhavantyanye dīrghakālānubandhinaḥ || 
 AS.Utt.34.26  gaṇḍamālāpacī ceyaṃ dūrveva
                        kṣayavṛddhibhāk |  
 tāṃ tyajet sajvaracchardipārśvarukkāsapīnasām || 
 AS.Utt.34.27  abhedāt pakvaśophasya vraṇe
                        cāpathyasevinaḥ |  
 anupraviśya māṃsādīn dūraṃ pūyobhidhāvati || 
 AS.Utt.34.28  gatiḥ sā dūragamanānnāḍī
                        nāḍīva saṃsruteḥ |  
 nāḍyekānṛjuranyeṣāṃ saivānekagatirgatiḥ || 
 AS.Utt.34.29  sā doṣaiḥpṛthagekasthaiḥ
                        śalyahetuśca pañcamī || 
 AS.Utt.34.30  vātāt saruksūkṣmamukhī
                        vivarṇā phenilodvamā |  
 sravatyabhyadhikaṃ rātrau pittāttṛṅjvaradāhakṛt |  
 pītoṣṇapūtipūyasrugdivā cāti niṣiñcati || 
 AS.Utt.34.31  ghanapicchilasaṃsrāvā
                        kaṇḍūlā kaṭhinā kaphāt |  
 niśi cābhyadhikakledā sarvaiḥ sarvākṛtiṃ tyajet || 
 AS.Utt.34.32  antaḥsthitaṃ śalyamanāhṛtaṃ
                        tu karoti nāḍīṃ vahate ca sāsya |  
 phenānuviddhaṃ tanumalpamuṣṇaṃ sāsra ca pūyaṃ sarujaṃ ca nityam || 
 iti caturtriṃśo 'dhyāyaḥ || 
 
 
                    atha pañcatriṃśo 'dhyāyaḥ | 
                     AS.Utt.35.1  athāto granthyādipratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.35.2  sarveṣveva pūrvaṃ granthiṣu
                        bṛhatīdvayapippalīcitrakasādhitena purāṇasapiṃṣā snigdhaṃ vāmayet |  
 virecayecca |  
 kṛtasaṃsarjanasyacottamāṅgagateṣu granthiṣu
                        lākṣādvirajanīviḍaṅgaśuṇṭhīpūtīdārubhiḥ śiro virecayet
                        dhūmakavalagaṇḍūṣāṃśca sa seveta || 
 AS.Utt.35.3  
                        aṅkolamadhukamātuluṅgahiṃsrāpūtīdārubilvamūlasaralakuṣṭhavacāvaruṇatvakkālātiviṣājagandhābhirlepaḥ
                        |  
 śyāmāsuradāru samaṅgākośātakīpunarnavasarṣapairvā || 
 AS.Utt.35.4  saśopharukstambhe copanāho
                        yavasaktumadhukakuṣṭhaśatapuṣpodavadārubhirghṛtayuktaiḥ |  
 gojāvikharoṣṭrāśvahastimūṣīkamāṃsairvā veśavārīkṛtairvasātailavadbhiḥ || 
 AS.Utt.35.5
                         palāśavṛntāgnimanthatvakkalkena māṃsapiṇḍairvā |  
 bahuśaḥ svinnamaṅguṣṭhena veṇuparvaṇā vā śanaiśśanaiḥ punaḥ punarvimardayet |  
 yathāyathaṃ ca śophavat kriyāṃ prayuñjīta || 
 AS.Utt.35.6  atha vātaje granthau
                        daśamūlasiddhaṃ mahāsnehaṃ pibet |  
 amṛtānimbabījabhārṅgīsyonākabāṇatālapatrīkṛṣṇagandhāgarubhiḥ kṣīrapiṣṭaiḥ
                        sukhoṣṇairlepaḥ |  
 vividhāśca vātavyādhivihitāḥ snehasvedopanāhāḥ |  
 tathānupaśame sirāvyadhaḥ || 
 AS.Utt.35.7  pakvaṃ tu vidārya
                        nirastapūyaṃ kṛtvārkādivargāmbhasā prakṣālya tilakalkena
                        sacitrakasaindhavenālepayet |  
 tailaṃ ca ropaṇaṃ rāsnāsaralośīraviḍaṅgamadhukakṣīrasaṃskṛtaṃ kuryāt || 
 AS.Utt.35.8  pittaje raktaje ca jalaukaso
                        nyagrodhādiḥ pradehapariṣekayoḥ padmakādiḥ pāne ca drākṣekṣurasayuktā
                        harītakī virekaḥ |  
 pakve pāṭite ca pittavraṇokto vidhiḥ || 
 AS.Utt.35.9  kaphajamantaśśuddhasya bhṛśaṃ
                        svedayedvimlāpayecca
                        kākādanīvikaṅkatakākanandikāragvadheṅgudamūlamadanaphalabhārṅgīkarañjairlepayet
                        |  
 nāgaraviḍaṅgailāvālukacavyapalāśavṛntacitrakairvā |  
 bhallātasaindhavājagandhāsarṣaṣairvā || 
 AS.Utt.35.10
                         evamapyapacyamānamamarmasthaṃ vidārya sthitaraktaṃ niśśeṣamagninā
                        dahet |  
 saśeṣo hi punarāpūryate |  
 tato nirvāpitaṃ kṣārakṣaudraguḍottarairālepaissaṃśuddhaṃ ropayet || 
 AS.Utt.35.11
                         māṃsavraṇagranthīṃścaivameva yāpayet |  
 medojepyayameva vidhiḥ api ca medogranthiṃ tilakalkadigdhaṃ
                        dviguṇapaṭāntaritaṃ taptena phālena darvyā vā jatuliptayā bahuśaḥ pramṛjyāt
                        |  
 śastraṃ cāvacārya pūrvavanmedo dahet |  
 supakvaṃ vā vipāṭya mūtraprakṣālitaṃ
                        kṣaudrasaindhavasuvarcikākāñcanakṣīrīharitālamiśraiḥ
                        kṣīrabakapragāḍhaistilairālepayet || 
 AS.Utt.35.12
                         guñjādvikarañjatāpasavṛkṣavaṃśāvalekhamūtrasiddhaṃ tailamabhyaṅgaḥ |  
 samyakśuddhaṃ cainaṃ ropayet || 
 AS.Utt.35.13  sirāgranthau tvabhinave
                        tailaṃ sāhacaraṃ pibet upanāhañca vātaharairbastikarma ca kuryāt |  
 sirāvyadhañca || 
 AS.Utt.35.14  
                        vātārbudamairaṇḍapriyālanārikelamajjorvārukārkorubījotkārikayopanāhayet |  
 ānūpāmiṣaveśavārairvā |  
 nāḍīsvedañca kuryāt bahuśaścātraśṛṅgeṇa rudhiramavasecayet |  
 vātaharavargakkāthapayomlasiddhaṃ trivṛtaṃ pibet || 
 AS.Utt.35.15  pittotthe mṛdūn
                        svedopanāhān kāyavirecanañca prayojayet |  
 śākakākodumbarikāpatraghṛṣṭe ca
                        priyaṅgupataṅgasarjarasārjunalodhramadhumadhukairlepaḥ |  
 śyāmāgrikarṇikāñjanaklītanakanakhadrākṣāsaptalānyatamarasasādhitaṃ sarpiḥ
                        pītaṃ pittārbudaślīpadodaraghnam || 
 AS.Utt.35.16  śleṣmaje tūrdhvamadhaśca
                        hṛtadoṣasya srutaraktasya ca vamanavirecanadravyaiḥ pralepaḥ |  
 kākādanīśukabarhāgnijihvāmūladakṣakapotagṛdhrapurīṣakāśamūlairvā
                        palāśakṣīrapiṣṭaiḥ |  
 piṇyākakulatthaniṣpāvairmāṃsapragāḍhairdadhipiṣṭairlepayet |  
 lepāsvādalobhena ca nilīyamānā makṣikāḥ sa mupekṣeta |  
 tadvimuktaiḥ kṛmibhiritarairvā bhakṣyamāṇañca |  
 tataḥ kṛmibhakṣitāvaśeṣaṃ śākādipatrairvilikhyāgnināpratisārayat |  
 alpamūlaṃ vā traputāsrāyaḥsīsapaṭṭakaveṣṭitam |  
 punaḥ punaśca kṣārān kālāpekṣayā yojayet |  
 jātyāsphotakaravīrapallavāṃśca vraṇaśodhanāya kalkādau |  
 tailañcātra pāṭhāviḍaṅgabhārṅgī triphalākaṣāyasiddhamabhyañjanam || 
 AS.Utt.35.17  medorbudaṃ svinnabhinnaṃ
                        suśodhitamedaskamupaśāntaraktasrāvaṃ sadyaḥssīvyet |  
 tato gṛhadhūmalodhramanaśśilāharidrāpataṅgacūrṇairmadhumādbhiḥ pratisārayet |  
 karañjatailañcābhyañjanārthe niyuñjīta |  
 sarvārbudāni ca yadṛcchayā paryāgatāni supariśodhitāni ropayet |  
 api ca || 
 AS.Utt.35.18  saśeṣadoṣāṇi tu yorbudāni
                        karoti tasyāśu punarbhavanti |  
 tasmādaśeṣoddharaṇaṃ praśastaṃ kṣāreṇa śastreṇa tathāgninā vā || 
 AS.Utt.35.19  ślīpade tu vātātmake
                        snehasvedopanāhān prayujya gulphasyopariṣṭādvyaṅgule sirāṃ vidhyet |  
 eraṇḍatailañca gomūtreṇa māsaṃ pibet |  
 jīrṇe nāgarakvathitena payasā purāṇadhānyānyaśnīyāt |  
 trivṛtañca pāyayet |  
 bastiśca prayuñjīta |  
 evamapyaśāmyatyāgninā dahet || 
 AS.Utt.35.20  paittike mṛdurupanāho
                        gulphasyādhaḥ sirāmokṣaḥ pittārbudoktāḥ snehavirekāḥ pittaghnāśca lepāḥ
                        || 
 ślaiṣmike tvaṅguṣṭhe sirāṃ muñcet |  
 sakṣaudrāṃśca kaphaghnān kaṣāyānabhīkṣṇaṃ pāyayet |  
 yathābalaṃ vā harītakī vardhamānāḥ || 
 AS.Utt.35.21  ślaiṣmike tvaṅguṣṭhe sirāṃ
                        muñcet |  
 sakṣaudrāṃśca kaphaghnān kaṣāyānabhīkṣṇaṃ pāyayet |  
 yathābalaṃ vā harītakī vardhamānāḥ || 
 AS.Utt.35.22  
                        ādārīkākajaṃghākākādanīśukanāsākadambapuṣpabṛhatīdvayamantardhūmaṃ dagdhvā
                        gomūtreṇa bahuśaḥ parisrāvayet tatastat kṣārodakaṃ kṣārakalpena vipacet |  
 dadyāccātra paratīvāpaṃ phalguśukākhyā madanaphalarasaṃ eṣa kṣāro
                        madhurāhāreṇābhyastaḥ ślīpadāpacīgrahaṇīdoṣārocakān sarvaviṣāṇi ca
                        niyacchati || 
 AS.Utt.35.23  tailaṃ vā
                        pibedviḍaṅgārkamaricacitrakaśuṇṭhīdevadārvelāvālukalavaṇapañcakaissiddham |  
 ālepayecca nāgarāmṛtāviḍaṅgakaṭukābhadradārubhirmūtrapiṣṭairūrustambhoktaiśca
                        bheṣajairyavānnaṃ ca śīlayet || 
 AS.Utt.35.24  maṇḍamālāyāṃ
                        kumbhanikumbhadravantījīmūtakakośātakīphalavipakvaṃ ghṛtamubhayānulomanaṃ
                        pibet |  
 śārṅgeṣṭāmūlaṃ vā takrapiṣṭam |  
 vamanārthaṃ sukhodakena vā
                        jātībarhiṣṭhanirguṇḍījīmūtakottuṇḍakīmūlatvakcūrṇam |  
 sirā cāsya vidhyet || 
 AS.Utt.35.25  saśeṣadoṣaṃ tu kauṣṭhikaṃ
                        navakaṃ pāyayet |  
 rasāñjanaṃ gomūtrataṇḍulodakānyatareṇa |  
 tadeva ca nāvayet |  
 madhūkasāraṃ vā śigruphalāni vā nimbakarañjakaravīrasiddhaṃ vā tailaṃ
                        vairecanikañca dhūmaṃ pibet || 
 AS.Utt.35.26  apakvāṃśca
                        gaṇḍānnākulīsaindhavanāgarairlepayet |  
 guñjākaravīrārkaśyāmāsiddhārthakairajāmūtrayuktairdaśakṛtvā vipakvaṃ tailaṃ
                        lavaṇapañcakapippalīmaricacūrṇo
                        petamabhyaṅgātsarvāvasthānapacyarśorbudanāḍīduṣṭavraṇavalmīkānapohati || 
 AS.Utt.35.27  
                        sauvarcalasaindhavaudbhidadantībhallātakacitrakakalkena siddhaṃ
                        tailamabhyaṅgo 'pacyām |  
 taṇḍūlīyakasvarasena vā sanirguṇḍīrasaṃ vā tailaṃ
                        sādhitamabhyaṅgapānanāvanairgaṇḍamālānāḍīvraṇakuṣṭhānilārtiharam || 
 AS.Utt.35.28  
                        kākādanīnalikāgnijihvāvandhyākarkoṭakīviśālāpāṭhottuṇḍakījīmūtakośātakībījairarddhapalāṃśaurviṣakarṣayuktairnirguṇḍīsvarasopetaṃ
                        karañjatailaprasthaṃ vipacettatpūrvavadevaprayuktaṃ paramapacīghnam || 
 AS.Utt.35.29  amarmajāṃśca
                        gaṇḍānapakvānevodbhṛtyāgninā kṣāreṇa vā prasādhayet |  
 sarṣapavṛkṣādanī kvāthairvraṇakṣālanam |  
 tilakuntalakṣAarapiṣṭastilakalkaḥ sukhoṣṇo lepaḥ |  
 kākakṛkalāsagodhāhinirmokakūrmāṇāmanyatamasyāntardhūmadagdhasya
                        maṣīṅgudatailaplutābhyaṅgaḥ |  
 māṃsīsarjarasakārpāsīphalasaindhavaiḥ stanyapiṣṭaistailaṃ vipakvamabhyaṅgo
                        vraṇakāṭhinyaghnaḥ sarpājagaravase tailaṃ ca samaṃ trayametadapacīghnam |  
 ślīpadoktāni ca tailāni prayojayet || 
 AS.Utt.35.30  evamanupaśame
                        vāmapārśvajāyāṃ dakṣiṇajaṅghāpṛṣṭhamadhyādindrabasteradhaḥ ūrdhvaṃ vā
                        śastreṇākṣimātraṃ vraṇaṃ kṛtvā matsyāṇḍajālanibhaṃ medopanīyāgninā dahet |  
 anenetarapārśvajāvyākhyātā |  
 evamubhayapārśvajāyāmubbhayataḥ |  
 yavamudgaprāyaṃ ca gaṇḍamālāsu bhojanam || 
 AS.Utt.35.31  nāḍīmanilajāmupanāhya
                        pūyagatimasyā niśśeṣamoṣitvāvadārayecchastreṇa |  
 tatastilāpāmārgaphalakalkena sasaindhavena pūrayitvā badhnīyāt || 
 AS.Utt.35.32  pittajāṃ saghṛtakṣīrayā
                        padmakādikṛtayo 'lkārikayo 'panāhitām |  
 vidāritāṃ ca tilanāgadantīmañjiṣṭhākalkena pūrayet
                        śyāmātribhaṇḍītriphalātilvakaharidrādvayakalkakṣīrasaṃskṛtaṃ sarpirabhyaṅgaḥ
                        |  
 paraṃ nāḍīnibarhaṇam || 
 AS.Utt.35.33  śleṣmajāṃ
                        saktukulatthakiṇvasarṣapairupanāhya vidārya ca
                        nimbatilasaindhavasaurāṣṭrīnikumbhairlepayet |  
 dantīcitrakasvarjikāsaindhavatālīsanaladapūtīkāpāmārgaphalaistailaṃ samūtraṃ
                        pācitamabhyaṅgaḥ || 
 AS.Utt.35.34  śalyahetukīṃ pāṭayitvā
                        sarvaśaḥ śalyaṃ viśodhya madhughṛtatilakalkapraticchannāṃ badhnīyāt |  
 bilvakapitthakumbhīkharjūravanaspatiśalāṭukvāthe
                        priyaṅgumustorupūgaśakunasugandhikālodhramocarasadhātakīpuṣpagarbhaṃ tailaṃ
                        prasādhitaṃ sādhayatyāśu śalyajāṃ gatim || 
 AS.Utt.35.35  aśastrakṛtyāṃ nāḍyāṃ
                        bhedinyaiṣiṇyānte samudbhidya kṣārāktaṃ sūtraṃ praveśayet |  
 tadasannidhānetvitarayaiṣiṇyā ca tenānavadīrṇāyāṃ tadanusyūtamanyadanyat
                        kṣārasūtraṃ sañcārayedā gatibhedādayamanapāyo 'bhyupāyaḥ |  
 sūkṣmānekagatiṣu bhagandareṣu mūleṣu ca chidriteṣu granthyarbudeṣviti |  
 bhavati cātra || 
 AS.Utt.35.36  vraṇeṣu
                        duṣṭasūkṣmāsyagambhīrādiṣu sādhanam |  
 yā vartyo yāni tailāni tannāḍīṣvapi kalpayet || 
 AS.Utt.35.37  vibhītakāmrāsthivaṭapravāla
                        hareṇukāśālmalibījayuktā |  
 varāhaviṣṭhā ca maṣī sudagdhā tailaplutā sarvagatīrnihanti || 
 AS.Utt.35.38  dhattūrakaṃ
                        madanakodravajañca bījaṃ kośātakī śukanasā mṛgabhojanī ca |  
 aṅkolajañca kusumaṃ parikalpya cūrṇaṃ lākṣodakāpahṛtadoṣagatau prayojyam
                        || 
 AS.Utt.35.39  miśritaṃ tena tailañca
                        paramaṃ gatiropaṇam |  
 sauvaheṣu ca kandeṣu kṛtaṃ vajrāhvayeṣu ca || 
 AS.Utt.35.40
                         bhallātakārkamaricairlavaṇottamena siddhaṃ
                        viḍaṅgarajanīdvayacitrakaiśca |  
 tailaṃ samārkavarasairvinihanti kṛcchrāṃ nāḍīṃ kaphānilakṛtāmapacīvraṇāṃśca
                        || 
 iti pañcātraśo 'dhyāyaḥ || 
 
 
                    atha ṣaṭtriṃśo 'dhyāyaḥ | 
                     AS.Utt.36.1  athātaḥ kṣudrarogavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.36.2  snigdhāḥ savarṇā grathitā
                        nīrujā mudgasannibhāḥ |  
 piṭakāḥ kaphavātābhyāṃ bālānāmajagallikā || 
 AS.Utt.36.3  yavaprakhyā yavaprakhyā
                        tābhyāṃ māṃsāśritā ghanā |  
 avaktrā tvalajī vṛttāḥ stokapūyā ghanonnatāḥ |  
 granthayaḥ pañca vā ṣaḍvā kacchapī kacchaponnatāḥ || 
 AS.Utt.36.4  karṇasyordhvaṃ samantādvā
                        piṭakā kaṭhinograruk |  
 śālūkābhā panasikā śophastvalparujaḥ sthiraḥ |  
 hanusandhisamudbhūtastābhyāṃ pāṣāṇagardabhaḥ || 
 AS.Utt.36.5  śālmalīkaṇṭakākārāḥ piṭakāḥ
                        sarujo ghanāḥ |  
 medogarbhā mukhe śūnāṃ tābhyāṃ ca mukhadūṣikā || 
 AS.Utt.36.6  te padmakaṇṭakā jñeyā yaiḥ
                        padmamiva kaṇṭakaiḥ |  
 cīyate nīrujaiḥ śvetaiḥ śarīraṃ kaphavātajaiḥ || 
 AS.Utt.36.7  pittena piṭakā vṛttā
                        pakvodumbarasannibhā |  
 mahādāhajvarakarī vivṛtā vivṛtānanā || 
 AS.Utt.36.8  gātreṣvantaśca vaktrasya
                        dāhajvararujānvitāḥ |  
 masūramātrāstadvarṇāstatsaṃjñāḥ piṭakā ghanāḥ || 
 AS.Utt.36.9  tataḥ kaṣṭatarāḥ sphoṭā
                        visphoṭākhyā mahārujāḥ || 
 AS.Utt.36.10  yā padmakarṇikākārā piṭakā
                        piṭakācitā |  
 sā viddhā vātapittābhyāṃ tābhyāmeva ca gardabhī || 
 AS.Utt.36.11  maṇḍalā vipulotsannā
                        sarāgapiṭakācitā || 
 AS.Utt.36.12  kakṣyeti kakṣāsanneṣu prāyo
                        deśeṣu sānilāt |  
 pittāt bhavanti piṭakāḥ sūkṣmā lājopamā ghanāḥ |  
 tādṛśī mahatītvekā gandhanāmeti kīrtitā || 
 AS.Utt.36.13  gharmasvedaparīteṅge
                        piṭakāḥ sarujo ghanāḥ |  
 rājikāvarṇasaṃsthānapramāṇā rājikāhvayāḥ || 
 AS.Utt.36.14  doṣaiḥ
                        pittolbaṇairmandairvisarpati visarpavat |  
 śopho 'pākastanustāmro jvarakṛjjālagardabhaḥ || 
 AS.Utt.36.15  malaiḥ pittolbaṇaiḥ sphoṭā
                        jvariṇo māṃsadāraṇāḥ |  
 kakṣyābhāgeṣu jāyante yegnyābhāḥ sāgnirohiṇī |  
 pañcāhāt saptarātrādvā pakṣādvā hanti jīvitam || 
 AS.Utt.36.16  triliṅgā piṭakā vṛttā
                        jatrūrdhvamirivellikā || 
 AS.Utt.36.17  vidārīkandakaṭhinā vidārī
                        kakṣavaṅkṣaṇe || 
 AS.Utt.36.18  medonilakaphairgranthiḥ
                        snāyumāṃsasirāśrayaiḥ |  
 bhinno vasājyamadhvābhaṃ sravettatrolvaṇonilaḥ || 
 AS.Utt.36.19  māṃmaṃ viśoṣya granthitāṃ
                        śarkarāmupapādayet |  
 durgandhiṃ rudhiraṃ klinnaṃ nānāvarṇaṃ tato malāḥ |  
 tāṃ srāvayanti nicitāṃ vidyāttaccharkarārbudam || 
 AS.Utt.36.20  pāṇipādatale sandhau
                        jatrūrdhvaṃvopacīyate |  
 valmīkavacchanairgranthistadvatbahvaṇubhirmukhaiḥ |  
 rugdāhakaṇḍūkledāḍhyairvalmīkosau samastajaḥ || 
 AS.Utt.36.21  śarkaronmathite pāde kṣate
                        vā kaṇṭakādibhiḥ |  
 granthiḥkīlavadutsanno jāyate kadaraṃ tu tat || 
 AS.Utt.36.22  vegasandhāraṇādvāyurapāno
                        'pānasaṃśrayam |  
 aṇūkaroti bāhyāntarmārgamasya tataḥ śakṛt |  
 kṛcchrānnirgacchati vyādhirayaṃ ruddhagudo mataḥ || 
 AS.Utt.36.23  kuryāt pittānilaṃ pākaṃ
                        nakhamāṃse sarugjvaram |  
 cippamakṣatarogaṃ ca vidyādupanakhaṃ ca tam || 
 AS.Utt.36.24  kṛṣṇobhighātādrūkṣaśca
                        kharaśca kunakho nakhaḥ |  
 duṣṭakardamasaṃsparśāt kaṇḍūkledānvitāntarāḥ |  
 aṅgulyo 'lasamityāhuḥ tilāmāṃstilakālakān || 
 AS.Utt.36.25  kṛṣṇānavedanāṃstvaksthān
                        maṣāṃstāneva connatān |  
 maṣebhyastūnnatatarān carmakīlān sitāsitān |  
 tathāvidho jatumaṇiḥ sarujo lohitastu saḥ || 
 AS.Utt.36.26  kṛṣṇaṃ sitaṃ vā sahajaṃ
                        maṇḍalaṃ lāñchanaṃ samam || 
 AS.Utt.36.27
                         śokakrodhādikupitādvātapittānmukhe tanu |  
 śyāmalaṃ maṇḍalaṃ vyaṅgaṃ vaktrādanyatra nīlikā || 
 AS.Utt.36.28  paruṣaṃ paruṣasparśaṃ
                        vyaṅgaṃ śyāvaṃ ca mārutāt |  
 pittāttāmrāntamānīlaṃ śvetāntaṃ kaṇḍumatkaphāt |  
 raktādraktāntamātāmraṃ seṣaṃ cimicimāyate || 
 AS.Utt.36.29  vāyunodīritaḥ śleṣmā tvacaṃ
                        prāpya viśuṣyati |  
 tatastvagjāyate pāṇḍuḥ krameṇa ca vicetanā |  
 alpakaṇḍūravikledā sā prasuptiḥ prasuptitaḥ || 
 AS.Utt.36.30
                         asamyagvamanodīrṇapittaśleṣmānnanigrahaiḥ |  
 maṇḍalānyatikaṇḍūni rāgavanti bahūni ca |  
 utkoṭhaḥ sonubandhastu koṭha ityabhidhīyate || 
 AS.Utt.36.31  proktāḥ ṣaḍtriṃśadityete
                        kṣudrarogā vibhāgaśaḥ |  
 yān vijñāya na sammuhyeccikitsāyāṃ cikitsakaḥ || 
 iti ṣaṭtriṃśo 'dhyāyaḥ || 
 
 
                    atha saptatriṃśo 'dhyāyaḥ | 
                     AS.Utt.37.1  athātaḥ kṣudrarogapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.37.2  ajagallikāmapakvāṃ
                        jalaukobhirgrāhayet |  
 yavakṣāraśuktisaurāṣṭrīkalkaiśca lepayet || 
 AS.Utt.37.3  yavaprakhyādīn
                        pāṣāṇagardabhāntān svedayitvā suradārukuṣṭhamanaśśilālairlepayet || 
 AS.Utt.37.4  pakvāṃstu sahājagallikayā
                        vraṇavadupācaret |  
 AS.Utt.37.5  mukhadūṣikāṃ
                        lodhratuvarikābhyāṃ vā pradihyāt |  
 vaṭapatranārikelaśuktibhyāṃ vā saindhavavacākṣibheṣajasiddhārthakairvā |  
 evamaśāntau chardayet |  
 lalāṭe ca sirāṃ vidhyet || 
 AS.Utt.37.6  padmakaṇṭakeṣu nimbāmbuvāntaṃ
                        nimbodakasiddhaṃ sarpiḥ sakṣaudraṃ pāyayet |  
 nimbāragvadhakaṣāyeṇa codvartanam || 
 AS.Utt.37.7  vivṛtādīn
                        jālagardabhāntanirivellikāṃ ca pittavisarpavaccikitset || 
 AS.Utt.37.8  viśeṣato
                        rājikāmapākaśarkarāmūrvākaṇṭakaśarkarābhiḥ kṣīrapiṣṭAabhirlepayet |  
 abhīkṣṇaṃ ca mṛjāśīlanam |  
 jālagardabhe dhātrīphalānyupayuñjīta || 
 AS.Utt.37.9  agnirohiṇīmapi pratyākhyāya
                        pittavisarpadupācaret pakvāṃ tu madhuravargasiddhena sarpiṣāṃ ropayet || 
 AS.Utt.37.10  vidārikāṃ
                        jalavāsinībhirgrāhayitvā bilvamūlanagavṛttikavarṣābhvajakarṇapalāśakalkena
                        pralimpet |  
 anupaśāmyantīṃ tvabhyajya svedayitvā vimlāpayet |  
 pakvāṃ śastreṇa vidārya nimbatilapaṭolakalkena pracchādya badhnīyāt |  
 kṣīrivṛkṣakadarakhadirakaṣāyo vraṇaprakṣālanam |  
 śuddhāṃ madhurakaṣāyasaṃskṛtena tailena ropayet || 
 AS.Utt.37.11  śarkarārbudaṃ
                        medorbudavadupācaret || 
 AS.Utt.37.12  balmīkaṃ hastasya pādasya
                        copariṣṭānmarmaṇi vā jātaṃ pravṛddhamatibahucchidrāvṛtaṃ saśophaṃ ca
                        varjayet || 
 AS.Utt.37.13  atonyathā tu prāk
                        kṛtaśuddheḥ śoṇitamapaharet |  
 saktupalalalavaṇaguḍūcyārevataśyāmādantīkulatthikāmūrlelaipayet || 
 AS.Utt.37.14  pakve tu sarvāṃ gatiṃ
                        duṣṭamāṃsāni ca śastreṇa samyakśodhayitvāgninā kṣāreṇa vā dahet || 
 AS.Utt.37.15  suśuddhe tu vraṇe
                        bhallātakamanaśśilālailākālānusāryagarucandanairnimbatailaṃ ropaṇārthaṃ
                        śrapayet || 
 AS.Utt.37.16  kadaraṃ śastreṇotkṛtya
                        snehena dahet || 
 AS.Utt.37.17  ruddhagude
                        niruddhamaṇivaccikitsā || 
 AS.Utt.37.18  cippaṃ
                        śoṇitāvasekasaṃśodhanairupācaret |  
 vyapagatoṣmāṇañcainamuṣṇāmbunā pariṣicya yathāyogaṃ śastreṇa
                        parikartyāpanayet || 
 AS.Utt.37.19  tato
                        rasāñjanarocanānepālītejohvākalkairamlapiṣṭaiḥ śodhayitvā
                        kāleyakāgaruharidrārasāñjanasiddhenatailena ropayet |  
 madhurakaṣāyasiddhena vā |  
 alpāvaśiṣṭaṃ ca sarjarasacūrṇena pūrayet || 
 AS.Utt.37.20  kunakhamapi
                        praduṣṭamevamevopakramet || 
 AS.Utt.37.21  alasetvamlakāñjikāvasiktau
                        caraṇau nimbatilapaṭolīkāsīsarocanākalkenākalkenālepayet |  
 nidigdhikārasasiddhena sarṣapatailenābhyajya rocanākāsīsamanaśśilācūrṇaiḥ
                        pratisārayet || 
 AS.Utt.37.22  tilakālakān maṣāṃśca
                        sūryakāntenāgninā vā dahet kṣāreṇa vā |  
 carmakaliṃ jatumaṇiṃ ca tadvacchastreṇotkṛtya || 
 AS.Utt.37.23  lāñcchanavyaṅganīlikāsu
                        yathāsannāṃ sirāṃ vidhyet |  
 kṣīrīvṛkṣavalkakalkaiśca kṣīrapiṣṭairlepayet |  
 balātibalāmadhukaharidrābhirvā |  
 madhukāgarupayasyākālīyakairvā |  
 taruṇakapitthatindukarajanībhirvā |  
 amlikāmūlena vā |  
 sūkaradaṃṣṭrayā vā madhughṛtayuktayā || 
 AS.Utt.37.24  viśeṣeṇa
                        vyaṅgeṣvasṛksrāvapūrvamarjunaparipoṭairlepaḥ |  
 kṣaudreṇa vā piṣṭā mañjiṣṭhā |  
 ajākṣīreṇavārdradāḍimatvak |  
 tenaiva vā bālāmalakaṃ gomūtreṇa saptāhaṃ sthitam |  
 dadhimaṇḍena vā kāleyakalodhrotpalakiñjalkam |  
 navanītena vā śvetāśvakhurajamaṣī || 
 AS.Utt.37.25  tatrāpi vātajeṣu
                        devadārudurālabhābṛhatīmañjiṣṭhāmūrvāpāmārgatrāyantītrāyamāṇāśukanasābalāvidārīyavabadarakulatthabilvotpalaśatāvarīdarbhamūlakvāthe
                        śṛṅgīviḍaṅgagarbhaṃ ghṛtaṃ vipakvamadhobhaktaṃ pānamabhyaṅgaṃ nāvanaṃ ca
                        sāyaṃ yojayet || 
 AS.Utt.37.26  pralepaṃ ca
                        nyagrodhadevadāruharītakīpūtīkarañjamadanaphalacūrṇairghṛtayuktaiḥ |  
 badaramajjākodravalājacūrṇena vā saghṛtena |  
 śvetacamarāsthitālapatrīstanyamadhughṛtairvā || 
 AS.Utt.37.27  paitteṣu
                        balāmadhukamāgadhikākṣīrakākolīsvaguptāphalakākamācītugāhvābhiḥ sapayaḥ
                        sarpiḥ siddhaṃ pūrvavat prayojayet || 
 AS.Utt.37.28  
                        mṛdvīkāśvetapākīkharjūraparūṣakasauvīrabadaradvimedāpunarnavakaśerukāpravālavidrumamṛṇālairvā
                        sakṣīraiḥ || 
 AS.Utt.37.29  upasnigdhaṃ
                        cainamikṣurasenobhayato virecayet || 
 AS.Utt.37.30  kṛtarudhirāvasecanānetāṃśca
                        vyaṅgān madhukasārivābalācandanalodhrotpalairghṛtayuktairālepayet |  
 prapauṇḍarīkamadhukapadmakanīlotpalasārivākadalīmūlapravālasuvarṇagairikairvā
                        |  
 śītamadhuramannapānaṃ pravātamahaḥsvapnaṃ saumanasyaṃ ca seveta || 
 AS.Utt.37.31  kaphajeṣu
                        daśamūladevadāruharītakīśvadaṃṣṭrāmalakīkvāthe
                        mustakuṣṭhaharidrāmaratarukalkaistadvat sādhitaṃ sarpistadvadevopayuñjīta
                        || 
 AS.Utt.37.32
                         tuttharocanālodhrapriyaṅgukāleyakaiḥ samadhughṛtairlepaḥ |  
 devadārusaralabalāśigrumūlairvā |  
 manaśśilātuttharasāñjanairvā |  
 mṛdunā vā kṣāreṇa daśamātrāḥ pralepaḥ || 
 AS.Utt.37.33  raktajeṣu
                        kṣīrasarpiḥsnigdhasya sirāṃ visrāvayet |  
 vamanavirecane ca pittavat kuryāt |  
 ālepaścāsya candanamadhukakalkena ghṛtavatā |  
 sarjarasanīlotpalaśaṅkhavetasakadalīmūlamūrvāmadhukakalkena vā || 
 AS.Utt.37.34  prasuptau
                        vātakuṣṭhoktakramo 'nte cāgninā dāhaḥ || 
 AS.Utt.37.35  utkoṭhe pittaśleṣmaharo
                        vidhiḥ sakṣāralavaṇaṃ ca tailamabhyaṅgaḥ |  
 koṭhe kuṣṭhacikitsitamīkṣeta || 
 iti saptatriṃśo 'dhyāyaḥ || 
 
 
                    atha aṣṭatriṃśo 'dhyāyaḥ | 
                     AS.Utt.38.1  athāto guhyarogavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.38.2  strīvyavāyanivṛttasya sahasā
                        bhajatothavā |  
 doṣādhyuṣitasaṅkīrṇamalināṇurajaḥpathām || 
 AS.Utt.38.3  anyayonimanicchantīmagamyāṃ
                        navasūtikām |  
 tṛṣitaṃ spṛśatastoyaṃ ratānteṣvapi naiva vā || 
 AS.Utt.38.4  vivardhayiṣayā tīkṣṇān
                        pralepādīn prayacchataḥ |  
 muṣṭidantanakhotpīḍāviṣavacchūkapātanaiḥ || 
 AS.Utt.38.5
                         veganigrahadīrghātikharaśaṣpavighaṭṭanaiḥ |  
 doṣā duṣṭā gatā guhyaṃ trayoviṃśatimāmayān || 
 AS.Utt.38.6  janayantyupadaṃśādīn upadaṃśo
                        'tra pañcadhā |  
 pṛthagdoṣaiḥ sarudhiraiḥ samastaiśca atra mārutāt |  
 meḍhraśopho rujaścitrāḥ stambhastvakparipoṭanam || 
 AS.Utt.38.7  pakvodumbarasaṅkāśaṃ pittena
                        śvayathurjvaraḥ || 
 AS.Utt.38.8  śleṣmaṇā kaṭhinaḥ snigdhaḥ
                        kaṇḍūmāñchītalo guruḥ || 
 AS.Utt.38.9
                         śoṇitenāsitasphoṭasambhavosrasrutirjvaraḥ || 
 AS.Utt.38.10  tīvrārugāśupacanaṃ daraṇaṃ
                        kṛmisambhavaḥ || 
 AS.Utt.38.11  yāpyo raktodbhavasteṣāṃ
                        mṛtyave sannipātajaḥ || 
 AS.Utt.38.12  jāyante
                        kupitairdoṣairguhyāsṛkpiśitāśrayaiḥ |  
 antarbahirvā meḍhrasya kaṇḍūlā māṃsakīlakāḥ || 
 AS.Utt.38.13  picchilāsrasravā yonau
                        tadvacca chatrasannibhāḥ |  
 terśāṃsyupekṣayā ghnanti meḍhrapuṃstvabhagātarvam || 
 AS.Utt.38.14  guhyasya bahirantarvā
                        piṭakāḥ kapharaktajāḥ |  
 sarṣapāmānasaṃsthānā ghanāḥ sarṣapikāḥ smṛtāḥ || 
 AS.Utt.38.15  piṭakā bahavo dīrghā
                        dīryante madhyataśca yāḥ |  
 so 'vamanthaḥ kaphāsṛgbhyāṃ vedanāromaharṣavān || 
 AS.Utt.38.16  kumbhīkā raktapittotthā
                        jāmbavāsthinibhāśujā || 
 AS.Utt.38.17  alajīṃ mehavadvidyāt
                        uttamāṃ raktapittajām |  
 piṭakāṃ māṣamudgābhām piṭakā piṭakācitā |  
 karṇikā puṣkarasyeva jñeyā puṣkariketi sā || 
 AS.Utt.38.18  pāṇibhyāṃ bhṛśasaṃvyūḍhe
                        saṃvyūḍhapiṭakā bhavet || 
 AS.Utt.38.19  mṛditaṃ mṛditaṃ vastu
                        saṃrabdhaṃ vātakopataḥ || 
 AS.Utt.38.20  viṣamā kaṭhinā bhugnā
                        vāyunāṣṭhīlikā smṛtā || 
 AS.Utt.38.21  vimardanādiduṣṭena vāyunā
                        carma meḍhrajam |  
 nivartate sarugdāhaṃ kvacit pākaṃ ca gacchati || 
 AS.Utt.38.22  piṇḍitaṃ kuthitaṃ carma
                        tatpralambamadhomaṇeḥ |  
 nivṛttasaṃjñaṃ sakaphaṃ kaṇḍūkāṭhinyavattu tat || 
 AS.Utt.38.23  durūḍhaṃ sphuṭitaṃ carma
                        nirdiṣṭamavapāṭikā || 
 AS.Utt.38.24  vātena dūṣitaṃ carma maṇau
                        saktaṃ ruṇaddhi cet |  
 sroto mūtraṃ tatobhyeti mandadhāramevadanam |  
 maṇervikāsarodhaśca sa niruddhamaṇirgadaḥ || 
 AS.Utt.38.25  liṅgaṃ śūkairivākīrṇaṃ
                        grathitākhyaṃ kaphodbhavam || 
 AS.Utt.38.26  śūkadūṣitaraktotthā
                        sparśahānistadāhvayā || 
 AS.Utt.38.27  chidrairaṇumukhairyattu
                        mehanaṃ sarvataścitam |  
 vātaśoṇitakopena taṃ vidyācchataponakam || 
 AS.Utt.38.28  pittāsṛgbhyāṃ tvacaḥ
                        pākastvakpāko jvaradāhavān || 
 AS.Utt.38.29  māṃspākaḥ sarvajaḥ
                        sarvavedano māṃsaśātanaḥ || 
 AS.Utt.38.30  sarāgairasitaiḥ
                        sphoṭairvedanābhiśca pīḍitam |  
 mehanaṃ vedanā cogrā taṃ vidyādasṛgarbudam || 
 AS.Utt.38.31  māṃsārbudaṃ prāguditaṃ
                        vidradhiśca tridoṣajaḥ || 
 AS.Utt.38.32  kṛṣṇāni bhūtvā māṃsāni
                        viśīryante samantataḥ |  
 pakvāni sannipātena tān vidyāttilakālakān || 
 AS.Utt.38.33  māṃsotthamarbudaṃ pākaṃ
                        vidradhiṃ tilakālakān |  
 caturo varjayedoṣāṃ śeṣān śīghramupācaret || 
 AS.Utt.38.34  viṃśatirvyāpado
                        yonerjāyante duṣṭabhojanāt |  
 viṣamasthāṅgaśayanabhṛśamaithunasevanaiḥ |  
 duṣṭārtavādapadravyairbījadoṣeṇa daivataḥ || 
 AS.Utt.38.35  yonau kruddho 'nilaḥ
                        kuryādruktodāyāmasuptatāḥ |  
 pipīlikāsṛptimiva stambhaṃ karkaśatāṃ svanam || 
 AS.Utt.38.36
                         phenilāruṇakṛṣṇālpatanurūkṣārtavasrutim |  
 bhraṃśaṃ vaṅkṣaṇapārśvādau vyathāṃ gulmaṃ krameṇa ca |  
 tāṃstāṃśca svān gadān vyāpadvātikī nāma sā smṛtā || 
 AS.Utt.38.37  saivāticaraṇā
                        śophasaṃyuktātivyavāyataḥ || 
 AS.Utt.38.38  maithunādatibālāyāḥ
                        pṛṣṭhajaṅghoruvaṅkṣaṇam |  
 rujan sandūṣayedyoniṃ vāyuḥ prākcaraṇeti saḥ || 
 AS.Utt.38.39  vegodāvartanādyoniṃ
                        prapīḍayati mārutaḥ |  
 sā phenilaṃ rajaḥ kṛcchrādudāvṛttaṃ vimuñcati || 
 AS.Utt.38.40  iyaṃ vyāpadudāvṛttā
                        jātaghnī tu yadānilaḥ |  
 jātaṃ jātaṃ sutaṃ hanti raukṣyādduṣṭārtavodbhavam || 
 AS.Utt.38.41  atyāśitāyā viṣamaṃ
                        sthitāyāḥ surate marut |  
 annenotpīḍito yoneḥ sthitaḥ srotasi vakrayet |  
 sāsthimāṃsaṃ mukhaṃ tīvrarujamantarmukhīti sā || 
 AS.Utt.38.42  vātalāhārasevinyāṃ jananyāṃ
                        kupitonilaḥ |  
 striyā yonimaṇudvārāṃ kuryāt sūcimukhīti sā || 
 AS.Utt.38.43  vegarodhādṛtau vāyurduṣṭo
                        viṇmūtrasaṅgraham |  
 karoti yoniśoṣaṃ ca śuṣkākhyā sātivedanā || 
 AS.Utt.38.44  ṣaḍahāt saptarātrādvā
                        śukraṃ garbhāśayānmarut |  
 vamet saruṅnīrujo vā yasyāṃ sā vāminī matā || 
 AS.Utt.38.45  yonau vātopataptāyāṃ
                        strīgarbhe bījadoṣataḥ |  
 nṛdveṣiṇyastanī ca syāt ṣaṇḍasaṃjñānupatramā || 
 AS.Utt.38.46  duṣṭo viṣṭabhya yonyāsyaṃ
                        garbhakoṣṭhaṃ ca mārutaḥ |  
 kurute vivṛtāṃ srastāṃ vātikīmiva duḥkhitām |  
 utsannamāṃsāṃ tāmāhurmahāyoniṃ mahārujam || 
 AS.Utt.38.47  yathāsvairdūṣaṇairduṣṭaṃ
                        pittaṃ yonisamāśritam |  
 karoti dāhapākoṣāpūtigandhajvarānvitām |  
 bhṛśoṣṇabhūrikuṇapanīlapītāsitārtavām || 
 AS.Utt.38.48  sā vyāpat paittikī
                        raktayonyākhyāsṛgatisruteḥ || 
 AS.Utt.38.49  kaphobhiṣyandibhiḥ kruddhaḥ
                        kuryādyonimavedanām |  
 śatilāṃ kaṇḍulāṃ pāṇḍu picchilāṃ tadvidhasrutim |  
 sā vyāpacchlaiṣmikī #  
 AS.Utt.38.50  vātapittābhyāṃ kṣīyate
                        rajaḥ |  
 sadāhakārśyavaivarṇyaṃ yasyāṃ sā lohitakṣayā || 
 AS.Utt.38.51  pittalāyā nṛsaṃvāse
                        kṣavathūdgāradhāraṇāt |  
 pittayuktena marutā yonirbhavati dūṣitā || 
 AS.Utt.38.52  śūnā sparśāsahā
                        sarpirnīlapītāsravāhinī |  
 bastikukṣigurutvātisārārocakakāriṇī |  
 śreṇivaṅkṣaṇaruktodajvarakṛtsā pariplutā || 
 AS.Utt.38.53  vātaśleṣmāmayavyāptā
                        śvetapicchilavāhinī || 
 AS.Utt.38.54  upaplutā smṛtā yoniḥ
                        viplatākhyā tvadhāvanāt |  
 sañjātajantuḥ kaṇḍūlā kaṇḍvā cātiratipriyā || 
 AS.Utt.38.55  akālavāhanādvāyuḥ
                        śleṣmaraktavimūrcchitaḥ |  
 karṇikāṃ janayedyonau rajomārganirodhinīm || 
 AS.Utt.38.56  sā karṇinī
                        tribhirdoṣairyonigarbhāśayāśritaiḥ |  
 yathāsvopadravakarairvyāpat sā sānnipātikī || 
 AS.Utt.38.57  iti yonigadā nārī yaiḥ
                        śukraṃ na pratīcchati |  
 tato garbhaṃ na nṛhṇaṇāti rogāṃścāpnoti dāruṇān |  
 asṛgdarārśogulmādīnābādhāṃścānilādibhiḥ || 
 iti aṣṭatriṃśo 'dhyāyaḥ || 
 
 
                    atha ekonacatvāriṃśo 'dhyāyaḥ | 
                     AS.Utt.39.1  athāto guhyarogapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.39.2  upadaṃśeṣūtpannamātreṣu
                        pākaparihārārthaṃ meḍhramadhye sirāṃ vidhyet |  
 ubhayataścāsya vidhivaddoṣānapaharedviśeṣato virecanena |  
 tadayogyasya tvatyucchritānāsthāpanena || 
 AS.Utt.39.3  yathādoṣaṃ
                        cālepasekādīnavirataṃ vidadhyāt |  
 evaṃ sadya eva ruktodaśopharāgasaṃrambhā nivartante || 
 AS.Utt.39.4  pakveṣu tu tu
                        śastramavacārayet |  
 saghṛtakṣaudraśarkareṇa tilakalkenālepayet |  
 api ca || 
 AS.Utt.39.5
                         jambvāmrasumanonīpaśvetakāmbojikāṅkurān |  
 sallakībadarībilvapalāśatiniśodbhavāḥ || 
 AS.Utt.39.6  tvacaḥ kṣīridrumāṇāṃ ca
                        triphalāṃ ca pacejjale |  
 sa kvāthaḥ kṣālanaṃ tena pakvaṃ tailaṃ ca ropaṇam |  
 gojīviḍaṅgamadhukasarvagandhaiśca peṣitaiḥ || 
 AS.Utt.39.7
                         tutthagaurikalodhrailāmanohvālarasāñjanaiḥ |  
 hareṇupuṣpakāsīsasaurāṣṭrīlavaṇottamaiḥ |  
 lepaḥ kṣaudradrutaiḥ sūkṣmairupadaṃśavraṇāpahaḥ || 
 AS.Utt.39.8
                         dārvītvakśaṅkhatārkṣyotthalākṣāgokṣīraviḍrasaiḥ |  
 sakṣaudratailasarpirbhirlepaḥ śreṣṭho vraṇe 'thavā |  
 lākṣādrākṣātasīkṣaudraiḥ kṣaudraśaileyatārkṣyajaiḥ || 
 AS.Utt.39.9  kapāle triphalādagdhā saghṛtā
                        ropaṇī param || 
 AS.Utt.39.10  sāmānyaṃ sādhanamidaṃ
                        vātikaṃ tu pralepayet |  
 apakvaṃ kuṣṭhayaṣṭyāhvasuradārupunarnavaiḥ || 
 AS.Utt.39.11
                         snigdhoṣṇairlohasaralarāsnāpuṇḍrāhvasaṃyutaiḥ |  
 athavā niculairaṇḍabījagodhūmacikkasaiḥ || 
 AS.Utt.39.12
                         gairikāñjanamañjiṣṭhāmadhukośīrapadmakaiḥ |  
 sacandanotpalaiḥ śītairghṛtāḍhyaiḥ pittasambhavam || 
 AS.Utt.39.13  padmotpalamṛṇālairvā
                        sasarjārjunavetasaiḥ |  
 secayecca ghṛtakṣīraśarkarekṣumadhūdakaiḥ || 
 AS.Utt.39.14
                         dhavasālāśvakarṇājakarṇatvagbhiḥ kaphotthitam |  
 surāpiṣṭābhiruṣṇābhiḥ satailābhiḥ pralepayet || 
 AS.Utt.39.15
                         rajanyativiṣāmustasaralāmaradārubhiḥ |  
 sapatrapāṭhāpattūrairathavā śleṣmasambhavam || 
 AS.Utt.39.16  na ca yāti yathā pākaṃ
                        prayateta tathā bhṛśam |  
 pakvaiḥ snāyusirāmāṃsaiḥ prāyo naśyati hi dhvajaḥ || 
 AS.Utt.39.17  upadaṃśadvaye śiṣṭe
                        pratyākhyāyācaret kriyām || 
 AS.Utt.39.18  arśāṃsi yathāyogaṃ
                        śuddhadehasya śastrakṣārāgnibhiḥ sādhayet |  
 upadaṃśoktā cātra rasakriyā lepaḥ || 
 AS.Utt.39.19  sarṣapikāṃ vilikhya
                        kaṣāyairavacūrṇayet |  
 taireva ca tailaṃ vraṇaropaṇaṃ kuryāt || 
 AS.Utt.39.20  avamanthe jalaukaso yojayet
                        |  
 pakvabhinnaṃ dhavatindukasallakīpataṅgasarjakṛtena tailena ropayet || 
 AS.Utt.39.21  tadvat kumbhīkāmupacaret |  
 lodhratindukatriphalākṛtastu lepastailaṃ ca ropaṇam || 
 AS.Utt.39.22  alajīṃ srutaraktāṃ
                        kaṣāyairavacūrṇayet |  
 teṣveva ca tailaṃ vraṇaropaṇārthaṃ kurvīta || 
 AS.Utt.39.23  uttamāṃ piṭakāṃ śastreṇa
                        cchitvā kaṣāyacūrṇapradehairmadhumādbhirupācaret || 
 AS.Utt.39.24
                         puṣkarikāsaṃvyūḍhāsparśahānitvakpākeṣu pittavisarpokto vidhiḥ || 
 AS.Utt.39.25  mṛditaṃ koṣṇena balātailena
                        pariṣecayet |  
 madhuradravyakalkaiśca sukhoṣṇairghṛtasnigdhairupanāhayet || 
 AS.Utt.39.26  aṣṭhīlikāṃ
                        jalaukobhirgrāhayet |  
 tathānupaśame śleṣmagranthimiva śastreṇoddharet || 
 AS.Utt.39.27  nivṛttaṃ sarpiṣābhyajya
                        svedayet |  
 svinnamupanāhayettrirātraṃ pañcarātraṃ vā sālvalena |  
 tato bhūyaḥ svedayitvā ghṛtenābhyajya śanaiḥ śanaiścarma samānayan
                        maṇimavapīḍayet |  
 pīḍayitvā ca punarupanāhayet |  
 snigdhoṣṇaṃ cānnapānam || 
 AS.Utt.39.28  avapāṭikāyāmapyayaṃ vidhiḥ
                        || 
 AS.Utt.39.29  niruddhamaṇau
                        suvarṇādikṛtāṃ dārujāṃ vā jatusṛtāṃ nāḍīmubhayatodvārāṃ snehābhyaktāṃ
                        srotasi praṇidhāya sūkaraśiṃśumārayorvasayāmajjñā vā pariṣecayet |  
 cakratailena vā |  
 vātaharasiddhena vā trivṛtena |  
 tṛtīye tṛtīye cāhani nāḍīṃ pīnatarāṃ vidadhyāt |  
 evamasya srotodvāraṃ vivardhayet snigdhaṃ cāhāraṃ bhojayet |  
 evamanupaśāntau śastreṇa sevanīṃ parihṛtya dārayitvā sadyaḥkṣatavadupācaret
                        || 
 AS.Utt.39.30  grathitaṃ nāḍīsvedena
                        svedayitvā snigdhoṣṇairupanāhayet |  
 śataponakaṃ likhitvā kaṣāyacūrṇaiḥ sakṣaudrairlepayet |  
 vidāryādisiddhena ca tailena ropayet śarkarārbude raktavidradhivat sādhanam
                        || 
 AS.Utt.39.31  sarveṣu ca
                        yathāsvamantaḥśuddhiṃ kaṣāyalepaghṛtatailarasakriyācūrṇaśodhanaropaṇān
                        vidadhyāt || 
 AS.Utt.39.32  yonivyāpadi tu vātikyāṃ
                        lavaṇatailāktāṃ yoniṃ piṇḍanāḍīkumbhīprabhṛprabhṛtibhiḥ svedayet |  
 tataḥ sukhoṣṇāmbupariṣiktasarvagātrāṃ jāṅgalarasairbhojayet || 
 AS.Utt.39.33  balādroṇadvayaniryūhe
                        payasyāsālaparṇīmāgadhikāśatāvarīkākanāsāśrāvaṇīśarkarājīvanīyagarbhaṃ
                        kṣīracaturguṇaṃ ghṛtatailāḍhakaṃ sādhayet tatpānāt sarvān
                        vātapittavikārānapohati garbhajananaṃ ca || 
 AS.Utt.39.34  
                        śatāvarītriphalāguḍūcīkāśmaryamṛdvīkākāsamardakaparūṣakaharidrādvayasahacaraśukanāsāpunarnavaiḥ
                        kārṣikairghṛtaprasthaḥ siddhaḥ pīto vātajān yonirogānapohati garbhajananaśca
                        || 
 AS.Utt.39.35  
                        saindhavavacopakuñcikāpippalīvṛṣakayavakṣārājamodājājīsitopalācitrakacūrṇo
                        madirālulitaḥ sarpiṣā saṃyāvīkṛtya bhakṣito
                        yonipārśvabāstivedanārśogulmahṛdrogaharaḥ || 
 AS.Utt.39.36  śūle
                        vṛṣakarāsnāgokṣurakaśṛtaṃ payaḥ pibet |  
 vṛṣakamātuluṅgamūlamadayantikāsaindhavapippalīkṛṣṇajīrakakalkaṃ vā madyena |  
 tenaivacārjakamūlaṃ bilvayuktaṃ vā pippalī yuktaṃ vā |  
 sauvarcalopakuñcikāpippalīrvā madyenāvantisomena vā || 
 AS.Utt.39.37  dantītriphalaguḍūcīkvāthaḥ
                        sukhoṣṇo yoneḥ pariṣekaḥ || 
 AS.Utt.39.38
                         kuṣṭhatagaradevadāruvārtākinīsaindhavaiḥ sādhitaṃ tailaṃ picunā
                        dhārayet || 
 AS.Utt.39.39  
                        rāsnāmālatīcchinnaruhāmadhukabalāvyāghrīdevadārucitrakayūthikāmūlaiḥ
                        karṣāṃśaistailaprasthaḥ samūtro dviguṇapayasā vipakvaḥ picunā praṇīto
                        'nilārtiharaḥ || 
 AS.Utt.39.40  bastikarma cābhīṣṇaṃ svedaṃ
                        ca prayojayedviśeṣato vātaharaiḥ sukumārabalātailaśirīṣatailaiḥ
                        śatapākasahasra pākaiścānuvāsanamuttarabastiṃ ca |  
 eṣa kramo viśeṣeṇa yonervedanākārkaśyastambhasraṃsasparśāhānighnaśca || 
 AS.Utt.39.41  aticaraṇādiṣu
                        sarvāsvanilajāsvayameva kramaḥ || 
 AS.Utt.39.42  dhārayeccāticaraṇāya
                        yavagodhūmakiṇvakuṣṭhaśatapuṣpāśryāhvīprayaḍgubalākhukarṇīkalkakṛtāmutkārikām
                        || 
 AS.Utt.39.43
                         prākcaraṇāśuṣkāviplutākarṇinīṣutailamuttarabastiṃ dadyāt || 
 AS.Utt.39.44  dhārayecca viplutāyāṃ
                        gomatsyānyatarapittenaikaviṃśatikṛtvo bhāvitān kṣaumanaktakān kiṇvaṃ vā
                        mākṣikayuktamevamasyāḥ srotāṃsi viśudhyanti kaṇḍūkledaśophāśca nivartante
                        || 
 AS.Utt.39.45  karṇinyāṃ tu
                        kuṣṭhārkapallavapippalīsaindhavairbastamūtrapiṣṭairvartiṃ kṛtvā dhārayet |  
 śleṣmaharaṃ ca sarvaṃ kuryāt || 
 AS.Utt.39.46  udāvṛttāyāmānūpamāṃsarasāḥ
                        kṣīraṃ svedo daśamūlatrivṛtākvāthakalkāsiddhaśca snehaḥ
                        pānānuvāsanottarabastiṣu |  
 yonisraṃse ca mahāyoniprabhṛtiṣveṣa eva vidhiḥ || 
 AS.Utt.39.47
                         jātaghnīraktayoniraktakṣayāsu kuṭAjakāśmaryakvāthasiddhaṃ
                        sarpiruttarabastau dadyāt |  
 athavā mṛgājāvivarāharudhirāmladadhimadhughṛtānīti |  
 bhavati cātra || 
 AS.Utt.39.48  snehana svedabastyādi
                        vātalāsvanilāpaham |  
 kārayedraktapittaghnaṃ śītaṃ pittakṛtāsu ca || 
 AS.Utt.39.49  śleṣmalāsu ca rūkṣoṣṇaṃ
                        karma kuryādyathāyatham |  
 sannipāte vimiśraṃ tu saṃsṛṣṭāsu ca kārayet || 
 AS.Utt.39.50  snigdhasvinnāṃ tathā yoniṃ
                        duḥsthitāṃ sthāpayet samām |  
 pāṇinā namayet jihmāṃ saṃvṛtāṃ prathayet punaḥ || 
 AS.Utt.39.51  praveśayennissṛtāṃ ca
                        vivṛtāṃ parivartayet |  
 sthānāpavṛttā yonirhi śalyabhūtā striyā matā || 
 AS.Utt.39.52  sarvāṃ vyāpannayoniṃ ca
                        karmabhirvamanādibhiḥ |  
 mṛdubhiḥ pañcabhirnārīṃ snigdhasvinnāmupācaret || 
 AS.Utt.39.53  sarvataḥ suviśuddhāyāḥ
                        śeṣaṃ karma vidhīyate |  
 bastyabhyaṅgaparīṣekapralepapicudhāraṇam || 
 AS.Utt.39.54  hiṃsrākalkaṃ samīrārtau
                        koṣṇamabhyajya dhārayet |  
 pañcavalkasya pittārtau śyāmādīnāṃ kaphāturā || 
 AS.Utt.39.55  vāminyāplutayoścaiva
                        svedayitvā prayojayet |  
 tarpaṇaṃ snehapicubhirbhojanaṃ cānilāpaham || 
 AS.Utt.39.56
                         sallakījiṅgiṇījambūdhavatvakpañcavalkalaiḥ |  
 kaṣāyaiḥ sādhitāt snehāt paryupaplutayoḥ picum || 
 AS.Utt.39.57  kulīrasūkaravasā
                        sarpirbhirmadhuraiḥ śṛtaiḥ |  
 pūrayitvā mahāyoniṃ badhnīyāt kṣaumanaktakaiḥ || 
 AS.Utt.39.58  prasrastāṃ sarpiṣābhyajya
                        kṣīrasvinnāṃ praveśayet |  
 badhnīyādveśavārasya piṇḍenāmūtrakālataḥ || 
 AS.Utt.39.59  yacca vātavikārāṇāṃ
                        karmoktaṃ tacca kārayet |  
 sarvavyāpatsu matimānmahāyonyāṃ viśeṣataḥ || 
 AS.Utt.39.60  nahi vātādṛte
                        yonirvanitānāṃ praduṣyati |  
 ato jitvā tamanyasya kuryāddoṣasya bheṣajam || 
 AS.Utt.39.61  pittalānāṃ tu yonīnāṃ
                        sekābhyaṅgapicukriyāḥ |  
 śītāḥ pittajitaḥ kāryāḥ snehanārthaṃ ghṛtāni ca || 
 AS.Utt.39.62  śatāvarīmūlatulācatuṣkāt
                        kṣuṇṇapīḍitāt |  
 rasena kṣīratulyena pācayeta ghṛtāḍhakam || 
 AS.Utt.39.63  jīvanīyaiḥ śatāvaryā
                        mṛdvīkābhiḥ parūṣakaiḥ |  
 piṣṭaiḥ priyālaiścākṣāṃśairmadhukārddhapalānvitaiḥ || 
 AS.Utt.39.64  siddhaśīte tu madhunaḥ
                        pippalyāśca palāṣṭakam |  
 śarkarāyā daśapalaṃ kṣipellihyāt picuṃ tataḥ || 
 AS.Utt.39.65  yonyasṛkśukradoṣaghnaṃ
                        vṛṣyaṃ puṃsavanaṃ param |  
 kṣataṃ kṣayamasṛkpittaṃ kāsaṃ śvāsaṃ halīmakam || 
 AS.Utt.39.66  kāmilāṃ vātarudhiraṃ
                        visarpaṃ hṛcchirograham |  
 apasmārārditāyāmamadonmādāṃśca nāśayet || 
 AS.Utt.39.67  evameva
                        payassarpirjīvanīyopasādhitam |  
 garbhadaṃ pittajānāṃ ca rogāṇāṃ paramaṃ hitam || 
 AS.Utt.39.68
                         raktayonyāmasṛgvarṇairanubandhamavekṣya ca |  
 yathādoṣodayaṃ yuñjyādraktasthāpanamauṣadham || 
 AS.Utt.39.69  tilacūrṇaṃ dadhi ghṛtaṃ
                        phāṇitaṃ saukarī vasā |  
 kṣaudrayuktaṃ jayet pītaṃ vātottaramasṛgdaram || 
 AS.Utt.39.70  varāhasya raso medhyaḥ
                        sakaulatthaśca tadguṇaḥ |  
 patrakalko ghṛte bhṛṣṭo rājādanakapitthayoḥ |  
 śarkarākṣaudrayaṣṭyāhvanāgaraiśca yutaṃ dadhi || 
 AS.Utt.39.71
                         payasyotpalaśālūkabisakālīyavārijam |  
 sapayaśśarkarākṣaudraṃ rakte pittottare pibet || 
 AS.Utt.39.72  taṇḍulīyakamūlaṃ vā
                        sakṣaudraṃ taṇḍulāmbhasā |  
 satārkṣyaśailaṃ lākṣāṃ vā chāgena payasā pibet |  
 vāsāghṛtaṃ mahātiktaṃ raktapittahitañca yat || 
 AS.Utt.39.73  madhukaṃ triphalāṃ lodhraṃ
                        mustaṃ saurāṣṭrikāṃ madhu |  
 madyairnimaguḍūcyau ca kaphaje 'sṛgdare pibet || 
 AS.Utt.39.74  pāṭhāṃ jambvāmrayorasthi
                        śilodbhedaṃ rasāñjanam |  
 ambaṣṭhāṃ śālmalīpicchāṃ samaṅgāṃ vatsakatvacam || 
 AS.Utt.39.75
                         bālhīkabilvātiviṣālodhratoyadagairikam |  
 śuṇṭhīmadhūkamācīkaraktacandanakaṭphalam || 
 AS.Utt.39.76
                         kaṭvaṅgavatsakānantādhātakīmadhukārjunam |  
 puṣye gṛhītvā sañcūrṇya sakṣaudraṃ taṇḍulāmbunā || 
 AS.Utt.39.77  pibedarśasvatīsāre raktaṃ
                        yaccopaveśyate |  
 doṣā jantukṛtā ye ca bālānāṃ tāṃśca nāśayet || 
 AS.Utt.39.78  yonidoṣaṃ rajodoṣaṃ
                        śyāvaśvetāruṇāsitam |  
 cūrṇaṃ puṣyānugaṃ nāma hitamātreyapūjitam || 
 AS.Utt.39.79  sarveṣu garbhasrāvoktaṃ
                        pradareṣu praśasyate || 
 AS.Utt.39.80  raktakṣayāyāṃ kṣīraṃ ca
                        jīvanīyaśṛtaṃ pibet || 
 AS.Utt.39.81  yonyāṃ balāsaduṣṭāyāṃ
                        vartiḥ saṃśodhane hitā |  
 vārāhe bahuśaḥ pitte bhāvitairnaktakaiḥ kṛtā || 
 AS.Utt.39.82  bhāvitaṃ payasārkasya
                        māṣacūrṇaṃ sasaindhavam |  
 vartiḥ kṛtā kṣaṇaṃ dhāryā sektavyānusukhāmbunā || 
 AS.Utt.39.83
                         pippalīmāṣamaricaśatāhvākuṣṭhasaindhavaiḥ |  
 pradeśinyaṅgulītulyā vartiryoniviśodhanī || 
 AS.Utt.39.84  udumbaraśalāṭūnāṃ droṇaṃ
                        droṇembhasaḥ pacet |  
 sapañcavalkatilakamālatīnimbapallave || 
 AS.Utt.39.85  niśāsthite jale
                        tasmiṃstailaprasthaṃ vipācayet |  
 palāśaśālmalīlākṣādhavaniryāsavalkalaiḥ || 
 AS.Utt.39.86  piṣṭairyuktaṃ
                        tataḥsnehapicuṃ yonau nidhāpayet |  
 saśakraraiḥ kaṣāyaiśca śītaiḥ kurvīta secanam || 
 AS.Utt.39.87  picchilā vivṛtā
                        yoniściraduṣṭā tu dāruṇā |  
 saptāhācchudhyati kṣipramapatyaṃ ca samaśnute || 
 AS.Utt.39.88  udumbarasya dugdhena
                        ṣaṭkṛtvo bhāvitāttilāt |  
 tailaṃ kvāthena tasyaiva kāryaṃ dhāryaṃ ca pūrvavat || 
 AS.Utt.39.89
                         dhātakyāmalakīpatrasrotojamadhukotpalaiḥ |  
 jambvāmrasārakāsīsalodhrakaṭphalatindukaiḥ || 
 AS.Utt.39.90
                         saurāṣṭrikādāḍimatvagudumbaraśalāṭubhiḥ |  
 akṣamātrairajāmūtre kṣīre ca dviguṇe pacet || 
 AS.Utt.39.91  tailaprasthaṃ
                        tadabhyaṅgapicubastiṣu yojayet |  
 śūnottānonnatā stabdhā picchilā srāviṇī tathā |  
 viplutopaplutā yoniḥ sidhyet sasphoṭaśūlinī || 
 AS.Utt.39.92
                         arkanimbāmrakośāmrabilvabūkadhavodbavaiḥ |  
 karīrajiṅgiṇīnambūkarañjārjunaśigrujaiḥ || 
 AS.Utt.39.93  palāśasidhrakotthaiśca
                        kaṣāyairdhāvanaṃ param |  
 śuktasīdhumadhūnmiśrairyoneḥ srāvanivāraṇam || 
 AS.Utt.39.94  kuryāt
                        satakragomūtraśuktairvā triphalārasaiḥ || 
 AS.Utt.39.95  yavānnamabhayāriṣṭaṃ sīdhu
                        tailaṃ ca śīlayet |  
 pippalyayorajaḥpathyāprayogāṃścasamākṣikān || 
 AS.Utt.39.96  rohītakajaṭākalkaṃ pāṇḍure
                        'sṛgdare pibet |  
 dhātrīmajjñothavā kalkaṃ sitāmākṣikasaṃyutam || 
 AS.Utt.39.97  madhunāmalakīcūrṇaṃ rasaṃ
                        vā prāśayet site |  
 salodhravalkena vaṭatvakkaṣāyeṇa dhāvayet || 
 AS.Utt.39.98  āsrāve kṣaumapaṭṭān vā
                        bhāvitāṃstena dhārayet |  
 plakṣatvakcūrṇapiṇḍaṃ vā dhārayenmadhunā kṛtam || 
 AS.Utt.39.99  yonyā snehāktayā
                        lodhrapriyaṅgumadhukasya vā |  
 dhāryā madhukṛtā vartiḥ kaṣāyāṇāṃ ca bhūriśaḥ || 
 AS.Utt.39.100  srāvacchedārthamabhyaktāṃ
                        dhūpayedvā dhṛtāplutaiḥ |  
 saralāgugguluyavaiḥ satailaiḥ kaṭumatsyakaiḥ || 
 AS.Utt.39.101  kāsīsaṃ triphalā kāṅkṣī
                        sāmrajambvasthi ghātakī |  
 paicchilye kṣaudrasaṃyuktaścūrṇo vaiśadyakārakaḥ || 
 AS.Utt.39.102
                         palāśadhātakījambūsamaṅgāmocasarjajaḥ |  
 durgandhe picchile klede stambhanaścūrṇa iṣyate |  
 āragvadhādivargasya kaṣāyaḥ pariṣecanam || 
 AS.Utt.39.103  stabdhānāṃ karkaśānāṃ ca
                        kāryaṃ mādarvakārakam |  
 dhāraṇaṃ veśavārasya kṛsarā pāyasasya vā || 
 AS.Utt.39.104  durgandhānāṃ kaṣāyaḥ
                        syāttailaṃ vā kalka eva vā |  
 cūrṇo vā sarvagandhānāṃ pūtigandhāpakarṣaṇaḥ || 
 AS.Utt.39.105  śleṣmalānāṃ kaṭuprāyāḥ
                        samūtrā bastayo hitāḥ |  
 pitte samadhukakṣīrā vāte tailāmlasaṃyutāḥ |  
 sannipātasamutthāyāḥ karma sādhāraṇaṃ hitam || 
 AS.Utt.39.106  evaṃ yoniṣu śuddhāsu
                        garbhaṃ vindanti yoṣitaḥ |  
 aduṣṭe prākṛte bīje bījopakramaṇe sati || 
 AS.Utt.39.107  pañcakarmaviśuddhasya
                        puruṣasyāpi cendriyam |  
 parīkṣya varṇairdoṣāṇāṃ duṣṭaṃ tadghnairupācaret || 
 AS.Utt.39.108
                         mañjiṣṭhākuṣṭhatagaratriphalāśarkarāvacāḥ |  
 dve niśe madhukaṃ medā dīpyakaḥ kaṭurohiṇī || 
 AS.Utt.39.109  payasyā hiṅgukākolī
                        vājigandhā śatāvarī |  
 piṣṭvākṣāṃśaṃ ghṛtaprasthaṃ pacet kṣīracaturguṇam || 
 AS.Utt.39.110  yoniśukrapradoṣeṣu
                        tatsarveṣu praśasyate |  
 āyuṣyaṃ pauṣṭikaṃ medhyaṃ dhanyaṃ puṃsavanaṃ param || 
 AS.Utt.39.111  phalasarpiriti khyātaṃ
                        puṣpe pītaṃ phalāya yat |  
 mriyamāṇaprajānāṃ ca garbhiṇīnāṃ ca pūjitam |  
 etatparaṃ ca bālānāṃ grahaghnaṃ dehavarddhanam || 
 ekonacatvāriṃśo 'dhyāyaḥ |  
 iti śalyatantraṃ nāma pañcamamaṅgaṃ samāptam || 
 
 
                    atha catvāriṃśo 'dhyāyaḥ | 
                     AS.Utt.40.1  athāto viṣapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.40.2  purā khalvamṛtārthaṃ
                        surāsuraiḥ salilanidhervimathyamānāt krodha iva rūpavān satvaṃ samudvabhūva
                        kṛṣṇamanalanayanamūrdhvapradīptakeśaṃ daṃṣṭrākarālaṃ bhairavārāvarūpam |  
 taddarśanādeva yato devadānavāśca viṣaṇṇāstasmāttadviṣasaṃjñāmavāpa || 
 AS.Utt.40.3  tat sahasaiva sarvabhūtāni
                        nirdagdhukāmamupayogaviśeṣairviṣamamṛtatāṃ vinayamāno brahmānunīyauṣadhiṣu
                        nyastavān || 
 AS.Utt.40.4  tatastat sthāvarāsu
                        mūrtiṣvadhivasanāt sthāvaramityucyate || 
 AS.Utt.40.5  jaṅgamaṃ punaḥ pṛthivyā
                        bhārāvatārārthamuragādirūpeṇa viṣṇurnirmame || 
 AS.Utt.40.6  tayoḥ sthāvaraṃ
                        mūlapatrapuṣpaphalatvaksāraniryāsakṣīradhātukandabhedāddaśādhiṣṭhānam || 
 AS.Utt.40.7  tatra mūlaviṣāṇi
                        klītanakāśvamārakaguñjāsugandhakagargakakarkarakaraghāṭakādīni |  
 patraviṣaṃ kālapatrikā lambā varadakarambhārkādīnām |  
 puṣpaviṣaṃ vallīreṇukakarambha mahākarambhādīnām |  
 phalaṃ kumudvatīreṇukākarambhamahākarambhamadanakatuvarakādīnām |  
 tvaksāraniryāsāḥ karakakaraghāṭakakarambhamahākarambhanārācakādīnām |  
 kṣīraṃ kumudvatī dantī snuhyarkajālinī vyālādīnām |  
 dhātavo haritālaphenāśmabhasmaraktaprabhṛtayaḥ |  
 kandajāni tu
                        hālāhalakālakūṭavatsanābhaśṛṅgīsāṣarpajālakakardamakavairāṭakamustakamuṣkakasāktukakrauñcakavālakamahāviṣapuṇḍarīkagālavamūlakamarkaṭakarkaṭakakaravīrakendrāyudhasaṅkocakalāṅgalakatailapeya
                        kuśapuṣpake tu puṣpakarohiṣāñjanābhakādīni || 
 AS.Utt.40.8  tatra
                        mūlaviṣairupayuktairudveṣṭanapralāpamohāḥ prajāyante |  
 patraviṣairjṛmbhodveṣṭanaśvāsāḥ |  
 puṣpaviṣaiśchardyādhmānamohāḥ |  
 phalaviṣairdāhamuṣkaśophau |  
 tvaksāraniryāsaviṣaiḥ prasekāsyadaurgandhyapāruṣyaśirovedanāḥ |  
 kṣīraviṣairjihvāgauravaṃ śakṛtbhedaśca |  
 dhātuviṣaistāludāhamūrcchāhṛdayapīḍāḥ |  
 sarvameva ca sthāvaraṃ
                        jvarahidhmādantaharṣahanustambhagalagrahaphenavamanāruciśvāsamūrcchāḥ karoti
                        viśeṣeṇa kandajam |  
 taddhyatitīkṣṇatvādāśukāritaram |  
 itarattu prāyaḥ kālāntaraprāṇaharam || 
 AS.Utt.40.9  sarvamapi
                        caitanmaulamityucyate mūlāśrayatvāt patrādīnām || 
 AS.Utt.40.10  jaṅgamasya tvāśrayāḥ ṣodaśa
                        |  
 dṛṣṭiniśvāsasparśadaṃṣṭrāmukhanakhāsthimūtrapurīṣaśukrārtavalālāśūkapittaśoṇitaśavāni
                        |  
 tāni punaḥ sarpakīṭakaṇabhādyāśritāni |  
 tatkṛtānyathāsvamāmayān sādhanaṃ cottaratra vakṣyati || 
 AS.Utt.40.11  sarvaṃ ca prāyaśo jaṅgamaṃ
                        nidrātandrāklamadāharomaharṣaśophapākātisārān karoti || 
 AS.Utt.40.12  dvividhamapicaitadviṣaṃ
                        tīkṣṇoṣṇarūkṣaviśadasūkṣmavyavāyyāśukārivikāśilaghvavyaktarasatvairdaśabhirguṇairyuktamapāki
                        ca || 
 AS.Utt.40.13  tatra taikṣṇyauṣṇyāt pittaṃ
                        raktaṃ ca prakopayati |  
 raukṣyādvāyum |  
 vaiśadyādasaktavegaṃ prasarati |  
 saukṣmyādvyavāyitvācca doṣadhātumalādīn samastān śarīrāvayavānanupraviśati |  
 āśukāritvādāśu vyāpādayati |  
 vikāśitvānmarmacchedena matiṃ vyāmohayati |  
 lāghavāddurnirharamavyaktarasatvācchleṣmaprakopaṇamannarasāṃśca
                        sarvānanuvartate |  
 ata eva ca prayatnenānnāni viṣato rakṣedityuktam |  
 apākitvājjarāṃ no yāti |  
 tenābhyavahṛtamavaśyaṃ mārayati |  
 mantrauṣadhabalena copaśamitamapi pratyayamāsādya punaḥ prakṛpyatīti |  
 bhavati cātra || 
 AS.Utt.40.14  sthāvaraṃ jaṅgamaṃ ceti
                        viṣaṃ proktamakṛtrimam || 
 AS.Utt.40.15  kṛtrimaṃ garasaṃjñaṃ tu
                        kriyate vividhauṣadhaiḥ |  
 hanti yogavaśenāśu cirācciratarācca tat |  
 śophapāṇḍūdaronmādadurnāmādīnkaroti vā || 
 AS.Utt.40.16  api caitadviṣaṃ sarvaṃ
                        tīkṣṇādyairanvitaṃ guṇaiḥ |  
 vātapittottaraṃ nṛṛṇāṃ sadyo harati jīvitam || 
 AS.Utt.40.17  viṣaṃ hi dehaṃ samprāpya
                        prāgdūṣayati śoṇitam |  
 kaphapittānilāṃścānu samadoṣaṃ sahāśayān |  
 tato hṛdayamāsthāya dehocchedāya kalpate || 
 AS.Utt.40.18  śarīraṃ dūṣite rakte sarvaṃ
                        cimicimāyate |  
 koṭhaḥ samaṇḍalaḥ svedo romaharṣaśca jāyate || 
 AS.Utt.40.19  kṣudrakīṭā ivāṅgeṣu
                        visarpantīti manyate |  
 vināmayati gātrāṇi jṛmbhate śiśirapriyaḥ || 
 AS.Utt.40.20  vyāpinastasya duṣṭasya
                        drutasya viṣatejasā |  
 vātādayo vaśaṃ yānti balinopyabalā iva || 
 AS.Utt.40.21  viṣaṃ yaddoṣabhūyiṣṭhaṃ taṃ
                        doṣaṃ prāk prapadyate |  
 āśaye yasya yasyaiva tatastadavatiṣṭhate |  
 tajjān vikārān kurute yān sarveṣūpadekṣyati || 
 AS.Utt.40.22  vātāśayasthaṃ kurute tathā
                        śleṣmāmayānapi |  
 pittaśleṣmāśayagataṃ tadvat pittakaphodbhavān || 
 AS.Utt.40.23  tatrāpi cottamāṅgasthe
                        sakoṭhaṃ śūyate śiraḥ |  
 viśeṣādakṣikūṭauṣṭhanāsāsyaṃ hṛṣṭadantatā |  
 tālśoṣo rujā mūrdhni vaktre cimicimāyanam || 
 AS.Utt.40.24  artheṣu
                        cakṣurādīnāmapravṛttirhanugrahaḥ |  
 ityanyāpi ca viṣaṃ sthitamaṅge 'bhilakṣayet || 
 AS.Utt.40.25  vyāpyaivaṃ sakalaṃ
                        dehamuparudhya ca vāhinīḥ |  
 viṣaṃ viṣamiva kṣipraṃ prāṇānasya nirasyati || 
 AS.Utt.40.26  pītaṃ mṛtasya hṛdaye
                        jagdhadigdhābhividdhayoḥ |  
 daṃśe tiṣṭhati bhūyiṣṭhaṃ sarvataḥ piṇḍitaṃ viṣam |  
 nādyādato viśeṣeṇa teṣāṃ māṃsaṃ tadāśrayam || 
 AS.Utt.40.27  yathāsvaṃ bhakṣite pīḍā
                        yathāsvaṃ ca kriyākramaḥ || 
 AS.Utt.40.28  sapta vegān
                        viṣasyāhuraṣṭāvitipunarvasuḥ || 
 (cṛ.ṣṣ 5.4.39 
 Cṣ 6.23.7) 
 AS.Utt.40.29  duṣyati prathame vege
                        rasaścharddiprasekakṛt |  
 dvitīyesraṃ cimicimājṛmbhāvepathukāri tat || 
 AS.Utt.40.30  tṛtīye piśitaṃ
                        kaṇḍūkoṭhamaṇḍalaśophadam |  
 doṣāścāścaturthe teṣu syuryathāyathamupadravāḥ || 
 AS.Utt.40.31  pañcame darśanabhrāntiḥ
                        ṣaṣṭhe hidhmāsamudbhavaḥ |  
 saptame skandhabhaṅgosya jāyate mṛtyuraṣṭame || 
 AS.Utt.40.32  duṣyati prathame raktaṃ
                        dvitīye śvayathūdbhavaḥ |  
 tṛtīyeṅge cimicimā caturthe jvaramūrcchanā || 
 AS.Utt.40.33  pañcame pāṇḍujihvāsya śoṣaḥ
                        ṣaṣṭhe hṛdi vyathā |  
 saptame maraṇaṃ vega iti gagnajito matam || 
 AS.Utt.40.34  mūrcchā hṛdi paraṃ pīḍā
                        śirorugapatantrakaḥ |  
 hidhmā ca dāruṇo marmacchedo jīvitasaṃśayaḥ |  
 sapteti vegā mūrcchādyā videhapatinā smṛtāḥ || 
 AS.Utt.40.35  raktamāṃsavasāsnāyu
                        tathāsthyādyāstrayaḥ kramāt |  
 āśrayāḥ sapta saptānāmityālambāyano 'bravīt || 
 AS.Utt.40.36  vegān dhanvantaristadvat
                        sarpadaṣṭasya manyate |  
 snāvavarjaṃ tu tatsthāne doṣānicchati koṣṭhagān || 
 AS.Utt.40.37  dhātvantareṣu yāḥ sapta
                        kalāḥ pūrvaṃ prakīrttitāḥ |  
 atītya tāsāmekaikāṃ vegaṃ prakurute viṣam || 
 AS.Utt.40.38  tatkālakalpaṃ kālena
                        kalāmabhyeti yāvatā |  
 ūhyamānaṃ samīreṇa tāvadvegāntaraṃ smṛtam || 
 AS.Utt.40.39  muninā yena yattūktaṃ
                        tatsarvamiha darśitam || 
 AS.Utt.40.40  jīrṇaṃ
                        viṣaghnauṣadhibhirhataṃ vā davāgnivātātapaśoṣitaṃ vā |  
 svabhāvato vā na guṇaiḥ suyuktaṃ dūṣīviṣākhyāṃ viṣamabhyupaiti || 
 AS.Utt.40.41
                         vīryālpabhāvādavibhāvyametat |  
 kaphāvṛtaṃ varṣagaṇānubandhi || 
 AS.Utt.40.42  tenādirto bhinnapurīṣavarṇo
                        duṣṭāsrarogī tṛḍarocakārtaḥ |  
 mūrcchan vaman gadgadavāgvimuhyan bhavecca dūṣyodaraliṅgajuṣṭaḥ || 
 AS.Utt.40.43  āmāśayasthe kaphavātarogī
                        pittāśasthe 'nilapittarogī |  
 bhavennaro dhvasthīśaroruhāṅgo vilūnapakṣaḥ sa yathā vihaṅgaḥ |  
 sthitaṃ rasādiṣvathavā vicitrān |  
 karoti dhātuprabhavānvikārān || 
 AS.Utt.40.44
                         prāgvātājīrṇaśītābhradivāsvapnāhitāśanaiḥ |  
 duṣṭaṃ dūṣayate dhātūnato dūṣīviṣaṃ smṛtam || 
 AS.Utt.40.45  sthāvarasyopayuktasya pūrve
                        vege 'tha jāyate |  
 jihvāyāḥ śyāvatā stambho mūrcchā trāsaḥ klamo vamiḥ || 
 AS.Utt.40.46  dvitīye vepathuḥ svedo
                        kaṇṭhe ca vedanāḥ |  
 viṣaṃ cāmāśayaṃ prāptaṃ kurute hṛdi vedanām || 
 AS.Utt.40.47  tāluśoṣastṛtīye tu śūlaṃ
                        cāmāśaye bhṛśam |  
 durbale harite śūne jāyete cāsya locane || 
 AS.Utt.40.48  pakvāśayagate
                        todahidhmākāsāntrakūjanam |  
 caturthe jāyate vege śirasaścātigauravam || 
 AS.Utt.40.49  kaphapraseko vaivarṇyaṃ
                        parvabhedaśca pañcame |  
 sarvadoṣaprakopaśca pakvādhāne ca vedanā || 
 AS.Utt.40.50  ṣaṣṭhe saṃjñāpraṇāśaśca
                        subhṛśaṃ cātisāryate |  
 skandhapṛṣṭhakaṭībhaṅgo bhavenmṛtyuśca saptame || 
 AS.Utt.40.51  prathame viṣavegetha vāntaṃ
                        śītāmbusecitam |  
 sarpirmadhubhyāṃ saṃyuktamagadaṃ pāyayeddrutam || 
 AS.Utt.40.52  dvitīye pūrvavadvāntaṃ
                        viriktaṃ cānu pāyayet |  
 tṛtīye 'gadapānaṃ ca hitaṃ nasyaṃ tathāñjanam || 
 AS.Utt.40.53  caturthe
                        snehasaṃyuktamagadaṃ pratibhojayet |  
 pañcame madhukakvāthamākṣikābhyāṃ yutaṃ hitam || 
 AS.Utt.40.54  ṣaṣṭhe 'tisāravat
                        siddhiravapīḍastu saptame |  
 mūrdhni kākapadaṃ kṛtvā sāsṛgvā piśitaṃ kṣipet || 
 AS.Utt.40.55  kośātakyagnikaḥ pāṭhā
                        sūryavalyamṛtābhayāḥ |  
 śeluḥ śirīṣaḥ kiṇihī haridre kṣudrasāhvayā |  
 punarnave trikaṭukaṃ bṛhatyau sārive bale || 
 AS.Utt.40.56  eṣāṃ yavāgūṃ niryūhe śītāṃ
                        saghṛtamākṣikām |  
 yuñjyādvegāntare sarvaviṣaghnīṃ kṛtakarmaṇaḥ || 
 AS.Utt.40.57
                         tadvanmadhūkamadhukapadmakesaracandanaiḥ || 
 AS.Utt.40.58  agadān vakṣyate cātaḥ
                        siddhān pūrvarṣinirmitān |  
 sarveṣu sarvāvastheṣu ye viṣeṣu paraṃ hitāḥ || 
 AS.Utt.40.59  candanaṃ kuṅkumaṃ kuṣṭhaṃ
                        kāṅkṣī lākṣā priyaṅgavaḥ |  
 mustasthauṇeyaśaileyarocanāmadanaplavam || 
 AS.Utt.40.60
                         śroveṣṭakīvaḍaiṅgalāviśālālamanaśśilāḥ |  
 surasaprasavaspṛkkārajanīdvayavālakam || 
 AS.Utt.40.61  hiṅgusiddhārthakāḥ
                        padmacāriṇī padmakesaram |  
 jātyāḥpuṣpaṃ pravālaśca puṣpamarkaśirīṣayoḥ || 
 AS.Utt.40.62  dvirodhrabṛhatī kauntī
                        madhukaṃ gandhanākulī |  
 mudgaparṇīkaṇāśyāmā dhyāmakaṃ naladaṃ natam || 
 AS.Utt.40.63
                         sinduvārakaśamyākadevadārumayūrakam |  
 puṣye samāhṛtaiḥ piṣṭairyojyastairagadottamaḥ || 
 AS.Utt.40.64  sañjīvanaḥprāgamṛtādvihito
                        'yaṃ svayambhuvā |  
 pānanasyāñjanāghrāṇadhūmālepanadhāraṇaiḥ || 
 AS.Utt.40.65  jīvano viṣasuptānāṃ
                        rājadvāre jayāvahaḥ |  
 dhanyo dhānyadhanāyuḥśrīkṣemapuṣṭisukhapradaḥ || 
 AS.Utt.40.66  gṛhe sthito
                        viṣālakṣmīmantrajvaragaragrahān |  
 kṛtyākārmaṇakākhordavyālajantusarīsṛpān || 
 AS.Utt.40.67
                         svapnopaghātaduḥsvapnatoyāgniriputaskarān |  
 nihantyakālamaraṇamarakāśanivigrahān || 
 AS.Utt.40.68  candanaṃ vālakaṃ mustaṃ
                        dhyāmakaṃ kaṭukā natam |  
 dāḍimaṃ kuṅkumaṃ śuṇṭhī kapitthaṃ vatsakātphalam || 
 AS.Utt.40.69  karañjabījaṃ maricamutpalaṃ
                        kamalaṃ dalam |  
 nalamūlamapāmārgaṃ karavīrakamañjanam || 
 AS.Utt.40.70
                         lākṣāmālatyahicchatranāgapuṣpāmlavetasam |  
 viśālārocanāśyāmā śaṅkhapuṣpīpriyaṅgukā || 
 AS.Utt.40.71  ajājī sārivākuṣṭhamajamojaḥ
                        kuraṇḍakaḥ |  
 vayasthā sinduvārailā kāyasthā cāraṭī vacā || 
 AS.Utt.40.72  karkaṭī pūtanā keśī śvetā
                        ca girikarṇikā |  
 golomī siṃhalomī ca varṣābhūrgajapippalī |  
 agado yāpanākhyoyaṃ pūrveṇa sadṛśo guṇaiḥ || 
 AS.Utt.40.73  śrīveṣṭakaṃ haridre dve
                        kovidāraṃ manaḥśilām |  
 pippalīṃ pāṭalīṃ padmāṃ śvetāṃ ca girikarṇikām |  
 mañjiṣṭhāṃ bṛhatīṃ vakraṃ yaṣṭī maricakesaram || 
 AS.Utt.40.74  phalīnīṃ kiṇihīṃ ceti gavāṃ
                        pittena bhāvayet |  
 sūryodayo hanti viṣaṃ tamaḥ sūryodayo yathā || 
 AS.Utt.40.75  nimbapatraṃ gṛhāddhūmaṃ
                        phāṇitaṃ bṛhatīphalam |  
 gopittayuktamagadaḥ paramaṃ mṛtajīvanaḥ || 
 AS.Utt.40.76  gopittakuṣṭhasurasaṃ
                        madhukadviniśaṃ tathā |  
 viśālārajanīkuṣṭhaśvapittavyoṣatumburu || 
 AS.Utt.40.77  vacāśirīṣapañcāṅgī
                        mṛtasañjīvano gadaḥ |  
 pañcāṅgāni śirīṣasya śvapittaṃ ca varo 'gadaḥ || 
 AS.Utt.40.78  priyaṅgu tagaraṃ lākṣā
                        mañjiṣṭhā madhukaṃ madhu |  
 haridrācetyayaṃ śreṣṭhaḥ kauṭilyadayito 'gadaḥ || 
 AS.Utt.40.79  visaṃjñānāṃ viṣairghoraiḥ
                        prahāarairnaṣṭacetasām |  
 udbandhānāṃ jalaughe ca mṛtānāṃ cetanāvahaḥ || 
 AS.Utt.40.80
                         śirīṣaphalakākāṇḍasurasāgrapunarnavaiḥ |  
 kakṣyāvāyasisaṃyuktairagadaḥ pūrvavat guṇaiḥ || 
 AS.Utt.40.81  kaṭukālābumūlāni gavāṃ
                        pittena kalkayet |  
 brāhmo dhāryoyamagadaḥ sarvakarmasu pūjitaḥ || 
 AS.Utt.40.82  agāradhūmasrivṛtā gopittaṃ
                        tryūṣaṇaṃ vacā |  
 prājāpatyoyamagadaḥ sarvarakṣoviṣāpahaḥ || 
 AS.Utt.40.83
                         śvetāpuṣkaratulyāṃśairjīvantyāḥ kusumaiḥ kṛtaḥ |  
 rukmapiṣṭo maṇirddhāryaścāṇakyeṣṭo viṣāpahaḥ || 
 AS.Utt.40.84
                         māṃsītvakpatrasurasamanohvāśītakuṅkumam |  
 niśāvyāghrannakhaṃ śuṇṭhī daśāṅgo 'yaṃ viṣāpahaḥ |  
 utpātagaṇḍapiṭakādigdhaviddhaviṣāpahaḥ || 
 AS.Utt.40.85
                         udumbaratvagjambvasthimadhukotpalagairikaiḥ |  
 candanośīranalada nāgakesarapadmakaiḥ |  
 viśeṣādviṣavisphoṭavisarpajvaradāhahā || 
 AS.Utt.40.86
                         śirīṣodumbaraplakṣanyagrodhāśvatthavalkalaiḥ |  
 saghṛto dāhatṛṣṇāsraviṣavīsarpapittahā || 
 AS.Utt.40.87
                         gajapippalikāsīsakṣārayaṣṭīmayūrakam |  
 raktā nataṃ vacā dantī śivaḥ śivakṛto 'gadaḥ || 
 AS.Utt.40.88  surālā pāvakī somā
                        bhogavatyamṛtā natam |  
 āḍhakī kiṇihī somarājī cauśanaso 'gadaḥ || 
 AS.Utt.40.89  śleṣmātakārkakusumaṃ
                        taṇḍulīyo mayūrakaḥ |  
 surasā mañjarī kākamācī pāne 'gado varaḥ || 
 AS.Utt.40.90  dadhyājyakṣaudralavaṇaṃ
                        pītaṃ mūlaviṣāpaham |  
 haridrāsaindhavakṣaudraghṛtaṃ saṃsṛjya pāyayet |  
 ārtān mūlaviṣairghorairdigdhaviddhān viśeṣataḥ || 
 AS.Utt.40.91  haridrāntarbahiḥśastā
                        viṣadoṣāture param || 
 AS.Utt.40.92
                         niśāśvamārasurasakaraññavyoṣadārubhiḥ |  
 añjanaṃ bastamūtreṇa piṣṭairnetroparodhajit || 
 AS.Utt.40.93
                         karṇākṣināsikākaṇṭhajihvārogeṣu nāvanam |  
 bījapūrāryabṛhatīphalajyotiṣmatīkṛtam || 
 AS.Utt.40.94  śvetā vacā hiṅgvamṛtā
                        sugandhā kuṣṭhasaindhavam |  
 śirīṣapuṣpadviniśāvyoṣaṭuṇṭukasarṣapāḥ || 
 AS.Utt.40.95  kapitthamadhyaṃ laśunaṃ
                        karañjo vaṃśalekhanam |  
 piṣṭvā gobastamūtreṇa tatpittenaiva bhāvayet || 
 AS.Utt.40.96  dināni sapta
                        vyatyāsādvinihanti tatoñjanāt |  
 viṣaṃ śirasthaṃ mūrddhārtijvarajīrṇaviṣūcikāḥ || 
 AS.Utt.40.97
                         apasmāragrahonmādapāṇḍumehamadātyayān |  
 śuṣkanetrāmayaśirorogapaillagalārbudān || 
 AS.Utt.40.98
                         kācāndhakārapaṭalakaṇḍūdaurbalyayakṣmaṇaḥ |  
 lepāt pītakṣatālīḍhadaṣṭadigdhaviṣaṃ jayet || 
 AS.Utt.40.99  śvitraṃ kṛcchrāṇi kuṣṭhāni
                        duṣṭanāḍī mahāvraṇān |  
 ānāhārśo gude lepāllalāṭe duṣṭapīnasam || 
 AS.Utt.40.100  yonilepena nārīṇāṃ
                        mūḍhagarbhānulomanaḥ |  
 unmūlayatyeṣa viṣaṃ gandhahastīva kānanam || 
 AS.Utt.40.101  viḍaṅgapāṭhā
                        triphalājamodā hiṅgvagnivakraṃ lavaṇasyavargaḥ |  
 vyoṣānvitaṃ sthāvarajaṅgamānāṃ jetā viṣāṇāmagado 'jitākhyaḥ || 
 AS.Utt.40.102  manohvā rocanā caṇḍā
                        tvagelāsitasarṣapaiḥ |  
 spṛkkāhiṃgulakāśmīrakāntābhiḥkalkito 'gadaḥ |  
 viṣaghno bālasūryoyaṃ śrīrakṣāvijayarddhidaḥ || 
 AS.Utt.40.103  ajagandhā sagomūtrā
                        gṛhadhūmaḥ sugugguluḥ |  
 eṣa māheśvaro yogo na kvacit pratihanyate || 
 AS.Utt.40.104  viṣadigdhena viddhastu
                        pratāmyati muhurmuhuḥ |  
 vivarṇabhāvaṃ bhajate viṣādaṃ cāśu gacchati || 
 AS.Utt.40.105  kīṭairivāvṛtaṃ cāsya
                        gātraṃ cimicimāyate |  
 śroṇipṛṣṭhaśiraḥskandhasandhayaḥ syuḥ savedanāḥ || 
 AS.Utt.40.106  kṛṣṇaduṣṭāsravisrāvī
                        tṛṇmūrcchājvaradāhavān |  
 dṛṣṭikāluṣyavamathuśvāsakāsakaraḥ kṣaṇāt || 
 AS.Utt.40.107  śūyate pacyate sadyo
                        gatvā māṃsaṃ ca kṛṣṇatām |  
 praklinnaṃ śīryate 'bhīkṣṇaṃ sapicchilaparisravam || 
 AS.Utt.40.108  kuryādamarmaviddhasya
                        hṛdayāvaraṇaṃ drutam |  
 śalyamākṛṣya taptena lohenānu dahedvraṇam || 
 AS.Utt.40.109  athavā
                        muṣkakaśvetāsomatvaktāmravallitaḥ |  
 śirīṣāt gṛdhranakhyāśca kṣāreṇa pratisārayet |  
 śukanāsāprativiṣāvyāghrīmūlaiśca lepayet || 
 AS.Utt.40.110  pītadaṣṭacikitsāṃ ca
                        kuryāttasya yathārhataḥ |  
 vraṇe tu pūtipiśite kriyā pittavisarpavat || 
 AS.Utt.40.111  saubhāgyārthaṃ striyo
                        bhartre rājñe vārāticoditāḥ |  
 garamāhārasampṛktaṃ yacchantyāsannavartinaḥ || 
 AS.Utt.40.112
                         nānāprāṇyaṅgaśamalaviruddhauṣadhibhasmanām |  
 viṣāṇāṃ cālpavīryāṇāṃ yogo gara iti smṛtaḥ || 
 AS.Utt.40.113  tena pāṇḍuḥ kṛśolpāgniḥ
                        kāsaśvāsajvarārditaḥ |  
 vāyunā pratilomena svapnacintāparāyaṇaḥ || 
 AS.Utt.40.114  mahodarayakṛtplīho
                        dīnavāgdurbalo 'lasaḥ |  
 śophavān satatādhmātaḥ śuṣkapādakaraḥ kṣayī || 
 AS.Utt.40.115  svapne
                        gomāyumārjāranakulavyālavānarān |  
 prāyaḥ paśyati śuṣkāṃśca vanaspatijalāśayān || 
 AS.Utt.40.116  manyate kṛṣṇamātmānaṃ
                        gauro gauraṃ ca kālakaḥ |  
 vikarṇanāsānayanaṃ paśyettadvihatendriyaḥ || 
 AS.Utt.40.117  etairanyaiśca bahubhiḥ
                        kliṣṭo ghorairudravaiḥ |  
 garārto nāśamāpnoti kaścitsadyo 'cikitsitaḥ || 
 AS.Utt.40.118  garārto vāntavān bhuktvā
                        tatpathyaṃ pānabhojanam |  
 śuddhahṛcchīlayeddhema sūtrasthānavidheḥ smaran || 
 AS.Utt.40.119
                         śarkarākṣaudrasaṃyuktaścūrṇastāpyasuvarṇayoḥ |  
 lehaḥ praśamayatyugraṃ sarvaṃ yogakṛtaṃ viṣam || 
 AS.Utt.40.120
                         mūrvāmṛtānatakaṇāpaṭolīcavyacitrakān |  
 vacāmustaviḍaṅgāni takrakoṣṇāmbumastubhiḥ |  
 pibedrasena cāmlena garopahatapāvakaḥ || 
 AS.Utt.40.121
                         pārāvatāmiṣaśaṭhīpuṣkarāhvaśṛtaṃ himam |  
 garatṛṣṇārujākāsaśvāsahidhmājvarāpaham || 
 AS.Utt.40.122  vāyasī śvāsakāsaghnī
                        bhṛṣṭājyatriphalārase |  
 bhārṅgīnāgaraniryūhaḥ śiśiraśca samākṣikaḥ || 
 AS.Utt.40.123  hareṇucandanaśyāmānaladaṃ
                        ślakṣṇapeṣitam |  
 vilepanaṃ prayoktavyaṃ gareṇopahatatvacaḥ || 
 AS.Utt.40.124  mañjiṣṭhā
                        kiṇihīnimbarajanyaśvatthacandanaiḥ |  
 pragharṣaṇaṃ kṛśānāṃ tu gareṇa kṣapitaujasām || 
 AS.Utt.40.125  pathyaṃ paramamuddiṣṭaṃ
                        śīlanaṃ kṣīrasarpiṣoḥ || 
 AS.Utt.40.126  vṛṣanimbapaṭolīnāṃ
                        kvāthen vipacet ghṛtam |  
 abhayāgārbhiṇaṃ śreṣṭhaṃ tat garasya nibarhaṇam || 
 AS.Utt.40.127  haridrāṃ nākulīṃ jātīṃ
                        pṛthakpiṣṭvā vipācayet |  
 ghṛtatrayaṃ viṣārtānāmetadārogyadaṃ param || 
 AS.Utt.40.128  taṇḍulīyakamūlena
                        gṛhadhūmena caikataḥ |  
 kṣīreṇa ca ghṛtaṃ siddhaṃ samastaviṣarogajit || 
 AS.Utt.40.129  nāgadantī trivṛddantī
                        dravantī snukpayaḥ palaiḥ |  
 sādhitaṃ māhiṣaṃ sarpiḥ sagomūtrāḍhakaṃ hitam |  
 sarpakīṭaviṣārtānāṃ garārtānāṃ ca śāntaye || 
 AS.Utt.40.130  madhukaṃ tagaraṃ
                        kuṣṭhabhadradāruhareṇavaḥ |  
 mañjiṣṭhailailavālūni nāgapuṣpotpalaṃ plavam || 
 AS.Utt.40.131  viḍaṅgaṃ candanaṃ patraṃ
                        priyaṅgurdhyāmakaṃ balā |  
 aṃśumatyau haridre dve bṛhatyau sārivādvayam || 
 AS.Utt.40.132  eṣāṃ kalkairghṛtaṃ
                        siddhamajeyaṃ nāma viśrutam |  
 viṣāṇi hanti sarvāṇi śīghrameva prayojitam || 
 AS.Utt.40.133  śvete kapote bījāni
                        pratyakpuṣīśirīṣayoḥ |  
 gomūtrapiṣṭaistaiḥ sarpiḥ siddhaṃ biṣaharaṃ param |  
 amṛtaṃ nāma vikhyātamapi sañjīvayenmṛtam || 
 AS.Utt.40.134  śirīṣatvak trikaṭukaṃ
                        vidārī candanotpalam |  
 dve bale sārivāsphotabṛhatīnimbapallavāḥ || 
 AS.Utt.40.135
                         bandhujīvāḍhakīmūrvāvāsāsurasavatsakāḥ |  
 pāṭhāṅkolāśvagandhārkamūlayaṣṭyāhvapadmakam || 
 AS.Utt.40.136  viśālā bṛhatī lākṣā
                        kovidāraśatāvarīḥ |  
 kaṭabhīdantyapāmārga pṛśniparṇī rasāñjanam || 
 AS.Utt.40.137  śvetau bāṇāśvakhurakau
                        kuṣṭhadārupriyaṅgukāḥ |  
 sāraṃ madhūkātriphalāṃ karañjasyaphalaṃ vacām || 
 AS.Utt.40.138  rajanyau lodhramakṣāṃśaṃ
                        piṣṭvā sādhyaṃ ghṛtāḍhakam |  
 tulyāmbuchāgagomūtratryāḍhake tadviṣāpaham || 
 AS.Utt.40.139
                         apasmārakṣayonmādabhūtagrahagarodarān |  
 pāṇḍurogakṛmiplīhagulmorustambhakārmalāḥ || 
 AS.Utt.40.140  hanustambhagrahādīṃśca
                        pānābhyañjananāvanaiḥ |  
 hanti sañjīvayati ca viṣodbandhamṛtān narān || 
 AS.Utt.40.141  bhakṣite haritāle tu hṛdi
                        dāhorasāgrahaḥ |  
 ānāhomlasya vamanaṃ pītahāridraviṭsrutiḥ |  
 tathā maṇḍalisarpoktā vikārāstacca bheṣajam || 
 AS.Utt.40.142  vibhajya yojayet
                        ūrdhvamadhaḥ saṃśodhitaṃ ca tam |  
 aṅkolajālinībījaśukanāsāpriyaṅgukāḥ |  
 lodhradhyāmakatālīsanatayaṣṭyāhvagugguluḥ || 
 AS.Utt.40.143  hīberaṃ bhadrakāṣṭhaṃ ca
                        lehayenmadhusarpiṣā |  
 dadyānnakulagopittayuktaṃ nasyeñjane ca tat || 
 AS.Utt.40.144  dhurdhūrakopayogena
                        sarvaṃ paśyati pītakam |  
 kampalālāmadacchardismṛtibhraṃśabhramānvitaḥ |  
 taṃ vāmayeta madhuraiḥ pāyayedvā sitāpayaḥ || 
 AS.Utt.40.145  koradūṣairmadanakaiḥ
                        prāyo dhurdhūravat gadāḥ |  
 unmādokṣivināśaśca tatrāpi vamanaṃ hitam |  
 kūṣmāṇḍakaṃ ca saguḍaṃ bahuśastatra bhakṣayet || 
 AS.Utt.40.146  nānāprakāraiḥ saṃyogaiḥ
                        kodravā madahetavaḥ |  
 tānvibhajya yathādoṣaṃ cikitsedavirodhibhiḥ || 
 AS.Utt.40.147  dūṃṣīviṣārtaṃ
                        susvinnamūrdhvaṃ cādhaśca śodhitam |  
 dūṣīviṣārimagadaṃ lehayenmadhunāplutam || 
 AS.Utt.40.148  pippalyodhyāmakaṃ māṃsī
                        lodhramelā suvarcikā |  
 kuṭannaṭaṃ nataṃ kuṣṭhaṃ yaṣṭī candanagairikam |  
 dūṣīviṣārirnāmnāyaṃ nacānyatrāpi vāryate || 
 AS.Utt.40.149  harītakī salavaṇā māgadhī
                        maricāni ca |  
 etaddūṣīviṣārtānāṃ kāśyapoktaṃ virecanam || 
 AS.Utt.40.150  yuñjyādvā viṣarogeṣu reke
                        vyoṣādikaṃ bhiṣak || 
 AS.Utt.40.151  taruṇasya palāśasya
                        srutaṃ kṣārodakaṃ pacet |  
 kvāthe tatra pratīvāpaṃ prakṣipecchralakṣṇacūrṇitam || 
 AS.Utt.40.152  vyoṣaṃ śirīṣakusumaṃ
                        madhukaṃ sārive misim |  
 kuṣṭhaṃ vellaniśe lākṣāṃ śuklāṃ surasamañjarīm || 
 AS.Utt.40.153  sindhūtthaṃ
                        raktamṛnmāṃsīṃ reṇukāṃ hiṅgubālhikam |  
 darvīpralepi tajjātaṃ goviṣāṇe nidhāpayet || 
 AS.Utt.40.154  kṣayagulmodarārśāṃsi
                        mehaṃ mandāgnitāṃ jvaram |  
 tvagdoṣakāsāpasmāragrahonmādabhagandarān || 
 AS.Utt.40.155  pāṇḍuṃ kaṇṭhasvaragadān
                        plīhānaṃ śvayathuṃ kṛmīn |  
 kolamātramataḥ khādan jayet sarvaviṣāṇi ca || 
 AS.Utt.40.156  viṣaṃ tejomayaṃ mantraiḥ
                        satyabrahmatapomayaiḥ |  
 yathā nivāryate śīghraṃ prayuktairna tathauṣadhaiḥ || 
 AS.Utt.40.157  na tu sarvamanuṣyāṇāṃ
                        santi bheṣajasampadaḥ |  
 ajñātarogasadbhāve yogyatā cātidurlabhā || 
 AS.Utt.40.158  prakupyati viṣaṃ bhūyaḥ
                        kevalaiścauṣadhairjitam |  
 avāptau siddhamantrāṇāṃ yatetātaścikitsakaḥ || 
 AS.Utt.40.159  te 'pi ca vratahīnasya
                        hīnā vā svaravarṇataḥ |  
 yasmānna siddhimāyānti tasmādyojyo 'gadakramaḥ || 
 AS.Utt.40.160
                         viṣaprakṛtikālānnadoṣadūṣyādisaṅgame |  
 viṣasaṅkaṭamuddiṣṭaṃ śatasyaikotra jīvati || 
 AS.Utt.40.161
                         kṣuttṛṣṇāgharmmadaurbalyakrodhaśokabhayaśramaiḥ |  
 ajīrṇavarcodravatā pittamārutavṛddhibhiḥ || 
 AS.Utt.40.162
                         tilapuṣpaphalādhrāṇabhūbāṣpaghanagarjitaiḥ |  
 hastimūṣikavāditranisvanairviṣasaṅkaṭaiḥ |  
 purovātotpalāmodamadanairbardhate viṣam || 
 AS.Utt.40.163  varṣāsu cāmbuyonitvāt
                        saṅkledaṃ guḍavadgatam |  
 visarpati ghanāpāye tadagastyo hināsti ca |  
 prayāti mandavīryatvaṃ viṣaṃ tasmāt ghanātyaye || 
 AS.Utt.40.164  iti
                        prakṛtisātmyartusthānavegabalābalam |  
 ālocya nipuṇaṃ budhyā karmānantaramācaret || 
 AS.Utt.40.165  ślaiṣmikaṃ
                        vamanairuṣṇarūkṣatīkṣṇaiḥ pralepanaiḥ |  
 kaṣāyakaṭutiktaiśca bhojanaiḥ śamayedviṣam || 
 AS.Utt.40.166  paittikaṃ sraṃsanaiḥ
                        sekapradehairbhṛśaśītalaiḥ |  
 kaṣāyatiktamadhurairghṛtayuktaiśca bhojanaiḥ || 
 AS.Utt.40.167
                         vātātmakaṃjayetsvādusnigdhāmlalavaṇānvitaiḥ |  
 saghṛtairbhojanālepaistathaiva piśitāśanaiḥ || 
 AS.Utt.40.168  nāghṛtaṃ sraṃsanaṃ śastaṃ
                        pralepo bhojyamauṣadham |  
 sarveṣu sarvāvasthāsu viṣeṣu na ghṛtopamam |  
 vidyate bheṣajaṃ kiñcidviśeṣāt prabalānile || 
 AS.Utt.40.169  raktage srāvayedraktaṃ
                        pittavacca kriyākramaḥ |  
 dūṣīviṣe punastatsthe pañcakarmāṇi cācaret || 
 AS.Utt.40.170  gaṇḍūṣaiḥ kavalaiḥ
                        prāśaistīkṣṇaiḥ pradhamanāñjanaiḥ |  
 śirogataṃ praśamayedviṣasaṅkramaṇaistathā || 
 AS.Utt.40.171
                         viṣaduṣṭakaphasrotoruddhavāyurmṛtopamaḥ |  
 yaḥsyādasādhyaliṅgaiśca rahitastasya yojayet || 
 AS.Utt.40.172  mūrdhniṃ kākapadaṃ kṛtvā
                        kalkaṃ carmakasodbhavam |  
 dhmāpanaṃ cāsya kaṭabhījālinī kaṭukairhitam || 
 AS.Utt.40.173  āśaye yasya doṣasya viṣaṃ
                        tiṣṭhati taṃ punaḥ |  
 āśrayāśrayiṇorvidvānavirodhena sādhayet || 
 AS.Utt.40.174  kṣārāgadaḥ
                        kaphasthānasthite svedaḥ sirāvyadhaḥ |  
 pitte kṣaudrapayomlājyapānasekāvagāhanam |  
 svedo vātāśaye dadhnā pānaṃ ca natakuṣṭhayoḥ || 
 AS.Utt.40.175  kṣīreṇāgadagarmeṇa
                        madanasya phalena ca |  
 āsthāpanaṃ prayuñjīta vātāśayagate viṣe || 
 AS.Utt.40.176  pacedyaṣṭīmadhukvāthe
                        tailaṃ kṣīracaturguṇam |  
 triphalā sarpavetālī śatapuṣpendurājibhiḥ || 
 AS.Utt.40.177  anantayā ca
                        tatpānanāvanābhyaṅgabastiṣu |  
 bhojane ca praṇihitaṃ hanti vātāśayādviṣam || 
 AS.Utt.40.178  valayā somarājyā vā pacet
                        pāṭalayāthavā |  
 ghṛtamaṇḍasamaṃ tailamānuvāsanikaṃ param || 
 AS.Utt.40.179  viṣopadravapathyaṃ ca
                        vīkṣya yuñjyādyathāmayam || 
 AS.Utt.40.180  ayatnācchleṣmagaṃ sādhyaṃ
                        yatnātpittāśayāśritam |  
 sudussādhamasādhyaṃ vā vātāśayagataṃ viṣam || 
 iti catvāriṃśo 'dhyāyaḥ |  
 
 
                    atha ekacatvāriṃśo 'dhyāyaḥ | 
                     AS.Utt.41.1  athātaḥ sarpaviṣavijñānīyaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.41.2  divyabhaumavibhāgena
                        dvividhāḥ pannagāḥ smṛtāḥ |  
 vāsukistakṣakonantaḥ sagaraḥ sāgarālayaḥ || 
 AS.Utt.41.3  tathā nandopanandādyāḥ
                        samiddhāgnisamaprabhāḥ |  
 divyā garjanti varṣanti dyotante dyotayanti te || 
 AS.Utt.41.4  dhārayanti jagatkṛtsnaṃ
                        kuryuḥkruddhāśca bhasmasāt |  
 dṛṅniśvāsairnamastebhyo nateṣvasti cikitsitam || 
 AS.Utt.41.5  darvīkarā maṇḍalino
                        rājīmantaśca pannagāḥ |  
 tridhā samāsato bhaumā bhidyante tetvanekadhā |  
 vyāsato yonibhedena nocyante 'nupayogataḥ || 
 AS.Utt.41.6  viśeṣādrūkṣakaṭukamamloṣṇaṃ
                        svādu śītalam |  
 viṣaṃ darvīkarādīnāṃ kramādvātādikopanam || 
 AS.Utt.41.7  tāruṇyamadhyavṛddhatve
                        vṛṣṭiśītātapeṣu ca |  
 viṣolbaṇā bhavantyete vyantarā ṛtusandhiṣu || 
 AS.Utt.41.8
                         rathāṅgalāṅgalacchatrasvastikāṅkuśadhāriṇaḥ |  
 phaṇinaḥ śīghragatayaḥ sarpā darvīkarāḥ smṛtāḥ || 
 AS.Utt.41.9  jñeyā maṇḍalino 'bhogā
                        maṇḍalairvividhaiścitāḥ |  
 prāṃśavo mandagamanāḥ rājīmantastu rājibhiḥ |  
 snigdhā vicitravarṇābhistiryagūrdhvaṃ ca citritāḥ || 
 AS.Utt.41.10  godhāsutastu gaudhero viṣe
                        darvīkaraiḥ samaḥ || 
 AS.Utt.41.11  catuṣpāt vyantarān
                        vidyodateṣāmeva saṅkarāt |  
 vyāmiśralakṣaṇāste hi sannipātaprakopaṇāḥ || 
 AS.Utt.41.12  divyakojagaraḥ sarpaḥ
                        patāko vṛkṣaśāyikaḥ |  
 śakalī puṣpakaḥ kṣīrī lāsinī sārasāhikaḥ || 
 AS.Utt.41.13  varṣāhiko jyotirathaḥ
                        śukavaktro balāhakaḥ |  
 gajabhakṣaḥplavodvāhī nirviṣāḥ ṣoḍaśāhayaḥ || 
 AS.Utt.41.14  prāyeṇartumatī māsaṃ
                        jyeṣṭhaṃ tiṣṭhati pannagī |  
 āṣāḍhe sarpasaṃyogādaṇḍānāṃ māsi kārtike || 
 AS.Utt.41.15  dveśate viṃśatī dve ca sā
                        sūte tatra jāyate |  
 karketanasavarṇe 'ṇḍe samudbhinne bhujaṅgamaḥ || 
 AS.Utt.41.16  dīrghalohitarājībhiścitre
                        yoṣinnapuṃsakam |  
 śirīṣapuṣpasadṛśe daṃṣṭrāḥ sarpasya saptame |  
 catasraḥ sambhavantyahni viṣaṃ tāsu caturdaśe || 
 AS.Utt.41.17  vāmādharāsitā pītā
                        tadūrdhvā dakṣiṇātvadhaḥ |  
 raktā śyāvottaraikadvitricaturviṣabindukāḥ || 
 AS.Utt.41.18  tāḥ
                        kramānmudgamātrotrabinduḥ eṣa hi bhoginām |  
 viṣe vikalpo nānyeṣāṃ vidyāṃddaṣṭrāstathāparāḥ |  
 catvāriṃśad bhujaṅgasya virviṣāścaturuttarāḥ || 
 AS.Utt.41.19  āyurvarṣaśataṃ viṃśaṃ
                        pañcavarṣaśatāyuṣaḥ |  
 gonasā gharmataptānāṃ gavāṃ nāsāsamudbhavāḥ || 
 AS.Utt.41.20
                         tatrordhvadṛṅmahākāyanetrajihvāśiraḥsvaraḥ |  
 vyaktabhogaḥ punāndhīraḥ strī syāttasmādviparyaye || 
 AS.Utt.41.21  āyatā capalā klībaḥ
                        sukumāro jaḍākṛtiḥ |  
 mandavegasvanakrodhaḥ sitābhastiryaśīrṣakaḥ || 
 AS.Utt.41.22  dinatriyāmāsandhyāsu
                        prabalāste yathākramam |  
 tadaiva cāparādhyanti sarvadaiva tu pannagī || 
 AS.Utt.41.23  brāhmaṇāḥ krodhanā
                        nīlakapilāḥ śvetalohitāḥ |  
 raktāsyāḥ piṅganayanā medhyadeśavicāriṇaḥ || 
 AS.Utt.41.24  bhoge
                        yajñopavītādidvijacihnopacihnitāḥ |  
 bilvapuṣpahimośīrapadmaguggulugandhayaḥ || 
 AS.Utt.41.25  kṣatriyā mānino dhīrā
                        raktākṣā bhṛśakopanāḥ |  
 pakvajāmbavakharjūradrākṣābhinnāñjanaprabhāḥ || 
 AS.Utt.41.26  bhogerddha
                        candraśrīvatsaśaṅkhacakrahalāṅkitāḥ |  
 jātīcampakapunnāgapatrajoṅgakagandhayaḥ || 
 AS.Utt.41.27  vaiśyāḥ pārāvatābhāsā
                        vajragomedakaprabhāḥ |  
 bindumaṇḍalacitrāṅgā dhūmrapāṭalalohitāḥ |  
 bastakuṣṭhavikakṣīrasarpiṣāṃ gandhataḥ samāḥ || 
 AS.Utt.41.28  śūdrāḥ savarṇā
                        godhūmamahiṣadvipakardamaiḥ |  
 bindurekhācitā rūkṣāḥ surāśoṇitagandhayaḥ || 
 AS.Utt.41.29  pūrvamadhyāparāhṇeṣu
                        caranti brāhmaṇādayaḥ |  
 astaṃgate ravau śūdrāḥ daśanti brāhmaṇāḥ puraḥ |  
 saṃsthitā dakṣiṇe pārśve kṣatriyā vāmato viśaḥ || 
 AS.Utt.41.30  śūdrāstu pṛṣṭhato
                        viprāstrīnapyanilapūrvakān |  
 kopayanti kramāddoṣāṃstrīṃstrayaḥ kṣatriyādayaḥ || 
 AS.Utt.41.31  daṃśagandhoṅgagandhena
                        jñeyasteṣāṃ yathāyatham || 
 AS.Utt.41.32
                         vāyumūṣikamaṇḍūkasarvabhakṣāḥ krameṇa te || 
 AS.Utt.41.33  āhārārthaṃ bhayāt
                        pādasparśādativiṣāt krudhaḥ |  
 pāpavṛttatayā vairāddevarṣiyamacodanāt |  
 daśanti sarpāsteṣūktaṃ viṣādhikyaṃ yathottaram || 
 AS.Utt.41.34  āviṣṭāt kāraṇaṃ jñātvā
                        pratikuryādyathāyatham || 
 AS.Utt.41.35  vyantaraḥ
                        pāpaśīlatvānmārgamāvṛtya tiṣṭhati || 
 AS.Utt.41.36  yatra lālāparikledamātraṃ
                        gātre pradṛśyate |  
 na tu daṃṣṭrākṛtaṃ daṃśaṃ tattuṇḍāhatamādiśet || 
 AS.Utt.41.37  ekaṃ daṃṣṭrāpadaṃ dve vā
                        vyālīḍhākhyamaśoṇitam |  
 daṃṣṭrāpade sarakte dve vyāluptaṃ trīṇi tāni tu || 
 AS.Utt.41.38
                         māṃsacchedādavicchinnaraktavāhīni daṣṭakam |  
 daṃṣṭrāpadāni catvāri tadvaddaṣṭanipīḍitam || 
 AS.Utt.41.39  nirviṣaṃ
                        dvayamatrādyamasādhyaṃ paścimaṃ vadet || 
 AS.Utt.41.40  viṣaṃ nāheyamaprāpya raktaṃ
                        dūṣayate vapuḥ |  
 raktamaṇvapi tu prāptaṃ vardhate tailabinduvat || 
 AS.Utt.41.41  bhīroḥ sarpāṅgasaṃsparśād
                        bhayena kupitonilaḥ |  
 kadācit kurute śophaṃ sarpāṅgābhihataṃ tu tat || 
 AS.Utt.41.42  durgāndhakāre viddhasya
                        kenaciddaṣṭaśaṅkayā |  
 viṣodvego jvaraścharddirmūrcchā dāhopi vā bhavet |  
 glānirmohotisāro vā tacchaṅkāviṣamucyate || 
 AS.Utt.41.43  daṃāstu saviṣaḥ sarvaḥ
                        saśopho vedanānvitaḥ |  
 tudyate grathitaḥ kiñcit kaṇḍūmān dahyate bhṛśam |  
 nirviṣo viparītosmāt # || 
 AS.Utt.41.44  tatra daṃśaḥ phaṇāvatām |  
 kūrmapṛṣṭhonnato rūkṣaḥ sūkṣmadaṃṣṭrāpadānvitaḥ || 
 AS.Utt.41.45  vikārāḥ śyāvatā
                        vaktranakhamūtrākṣiviṭtvacām |  
 śītajvaraḥ sandhirujā nidrānāśo vijṛmbhikā || 
 AS.Utt.41.46  manyāstabhbhaḥsirādhmānaṃ
                        pṛṣṭhakaṭyasthivāggrahāḥ |  
 śirogurutvamaruciḥ kāsaśvāsau hanugrahaḥ || 
 AS.Utt.41.47  śūlamudveṣṭanaṃ koṣṭhe
                        śoṣarodhau malāśrayau |  
 sandigdhavāktvaṃ naiśceṣṭyaṃ mṛtasyeva visaṃjñatā || 
 AS.Utt.41.48  phenalālodgamau hidhmā
                        kaṇṭhe ghurughurāyaṇam |  
 śuṣkodgāro muhuste te vātajāścāpare gadāḥ || 
 AS.Utt.41.49  daṃśo maṇḍalināṃ soṣmā
                        saśoṣaḥ pītalohitaḥ |  
 pṛthurvisarpadāhoṣākledakothairviśīryate || 
 AS.Utt.41.50  vikārā vaktradantādipītatā
                        tṛṭśramo bhramaḥ |  
 dāho mūrcchā jvarastiktavaktratvaṃ pītadarśanam || 
 AS.Utt.41.51
                         raktāgamanamūrdhvādhaḥśītecchā dhūmako madaḥ |  
 āśusarvāṅgavisṛtirgadāste te ca pittajāḥ || 
 AS.Utt.41.52  daṃśo rājīmatāṃ
                        snigdhaḥsthirapicchilaśophakṛt |  
 sāndrāsraḥśiśiraḥ pāṇḍustadvikārāḥśirovyathā || 
 AS.Utt.41.53  aruciśchardirālasyaṃ
                        hṛllāso madhurāsyatā |  
 kaṇṭhe ghurughuraḥ pāko kaṇḍūrakṣṇorhimo jvaraḥ || 
 AS.Utt.41.54  kṛcchrāducchravasanaṃ nidrā
                        kāsaḥ śvetanakhāditā |  
 stambho gurutvaṃ cāṅgānāṃ nāsikākṣimukhasrutiḥ |  
 romaharṣastamaśvāso rogāścānye kaphodbhavāḥ || 
 AS.Utt.41.55  vyantare miśraliṅgatvaṃ
                        daṣṭaḥ puṃsordhvamīkṣate |  
 prakṣipeddakṣiṇaṃ pādaṃ pūrvakāyasamudyataḥ || 
 AS.Utt.41.56  dhīrolpavegaḥ śarvaryāṃ
                        viparītastu yoṣitā |  
 hīnasvarotisārārtaḥ kampate trasyate jvarī || 
 AS.Utt.41.57  napuṃsakena
                        tiryagdṛgadhīraḥ priyamaithunaḥ |  
 bahuvādī ca vṛddhena cirānmandāśca vedanāḥ || 
 AS.Utt.41.58  bālena śīghraṃ tīkṣṇāśca
                        kumāreṇākṣṇi dakṣiṇe |  
 rogī kumāryā vāme tu garbhiṇyā kṛṣṇajihvadṛk || 
 AS.Utt.41.59  jṛmbhā krodhopajihvārtaḥ sa
                        śūnoṣṭhaḥ sitānanaḥ |  
 gurūdaraḥ śirorogī sūtādaṣṭastu mehati |  
 śoṇitaṃ kṛcchraśūlārtaḥ sūcībhiriva bhidyate || 
 AS.Utt.41.60  vegānāṃ raktamāṃsādyāḥ
                        saptoktāḥ pūrvamāśrayāḥ || 
 AS.Utt.41.61  darvīkṛtātha daṣṭasya
                        duṣṭaṃ śyāvībhavatyasṛk |  
 śyāvatā tena vaktrādau sarpantīva ca kīṭakāḥ || 
 AS.Utt.41.62  dvitīye granthayo vege
                        tṛtīye mūrddhagauravam |  
 dṛgrodho daṃśavikledaścaturthe ṣṭhīvanaṃ vamiḥ || 
 AS.Utt.41.63  sandhiviśleṣaṇaṃ tandrā
                        pañcame parvabhedanam |  
 dāho hidhmā ca ṣaṣṭhe tu hṛtpīḍā gātragauravam || 
 AS.Utt.41.64  mūrcchāvipāko 'tīsāraḥ
                        prāpya śukrantu saptame |  
 skandhapṛṣṭhakaṭībhaṅgaḥ sarvaceṣṭānivartanam || 
 AS.Utt.41.65  atha maṇḍalidaṣṭasya duṣṭaṃ
                        pītībhavatyasṛk |  
 tena pītāṅgatā dāho dvitīye śvayathūdbhavaḥ || 
 AS.Utt.41.66  tṛtīye daṃśavikledaḥ
                        svedastṛṣṇā ca jāyete |  
 caturthe jvaryate dāhaḥ pañcame sarvagātragaḥ || 
 AS.Utt.41.67  dajṭasya rājilairduṣṭaṃ
                        pāṇḍutāṃ yāti śoṇitam |  
 pāṇḍutā tena gātrāṇāṃ dvitīye gurutāti ca || 
 AS.Utt.41.68  tṛtīye
                        daṃśavikledanāsikākṣimukhasravāḥ |  
 caturthe garimā mūrdhno manyāstambhaśca pañcame |  
 vākyasaṅgo jvaraḥ śītaḥ śeṣayoḥ pūrvavadvadet || 
 AS.Utt.41.69  kuryāt pañcasu vegeṣu
                        cikitsāṃ na tataḥ param || 
 AS.Utt.41.70  jalaplutā ratikṣīṇā bhītā
                        nakulanirjitāḥ |  
 śītavātātapavyādhikṣuttṛṣṇāśramapīḍitāḥ || 
 AS.Utt.41.71  tūrṇaṃ deśāntarāyātāṃ
                        vimuktaviṣakañcukāḥ |  
 kuśauṣadhīkaṇṭakavadye caranti ca kānanam |  
 deśaṃ ca vidyādhyuṣitaṃ sarpāstelpaviṣā matāḥ || 
 AS.Utt.41.72
                         śmaśānacaityavalmīkayajñāśrayasurālaye |  
 catuṣpathe jalasthāne jīrṇodyāneṣu koṭare || 
 AS.Utt.41.73  kṣīridrume nimbatarau
                        nirjhare girigahvare |  
 cakravajragadākuntatriśūlāṅkajaṭādharāḥ || 
 AS.Utt.41.74  raktāsyanayanā ye ca te
                        syurāśīviṣopamāḥ |  
 na teṣāṃ kālaniyamo na ca vegeṣvanukramaḥ || 
 AS.Utt.41.75  mantratantrabalānnāpi
                        prasahya vinivartanam |  
 upahāranamaskārajapaśāntiparāyaṇaḥ |  
 kaścijjīvati tairdaṣṭo virūpo vikalo 'pi vā || 
 AS.Utt.41.76  śmaśānaciticaityādau
                        pañcamīpakṣasandhiṣu |  
 aṣṭamīnavamīsandhyāmadhyarātridineṣu ca || 
 AS.Utt.41.77
                         yāmyāgneyamaghāśleṣāviśākhāpūrvanairṛte |  
 nairṛtākhye muhūrte ca daṣṭaṃ marmasu ca tyajet || 
 AS.Utt.41.78  daṣṭamātre sitāsyākṣaḥ
                        śīryamāṇaśiroruhaḥ |  
 stabdhajihvo muhurmūrcchan śītocchvāso na jīvati || 
 AS.Utt.41.79  hidhmā śvāso vamiḥ kāso
                        daṣṭamātrasya dehinaḥ |  
 jāyate yugapadyasya sa hṛcchūlī na jīvati || 
 AS.Utt.41.80  vepathurvedanāstīvrā
                        grīvābhaṅgokṣiraktatā |  
 mūrcchā galagrahaśchardiḥ pretarājasyakiṅkarāḥ || 
 AS.Utt.41.81  jāmbavapratimo daṃśaḥ
                        kūrmapṛṣṭhavadunnataḥ |  
 raktaṃ khebhyaḥ samastebhyo vartate na tu daṃśataḥ || 
 AS.Utt.41.82  romṇāṃ na śītalairharṣaḥ
                        śvayathurlohitāsitaḥ |  
 hṛṣṭamehanatā vakravaktratvaṃ yasya taṃ tyajet || 
 AS.Utt.41.83  phenaṃ vamati nissaṃjñaḥ
                        śyāvapādakarānanaḥ |  
 nāsāvasādo bhaṅgoṅge viḍbhedaḥ ślathasandhitā || 
 AS.Utt.41.84  viṣapītasya daṣṭasya
                        digdhenābhihatasya ca |  
 bhavantyetāni rūpāṇi samprāpte jīvitakṣaye || 
 AS.Utt.41.85  na nasyaiścetanā tīkṣṇairna
                        kṣatāt kṣatajāgamaḥ |  
 daṇḍāhatasya no rājiḥ prayātasya yamāntikam || 
 AS.Utt.41.86  atonyathā tu tvarayā
                        pradīptāgāravad bhiṣak |  
 rakṣan kaṇṭhagatān prāṇān viṣamāśu śamaṃ nayet || 
 | iti ekacatvāriṃśo 'dhyāyaḥ |  
 
 
                    dvicatvāriṃśo 'dhyāyaḥ | 
                     AS.Utt.42.1  athātaḥ sarpaviṣapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayomaharṣayaḥ || 
 AS.Utt.42.2  mātrāśataṃ viṣaṃ sthitvā
                        daṃśe daṣṭasya dehinaḥ |  
 dehaṃ prakramate dhātūn rudhirādīn pradūṣayat || 
 AS.Utt.42.3  etasminnantare karma
                        daṃśasyotkartanādikam |  
 kuryācchīghraṃ yathā dehe viṣavallī na rohati || 
 AS.Utt.42.4  daṣṭamātro daśedāśu tameva
                        pavanāśinam |  
 loṣṭaṃ mahīṃ vā daśanaiśchitvā vānu sasambhramam || 
 AS.Utt.42.5  niṣṭhīvena samālimpeddaṃśaṃ
                        karṇamalena vā |  
 daṃśasyopari badhnīyādariṣṭāṃ caturaṅgule |  
 kṣaumādibhirveṇikayā siddhairmantraiśca mantravit || 
 AS.Utt.42.6  bandho deśānusāreṇa
                        nātigāḍhaślatho hitaḥ |  
 daṃśapūtitvaśophādīn kurute hyatipīḍitaḥ |  
 aśaktaḥ śithilo rodhduṃ viṣaṃ deśāntaraṃ vrajat || 
 AS.Utt.42.7  ambuvat setubandhena bandhena
                        stabhyate viṣam |  
 na vahanti sirāścāsya viṣaṃ bandhābhipīḍitāḥ || 
 AS.Utt.42.8  niṣpīḍya coddhareddaṃśaṃ
                        marmasandhyagataṃ tathā |  
 na jāyate viṣāvego bījanāśādivāṅkuraḥ |  
 marmage prāpnuyānmṛtyuṃ sandhisthe vikalāṅgatām || 
 AS.Utt.42.9  daṃśaṃ maṇḍalināṃ muktvā
                        pittalatvādathāparam |  
 prataptairhemalohādyairdahedāśūlmukena vā |  
 karoti bhasmasāt sadyo vahniḥ ki nāma na kṣaṇāt || 
 AS.Utt.42.10  ācūṣet pūrṇavaktro vā
                        mṛdbhasmāgadagomayaiḥ |  
 pracchāyāntarariṣṭāyāṃ māṃsalaṃ tu viśeṣataḥ || 
 AS.Utt.42.11  aṅgaṃ sahaiva daṃśena
                        lepayedagadairmuhuḥ |  
 candanośīrayuktena salilena ca secayet || 
 AS.Utt.42.12  viṣe pravisṛte vidhyet
                        sirāṃ sā paramā kriyā || 
 AS.Utt.42.13  rakte nirddriyamāṇe hi
                        kṛtsnaṃ nirddriyate viṣam |  
 duṣṭe hi vyāpnuyādaṅgaṃ dhruvaṃ mṛtyurbhavatyataḥ || 
 AS.Utt.42.14
                         sirāvyadhoditairasramapravṛttaṃ pravartayet |  
 stambhayedativṛttaṃ ca taireva prāṇarakṣayā || 
 AS.Utt.42.15  durgandhaṃ saviṣaṃ
                        raktamagnau caṭacaṭāyate |  
 yathādoṣaṃ viśuddhaṃ ca pūrvavallakṣayedasṛk || 
 AS.Utt.42.16  sirāsvadṛśyamānāsu yojyāḥ
                        śṛṅgajalaukasaḥ || 
 AS.Utt.42.17  śoṇitaṃ srutaśeṣaṃ ca
                        pravilīnaṃ viṣoṣmaṇā |  
 lepasekaiḥ subahuśaḥ stambhayed bhṛśaśītalaiḥ || 
 AS.Utt.42.18  askanne viṣavegāddhi
                        mūrcchāyamadahṛddravāḥ |  
 bhavanti tān jayecchītairvījeccāromaharṣataḥ || 
 AS.Utt.42.19  viṣaṃ karṣati
                        tīkṣṇatvāddhṛdayaṃ tasya guptaye |  
 pibed ghṛtaṃ ghṛtakṣaudramagadaṃ vā ghṛtāplutam || 
 AS.Utt.42.20  majjānaṃ gomayarasaṃ
                        bhasmāmbhaḥ kṛṣṇamṛjjalam |  
 aikadhyaṃ pañcagavyaṃ vā dadhi gairikavāri vā || 
 AS.Utt.42.21  khādedvā
                        kovidārārkaśirīṣakaṭabhīcchadān |  
 chāgameṣavarāhāsṛkśiśusthavirayoṣitaḥ || 
 AS.Utt.42.22  pibeyurgarbhiṇī
                        śītamadhurān payasā gadān |  
 tathā mūrcchādayo na syurviṣaṃ cāśvetinānilam || 
 AS.Utt.42.23  hṛdayāvaraṇenāsya śleṣmā
                        hṛdyupacīyate |  
 pravṛttagauravotkleśahṛllāsaṃ vāmayettataḥ || 
 AS.Utt.42.24  dravaiḥ
                        kāñjikakaulatthatailamadyādivarjitaiḥ |  
 vamanairviṣahṛdbhiśca naivaṃ vyāpnoti tadvapuḥ || 
 AS.Utt.42.25
                         bhujaṅgadoṣaprakṛtisthānavegaviśeṣataḥ |  
 susūkṣmaṃ samyagālocya viśiṣṭāṃ cācaretkriyām || 
 AS.Utt.42.26  sinduvārakamūlāni rasena
                        svena peṣayet |  
 madhuyuktoyamagadaḥ pānaṃ darvīkṛtāṃ viṣe || 
 AS.Utt.42.27  sinduvārakamūlāni śvetā ca
                        girikarṇikā |  
 pānaṃ darvīkarairdaṣṭe nasyaṃ madhu sapākalam || 
 AS.Utt.42.28  kṛṣṇasarpeṇa daṣṭasya
                        limpeddaṃśaṃ hṛte 'sṛji |  
 cāraṭīnākulībhyāṃ vā tīkṣṇamūlaviṣeṇa vā || 
 AS.Utt.42.29  pānaṃ ca
                        kṣaudramañjiṣṭhāgṛhadhūmayutaṃ ghṛtam || 
 AS.Utt.42.30
                         taṇḍulīyakakāśmaryakiṇihīgirikarṇikāḥ |  
 mātuluṅgī sitā śeluḥ pānanasyāñjane hitaḥ |  
 agadaḥ phaṇināṃ ghore viṣe rājīmatāmapi || 
 AS.Utt.42.31  samāḥ
                        sugandhāmṛdvīkāśvetākhyāgajakarṇikāḥ |  
 arddhāṃśaṃ saurasaṃ patraṃ kapitthaṃ bilvadāḍimam |  
 sakṣaudro maṇḍaliviṣe viśeṣādagado hitaḥ || 
 AS.Utt.42.32  pañcavalkavarāyaṣṭī
                        nāgapuṣpailavālukam |  
 jīvakarṣabhakau śītaṃ sitā padmakamutpalam || 
 AS.Utt.42.33  sakṣaudro himavān nāma
                        hanti maṇḍalināṃ viṣam |  
 lepācchvayathuvīsarpavisphoṭajvaradāhahā || 
 AS.Utt.42.34  kāśmaryaṃ vaṭaśṛṅgāṇi
                        jīvakarṣabhakau sitām |  
 mañjiṣṭhāṃ madhukaṃ ceti daṣṭo maṇḍalinā pibet || 
 AS.Utt.42.35  vaṃśatvagbījakaṭukā
                        pāṭalībījanāgaram |  
 śirīṣabījātiviṣe mūlaṃ gāvedhukaṃ vacām |  
 piṣṭo govāriṇāṣṭāṅgo hanti gonasajaṃ viṣam || 
 AS.Utt.42.36
                         kaṭukātiviṣākuṣṭhagṛhadhūmahareṇukāḥ |  
 sakṣaudravyoṣAtagarā ghnanti rājamitāṃ viṣam || 
 AS.Utt.42.37  nikhanetkāṇḍacitrāyā daṃśaṃ
                        yāmadvayaṃ bhuvi |  
 uddhṛtya pracchitaṃ sarpirddhānyamṛdbhyāṃ pralepayet || 
 AS.Utt.42.38  pibet purāṇaṃ ca ghṛtaṃ
                        varācūrṇāvacūrṇitam |  
 jīrṇe virikto bhuñjīta yavānnaṃ sūpasaṃskṛtam || 
 AS.Utt.42.39
                         karavīrārkakusumamūlalāṅgalikā kaṇāḥ |  
 kalkayedāranālena pāṭhāmaricasaṃyutāḥ |  
 eṣa vyantaradaṣṭānāmagadaḥ sārvakārmikaḥ || 
 AS.Utt.42.40  śirīṣapuṣpasvarase saptāhaṃ
                        maricaṃ sitam |  
 bhāvitaṃ sarpadaṣṭānāṃ pānanasyāñjane hitam || 
 AS.Utt.42.41  dvipalaṃ vakrakuṣṭhābhyāṃ
                        ghṛtakṣaudraṃ catuṣpalam |  
 api takṣakadaṣṭānāṃ pānametat sukhapradam || 
 AS.Utt.42.42  gṛhadhūmaṃ haridre dve
                        samūlaṃ taṇḍulīyakam |  
 api vāsukinā daṣṭaḥ pibenmadhughṛtāplutam || 
 AS.Utt.42.43  raktaṃ māṃsaṃ ca godhāyāḥ
                        śuṣkaṃ cūrṇīkṛtaṃ hitam |  
 viṣe rasagate pānaṃ kapittharasasaṃyutam || 
 AS.Utt.42.44  śelumūlatvagagrāṇi
                        bādarodumbarāṇi ca |  
 kaṭabhyāśca pibedraktagate māṃsagate punaḥ || 
 AS.Utt.42.45  sakṣaudraṃ
                        khādirāriṣṭakauṭajaṃ mūlamambhasā |  
 sarveṣvapi balāyugmaṃ madhukaṃ madanaṃ natam || 
 AS.Utt.42.46  śirogate viṣe mūlaṃ
                        nasyakarmaṇi yojayet |  
 bandhujīvasya bhāṅrgyāśca surasasyāsitasya ca || 
 AS.Utt.42.47  athavā
                        pippalīhiṅguvṛścikālīmanaśśilāḥ |  
 śirīṣabījāpāmārgalavaṇaṃ cetanākaram |  
 kalkaśrūrṇothavā kṛṣṇākṣavakātiviṣoṣaṇāt || 
 AS.Utt.42.48  pippalī
                        maricakṣāravacāsaindhavaśigrukāḥ |  
 piṣṭā rohitapittena ghnantyakṣigatamañjanāt || 
 AS.Utt.42.49  candanaṃ madhukaṃ māṃsī
                        pippalīmaricotpalam |  
 saindhavaṃ cāñjanaṃ śreṣṭhaṃ gavāṃ pittena kalkitam || 
 AS.Utt.42.50  naktamālaphalaṃ vyoṣaṃ
                        bilbamūlaṃ niśādvayam |  
 puṣpaṃ ca saurāsaṃ piṣṭamañjanaṃ bastavāriṇā |  
 bhojavaitaraṇoddiṣṭaṃ viṣasuptaprabodhanam || 
 AS.Utt.42.51  vāriguñjāphalośīraṃ
                        netrayorviṣaduṣṭayoḥ |  
 añjanaṃ vāriṇā piṣṭaṃ gāruḍaṃ garuḍopamam || 
 AS.Utt.42.52  samudraphenaṃ maricaṃ
                        kaṇāsauvīrakāñjam |  
 cūrṇāñjanaṃ sasindhūtthaṃ viṣopahatacakṣuṣām || 
 AS.Utt.42.53  kapitthamāṃsaṃ
                        sasitākṣaudraṃ kaṇṭhagate viṣe |  
 lihyādāmāśayagate tābhyāṃ cūrṇapalaṃ natāt || 
 AS.Utt.42.54  viṣe pakvāśayagate
                        mañjiṣṭhārajanīdvayam |  
 pippalīṃ ca samaṃ piṣṭvā gavyapittena pāyayet || 
 AS.Utt.42.55  pippalīnāgarakṣāraṃ
                        navanītena mūrcchitam |  
 pravṛddhe kaṇṭhage dadyācchleṣmaṇi pratisāraṇam || 
 AS.Utt.42.56  jayet saṅkrāmaṇairāśu viṣaṃ
                        śirasi saṃśritam |  
 dadyādadhastāddaṣṭasya mūrdhni kākapade kṛte || 
 AS.Utt.42.57
                         kākadakṣaśikhicchāgagavyamāhiṣakaukkuṭam |  
 bilvapramāṇaṃ māṃsāsnamūrdhvadaṣṭasya pādayoḥ |  
 viṣaṃ saṅkramate tatra nihanyācchīghramanyathā || 
 AS.Utt.42.58  tīkṣṇanasyāñjanānte ca
                        bhūrimātraṃ pibet ghṛtam |  
 viṣaṃ hi netraṃ rūkṣasya tīkṣṇairhanti samīritam || 
 AS.Utt.42.59  vāmayeta tataścainaṃ
                        viṣaśeṣopaśāntaye |  
 śleṣmalaṃ śleṣmalairdaṣṭaṃ nābherūrdhvaṃ viśeṣataḥ || 
 AS.Utt.42.60  dhāmārgavaḥ śakrayavāḥ
                        sarṣapā madanaṃ madhu |  
 saindhavaṃ vamanaṃ koṣṇaṃ viṣe śleṣmāśrayaśrite || 
 AS.Utt.42.61  surasaṃ sarpavetālīmīśvarāṃ
                        gaurasarṣapam |  
 paṭolanimbapatraṃ ca pibet sakṣaudrasaindhavam || 
 AS.Utt.42.62
                         śukāhvājālinīdantīmadanekṣvākukauṭajam |  
 kālā lāṅgalikā tiktā vamanaṃ taṇḍulāṃbunā || 
 AS.Utt.42.63  paittikaṃ
                        paittikairdaṣṭamadho nābherviśeṣataḥ |  
 viṣe pittāśayagate pāyayeta virecanam || 
 AS.Utt.42.64  sanīlīphaladāṃ dantīṃ
                        payasā mastunāthavā |  
 ślakṣṇacūrṇīkṛtaṃ kumbhaṃ kvāthena traiphalena vā |  
 kṣīreṇa vā trivṛcchyāmāsurasānīlinīrajaḥ || 
 AS.Utt.42.65  piṇḍītakaphalaṃ vyoṣaṃ
                        trivṛdvellaṃ harītakī |  
 virecanaṃ kaphaprāye lavaṇaṃ mūtrasamplutam || 
 AS.Utt.42.66  ghṛtāplutaṃ salavaṇaṃ
                        mārute nīlinīphalam || 
 AS.Utt.42.67  śayānaḥ śayane chidre
                        virecyo viṣapīḍitaḥ |  
 muhuruttiṣṭhato hyasya viṣaṃ dūṣayatenilam |  
 pibedvānto virikto vā yavāgūṃ viṣanāśinīm || 
 AS.Utt.42.68  viṣe vātāśayagate sarpiṣaḥ
                        pānamiṣyate |  
 ādyapaścimayoryacca proktaṃ viṣaniṣedhayoḥ || 
 AS.Utt.42.69  atha darvīkṛtāṃ vege pūrve
                        visrāvya śoṇitam |  
 agadaṃ madhusarpirbhyāṃ saṃyuktaṃ tvaritaṃ pibet || 
 AS.Utt.42.70  dvitīye vamanaṃ kṛtvā
                        tadvadevāgadaṃ pibet |  
 viṣāpahe prayuñjīta tṛtīyeñjananāvane || 
 AS.Utt.42.71  pibeccaturthe pūrvoktāṃ
                        yavāgūṃ vamane kṛte |  
 ṣaṣṭhapañcamayoḥ śītairdigdhasiktamabhīkṣṇaśaḥ || 
 AS.Utt.42.72  pāyayedvamanaṃ tīkṣṇaṃ
                        yagāgūṃ yathoditām |  
 agadaṃ saptame tīkṣṇaṃ yuñjyādañjananasyayoḥ || 
 AS.Utt.42.73  kṛtvāvagāḍhaṃ śastreṇa
                        mūrdhni kākapadaṃ tataḥ |  
 māṃsaṃ sarudhiraṃ tasya carma vā tatra nikṣipet || 
 AS.Utt.42.74  tṛtīye vāmitaḥ peyāṃ vege
                        maṇḍalināṃ pibet |  
 atīkṣṇamagadaṃ ṣaṣṭhe gaṇaṃ vā padmakādikam || 
 AS.Utt.42.75  ādyevagāḍhaṃ pracchāya vege
                        daṣṭasya rājilaiḥ |  
 alābunā haredraktaṃ pūrvavaccāagadaṃ pibet || 
 AS.Utt.42.76  ṣaṣṭhe vegeñjanaṃ
                        tīkṣṇamavapīḍaṃ ca yojayet |  
 anukteṣu ca vegeṣu kriyāṃ darvīkaroditām || 
 AS.Utt.42.77  garbhiṇībālavṛddheṣu mṛdu
                        vidhyet sirāñca na || 
 AS.Utt.42.78  tvaṅmanohvā niśe vakraṃ
                        rasaḥ śārdūlajo nakhaḥ |  
 tamālaḥ kesaraṃ śītaṃ pītaṃ taṇḍulavāriṇā |  
 hanti sarvaviṣāṇyetadvajraṃ vajramivāsurān || 
 AS.Utt.42.79  prapauṇḍarīkaṃ kaṭukā
                        devadārusuvarcikā |  
 kālānusārī sthauṇeyaśaileyaghanapadmakam || 
 AS.Utt.42.80
                         kuṭanneṭalāpunnāganatakuṣṭhīprayaṅgukam |  
 lodhraguggulutālīsapippalīsvarṇagairikam || 
 AS.Utt.42.81  sinduvāraḥ sitaḥ śuṇṭhī
                        dhyāmakaṃ lavaṇottamam |  
 ślakṣṇacūrṇīkṛtaṃ śṛṅge nidadhyānmākṣikadrutam || 
 AS.Utt.42.82  tārkṣyastārkṣyopamaḥ
                        pānanāvanābhyañjanāñjanaiḥ |  
 agadastakṣakasyāpi viṣavegaṃ nivartayet || 
 AS.Utt.42.83  lodhraṃ śirīṣaṣuṣpāṇi
                        samaṅgā hiṅgu reṇukāḥ |  
 kaṇoṣaṇailānepālī vacā yaṣṭī madhūtpalam || 
 AS.Utt.42.84  sinduvārakamandāramūlaṃ
                        bījaṃ karañjajam |  
 jyotiṣmatī nataṃ kuṣṭhaṃ śvetā ca girikarṇikā || 
 AS.Utt.42.85  cūrṇitaḥ kanyayā
                        kṣaudragopittābhyāṃ ca vartitaḥ |  
 agado hanti sarpākhukaṇabhaṃ ca sṛgālajam || 
 AS.Utt.42.86  biḍālakāṇḍacitrotthaṃ viṣaṃ
                        bhūtagrahaṃ jvaram |  
 apasmāragrahonmādagulmājīrṇaṃ viṣūcikām || 
 AS.Utt.42.87  bilvasya mūlaṃ surasasya
                        puṣpaṃ phalaṃ karañjasya nataṃ surāhvam |  
 phalatrayaṃ vyoṣaniśādvayaṃ ca bastasya mūtreṇa susūkṣmapiṣṭam || 
 AS.Utt.42.88
                         bhujaṅgalūtonduruvṛścikādyairviṣūcikājīrṇagājvaraiśca |  
 ārttān narān bhūtavidharṣitāṃśca svasthīkarotyañjanapānanasyaiḥ || 
 AS.Utt.42.89  trivṛdviśalyā madhukaṃ niśe
                        lavaṇapañcakam |  
 maṃjiṣṭhā tryūṣaṇaṃ tadvat kalkayet sa mahāgadaḥ || 
 AS.Utt.42.90  māṃsīhareṇutriphalā muruṅgī
                        madhuyaṣṭikā |  
 maṃjiṣṭā padmakāśokakuṣṭhatālīsacandanam || 
 AS.Utt.42.91  sugandhikailā kiṇihī
                        tvakpaṭolī mṛgādinī |  
 bhārṅgī viḍaṅgaṃ pālindī pāṭhā kroṣṭukamekhalā || 
 AS.Utt.42.92  puṣpamāruṣkaraṃ patraṃ
                        saurasaṃ kramukaṃ puram |  
 pittaṃ nakulamārjāragodhāśalyakasūkarāt || 
 AS.Utt.42.93  pṛṣatāccitrapatrācca
                        gośṛṅge pūrvavat sthitaḥ |  
 yatra gehe na tatrāhikīṭādibhyo bhayodbhavaḥ || 
 AS.Utt.42.94  etena bherīpaṭahāḥ
                        patākāśca pralepitāḥ |  
 ārṣabheṇa viṣaṃ ghnanti sparśaśravaṇadarśanaiḥ || 
 AS.Utt.42.95  pralepādyaiśca niśśeṣaṃ
                        daṃśādapyuddharedviṣam |  
 bhūyo vegāya jāyeta śeṣaṃ dūṣīviṣāya vā || 
 AS.Utt.42.96  viṣāpāyenilaṃ kruddhaṃ
                        snehādibhirupācaret |  
 tailamadyakulatthāmlavarjyaiḥ pavananāśanaiḥ || 
 AS.Utt.42.97  pittaṃ pittajvaraharaiḥ
                        kaṣāyasnehabastibhiḥ || 
 AS.Utt.42.98  samākṣikeṇa vargeṇa
                        kaphamāragvadhādinā || 
 AS.Utt.42.99  sitā vaigandhiko drākṣā
                        payasyā madhukaṃ madhu |  
 pānaṃ samantrapūtāmbuprokṣaṇaṃ sāntvaharṣaṇam |  
 sarpāṅgābhihate yuñjyāttathā śaṅkāviṣārdite || 
 AS.Utt.42.100
                         pūtanopratakūṣmāṇḍapiśācādyā naradviṣaḥ |  
 hanyurauṣadhavīryāṇi rakṣākarmaṇyavāritāḥ |  
 tasmādrakṣāṃ prayuñjīta rakṣogaṇanivāriṇīm || 
 AS.Utt.42.101  gomayena susammṛṣṭe
                        dhūpāgarusudhūpite |  
 gandhamālyopahārādyairgṛhe pūjitadaivate || 
 AS.Utt.42.102  sūtrakārān samabhyarcya
                        śaṅkarāstikakāśyapān |  
 santarpya havyakavyābhyāṃ samiddhānanaladvijān || 
 AS.Utt.42.103  prāṅmukhāyopaviṣṭāya
                        viṣārtāya cikitsakaḥ |  
 uttarābhimukho yuñjyādvidyāṃ mantrāṇi bheṣajam || 
 AS.Utt.42.104
                         samapramāṇairharitairdarbhaiḥ prāgabhimantritaiḥ |  
 acchinnāgraiḥ samūlaiśca kuryāttasyāpamārjanam || 
 AS.Utt.42.105  brāhmādyai ragadairenaṃ
                        nityamevānulepayet |  
 sañjīvanādīn pānādau daṃśalepe ca yojayet || 
 AS.Utt.42.106  pūrṇakumbhaṃ sakusumaṃ
                        sarṣapān chāgalaṃ payaḥ |  
 śastraṃ dūrvāṃ madhu ghṛtaṃ kuryāddaṣṭasya mūrddhataḥ |  
 evaṃ śāmyati saptāhādviṣamātmavataḥ sataḥ || 
 AS.Utt.42.107  karketanaṃ marakataṃ
                        vajraṃ vāraṇamauktikam |  
 vaiḍūryaṃ gardabhamaṇiṃ picukāṃ viṣamuṣṭikām || 
 AS.Utt.42.108  himavadgirisambhūtāṃ
                        somarājīṃ punarnavām |  
 tathā droṇaṃ mahādroṇaṃ mānasīṃ sarpajaṃ maṇim |  
 viṣāṇi viṣaśāntyarthaṃ vīryavanti ca dhārayet || 
 AS.Utt.42.109  chatrī jharjharapāṇiśca
                        caredrātrau viśeṣataḥ |  
 tacchāyāśabdavitrastāḥ praṇaśyantibhujaṅgamāḥ || 
 | iti dvicatvāriṃśo 'dhyāyaḥ |  
 
 
                    atha tricatvāriṃśo 'dhyāyaḥ | 
                     AS.Utt.43.1  athātaḥ kīṭaviṣapratiṣedhaṃ
                        nāmādhyāyaṃ vyākhyāsyāsyāmaḥ |  
 iti ha smāhurātreyādayo maharṣayaḥ || 
 AS.Utt.43.2  sarpāṇāmeva
                        viṇmūtraśukrāṇḍaśavakothajāḥ |  
 doṣairvyastaiḥ samastaiśca yuktāḥ kīṭāścaturvidhāḥ || 
 AS.Utt.43.3  kumbhīnasastuṇḍikerī śṛṅgī
                        śatakulīrakaḥ |  
 ucciṭiṅgognināmā ca cicciṭāṅgo mayūrakaḥ |  
 ahijorabhrakābartaśārikāmukhavaidalāḥ || 
 AS.Utt.43.4  śarāvakurdau
                        paruṣaścitraśīrṣo hi jārakaḥ |  
 aṣṭādaśeti vāyavyāḥ kīṭā vātaprakopanāḥ || 
 AS.Utt.43.5  kauṇḍinyakaḥ kaṇabhako varaṭī
                        patravṛścikaḥ |  
 vināsikā brāhmaṇikā vindulo bhramarastathā || 
 AS.Utt.43.6  bāhyakī picciṭaḥ kumbhī
                        varcaḥkīṭorimedakaḥ |  
 dundubhiḥ padmakīṭaśca makaraḥ śatapādakaḥ || 
 AS.Utt.43.7  pañcālaḥ pākamatsyaśca
                        sūkṣmatuṇḍotha gardabhiḥ |  
 klītaḥ kṛmiśarārī ca yaścāpyutkleśakaḥ smṛtaḥ |  
 caturviṃśatirāgreyāḥ kīṭāḥ pittavikāradāḥ || 
 AS.Utt.43.8  viśvambharaḥ pañcaśuṣkaḥ
                        pañcakṛṣṇotha kokilaḥ |  
 sthairyakaḥ pracalākaśca vaṭabhaḥ kiṭibho jaṭī || 
 AS.Utt.43.9  sūcīmukhaḥ kṛṣṇagodhā dabhraḥ
                        kāṣāyavāsikaḥ |  
 trayodaśaite nirdiṣṭāḥ saumyāḥ śleṣmaprakopaṇāḥ || 
 AS.Utt.43.10  tuṅganāsaścipilakastālako
                        vāhakastathā |  
 koṣṭhāgārī kṛmikaro yaśca maṇḍalapucchakaḥ || 
 AS.Utt.43.11  tuṇḍanābhaḥ sarṣapako
                        madguliḥ śambukastathā |  
 agnikīṭaśca saṅkīrṇā dvādaśa prāṇanāśanāḥ || 
 AS.Utt.43.12
                         daṣṭasyakīṭairvāyavyairdaṃśastodarujolbaṇaḥ |  
 āgneyairalpasaṃsrāvo dāharāgavisarpavān |  
 pakkapīluphalaprakhyaḥ kharjūrasadṛśotha vā || 
 AS.Utt.43.13  kaphādhikairmandarujaḥ
                        pakkodumbarasannibhaḥ |  
 srāvāḍhyaḥsarvaliṅgastudaṃśaḥ syātsānnipātikaiḥ || 
 AS.Utt.43.14  vegāśca sarpavacchopho
                        varddhiṣṇurvisraraktatā |  
 śirokṣigauravaṃ mūrcchā bhramaḥ śvāsotivedanā || 
 AS.Utt.43.15  sarveṣāṃ karṇikā śopho
                        jvaraḥ kaṇḍūrarocakaḥ || 
 AS.Utt.43.16  vātikaḥ pakṣavātena
                        sparśāddaśati paittikaḥ |  
 mukhena ślaiṣmikaḥ kīṭaḥ sarvathā sānnipātikaḥ || 
 AS.Utt.43.17  daṣṭasya kaṇabhaiḥ śopho
                        visarpo vamathurjvaraḥ |  
 daṃśaśca karṇikākāraḥ śyāvarakto viśīryate || 
 AS.Utt.43.18  trikaṇṭakaistu daṣṭasya
                        nānāvarṇotha vā sitaḥ |  
 daṃśo bhavecchvayathumān moho bhedaśca varcasaḥ || 
 AS.Utt.43.19  kṛkalāserddhacandrābhaḥ
                        srāvavāt bhṛśalohitaḥ |  
 daṃśo raktaiścitaḥ sphoṭaiḥ saśūlairdambhavodbhavaḥ || 
 AS.Utt.43.20  ekadaṃṣṭrārpitaḥ pītaḥ
                        kaṇḍūmān dārduraḥ saruk |  
 daṃśo daṣṭaḥ satṛṇnidro mūrcchāvān haritaṃ vamet || 
 AS.Utt.43.21  mātsyo daṃśaḥ sarugdāhaḥ
                        prāgevokto jalaukasām |  
 viśvambharakṛto daṃśaḥ śophakaṇḍūrujānvitaḥ |  
 kaphodvamamatīsāraṃ kurute koṭhajanma ca || 
 AS.Utt.43.22  pītaḥ śatapadīdaṃśaḥ
                        svedarugrāgaśophavān |  
 atasīpuṣpavarṇo vā piṭakāvān bhramagradaḥ || 
 AS.Utt.43.23  gṛhagodhikayā
                        sghedatodaśvayathudāhavān |  
 kledī ca daṃśo daṣṭasya hṛspīḍā granthisambhavaḥ || 
 AS.Utt.43.24  kaṇḍūmān
                        maśakairīṣacchvayathurmandavedanaḥ |  
 asādhyakīṭasadṛśamasādhyamaśakakṣatam || 
 AS.Utt.43.25  prāyeṇa makṣikā netre
                        daśanti śvayathūlvaṇaḥ |  
 taddaṃśo dāhakaṇḍūmāṃstāsāṃ tu sthālikāṃ tyajet |  
 tadṛṣṭe piṭakā śyāvā srāviṇī bhūryupadravā || 
 AS.Utt.43.26  rugvān pipīlikādaṃśo
                        vahnineva ca dahyate || 
 AS.Utt.43.27  jalabindunibhaiḥ
                        sphoṭairdāhakaṇḍūrujānvitaiḥ |  
 yat gātramācitaṃ soṣma tadvidyādavamūtritam || 
 AS.Utt.43.28  vṛścikasya viṣaṃ
                        tīkṣṇamādau dahati vahnivat |  
 ūrdhvamārohati kṣipraṃ daṃśe paścāttu tiṣṭhati |  
 daṃśaḥ sadyotiruk śyāvastudyate sphuṭatīva ca || 
 AS.Utt.43.29  te
                        gavādiśakṛtkothaddigdhadaṣṭādikothataḥ |  
 sarpakothācca sambhūtā mandamadhyamahāviṣāḥ || 
 AS.Utt.43.30  mandāḥ pītāḥ sitāḥ śyāvā
                        rukṣāḥ karburamecakāḥ |  
 romaśā bahuparvāṇo lohitāḥ pāṇḍurodarāḥ || 
 AS.Utt.43.31  dhūmrodarāstriparvāṇo
                        madhyāstu kapilāruṇāḥ || 
 AS.Utt.43.32  piśaṅgāḥ śabalāścitrāḥ
                        śoṇitābhā mahāviṣāḥ || 
 AS.Utt.43.33  agnyābhā dvyekaparyāṇo
                        raktāsitasitodarāḥ || 
 AS.Utt.43.34  tairdaṣṭaḥ śūnarasanaḥ
                        stabdhagātro rujārditaḥ |  
 kharvaman śoṇitaṃ kṛṣṇamindriyārthanasaṃvidan || 
 AS.Utt.43.35  svidyan mūrcchan viśuṣkāsyo
                        vihṇalo vedanāturaḥ |  
 viśīryamāṇamāṃsaśca prāyaśo vijahātyasūn || 
 AS.Utt.43.36  ucciṭiṅgastu vaktreṇa
                        daśatyabhyadhikavyathaḥ || 
 AS.Utt.43.37  sādhyato vṛścikāt stambhaṃ
                        śephaso hṛṣṭaromatām |  
 karoti sekamaṅgānāṃ daṃśaḥ śītāmbuneva ca || 
 AS.Utt.43.38  uṣṭravarṇatayā proktaḥ sa
                        eva hyuṣṭradhūmakaḥ |  
 rātriko rātricārācca pṛthak tu kaṇabhādiṣu |  
 vikārasādhanābhedāt bhedāḥ santopi noditāḥ || 
 AS.Utt.43.39  vātapittottarāḥ kīṭā
                        ślaiṣmikāḥ kaṇabhondurāḥ |  
 prāyo vātolbaṇaviṣā vaścikāḥ soṣṭradhūmakāḥ || 
 AS.Utt.43.40  yatra yasyaiva doṣasya
                        liṅgādhikyaṃ pratarkayet |  
 tatra tasyauṣadhaiḥ kuryādviparītaguṇaiḥ kriyām || 
 AS.Utt.43.41  hṛtpīḍordhvānilaḥ stambhāḥ
                        sirāyāmosthi parvaruk |  
 ghūrṇanodveṣṭanaṃ gātraśyāvatā vātike viṣe || 
 AS.Utt.43.42  saṃjñānāśoṣṇaniśvāsau
                        hṛdāhaḥ kaṭukāsyatā |  
 māṃsāvadaraṇaṃ śopho raktapittaṃ ca paittike || 
 AS.Utt.43.43
                         chardyarocakahṛllāsaprasekotkleśapīnasaiḥ |  
 saśaityamukhamādhuryairvidyācchraleṣmādhikaṃviṣam || 
 AS.Utt.43.44  piṇyākena
                        vraṇālepastailābhyaṅgaśca vātike |  
 svedo nāḍīpulākādyairbṛṃhaṇaśca vidhirhitaḥ || 
 AS.Utt.43.45  paittikaṃ stambhayet sekaiḥ
                        pradehaiścātiśītalaiḥ || 
 AS.Utt.43.46
                         lekhanacchedanasvedavamanaiḥ ślaiṣmikaṃ jayet || 
 AS.Utt.43.47  kīṭānāṃ triprakārāṇāṃ
                        traividhyena kriyā hitā || 
 AS.Utt.43.48  ssvedālepanasekāṃstu koṣṇān
                        prāyovacārayet |  
 anyatra mūrcchitāddaṃśapākataḥ kothatopi vā || 
 AS.Utt.43.49  nṛkeśāḥ sarṣapāḥ pītā guḍo
                        jīrṇaśca dhūpanam |  
 viṣadaṃśasya sarvasya kāśyapaḥ paramabravīt || 
 AS.Utt.43.50  viṣaghnaṃ ca vidhiṃ sarvaṃ
                        kuryāt saṃśodhanāni ca || 
 AS.Utt.43.51  sādhayet sarpavaddaṣṭān
                        viṣograiḥ kīṭavṛścikaiḥ || 
 AS.Utt.43.52  taṇḍulīyakatulyāṃśāṃ
                        trivṛtāṃ sarpiṣā piben |  
 yāti kīṭaviṣaiḥ kampaṃ na kailāsa ivānilaiḥ || 
 AS.Utt.43.53  kṣīrivṛkṣatvagālepaḥ śuddhe
                        kīṭaviṣāpahaḥ |  
 muktālepo varaḥ śophatodadāhajvarapraṇut || 
 AS.Utt.43.54  vacā hiṅguviḍaṅgāni
                        saindhavaṃ gajapippalī |  
 pāṭhāprativiṣāvyoṣaṃ kāśyayena vinirmitam |  
 daśāṅgamagadaṃ pītvā sarvakīṭaviṣaṃ jayet || 
 AS.Utt.43.55  aikadhyaṃ
                        kīṭaviṣajinmahāsnehaṃ payo madhu |  
 śikhikukkuṭajaiḥ picchaiḥ satailalavaṇottamaiḥ |  
 dhūpo hanti kṛtaḥ śīghraṃ kīṭavṛścikajaṃ viṣam || 
 AS.Utt.43.56  viṣe kaṇabhaje
                        kuryādunduroktamupakramam |  
 śirīṣabījaṃ maṇḍūke lepaḥ snukkṣīrakalkitam |  
 madhu trikaṭukaṃ śvetapiṇḍāmūlaṃ ca matsyaje || 
 AS.Utt.43.57  vacāṃ vaṃśatvacaṃ pāṭhāṃ
                        nataṃ surasamañjarīm |  
 dve bale nākulīṃ kuṣṭhaṃ śirīṣaṃ rajanīdvayam || 
 AS.Utt.43.58  guhāmatiguhāṃ
                        śvetāmajagandhāṃ śilājatu |  
 kattṛṇaṃ kaṭabhīkṣāraṃ gṛhadhūmaṃ bhanaśśilām || 
 AS.Utt.43.59  rohītakaṃ ca pittena
                        kalkayet sa varo 'gadaḥ |  
 viśvambharādiṣvālepanāvanāñjanapānataḥ || 
 AS.Utt.43.60  svarjikājaśakṛtkṣāraḥ
                        surasaḥ sākṣipīḍakaḥ |  
 madirāmaṇḍasaṃyukto hitaḥ śatapadīviṣe || 
 AS.Utt.43.61  kapitthamakṣipīḍorkabījaṃ
                        trikaṭukānvitam |  
 karañjo dve haridre ca gṛhagodhīviṣāpahaḥ || 
 AS.Utt.43.62  kākāṇḍayuktaḥ sarveṣāṃ
                        viṣāṇāṃ taṇḍulīyakaḥ |  
 praśasto barhiṇoṇḍena tadvadvāyasapīlukaḥ || 
 AS.Utt.43.63  tagaraṃ nāgaraṃ nāgakesaraṃ
                        maricāni ca |  
 prayuktaṃ pānalepābhyāṃ makṣikāviṣanāśanam || 
 AS.Utt.43.64  sitāsite ca lavaṇe maricaṃ
                        ca sanāgaram |  
 phaṇijjakarasopetaṃ varaṭīnāṃ viṣāpaham || 
 AS.Utt.43.65  sadyo vṛścikajaṃ daṃśaṃ
                        cakratailena secayet |  
 vidārigandhāsiddhena kavoṣṇenetareṇa vā || 
 AS.Utt.43.66  lavaṇottamayuktena sarpiṣā
                        vā punaḥ punaḥ |  
 siñcetkoṣṇāranālena sakṣīralavaṇena vā |  
 upanāho ghṛte bhṛṣṭaḥ kalkojājyāḥ sasaindhavaḥ || 
 AS.Utt.43.67  ādaṃśaṃ sveditaṃ cūrṇaiḥ
                        pracchāya pratisārayet |  
 rajanīsaindhavavyoṣaśirīṣaphalapuṣpajaiḥ || 
 AS.Utt.43.68  mātuluṅgāmlagomūtrapiṣṭaṃ
                        ca surasāgrajam |  
 lepaḥ sukhoṣṇaśca hitaḥ piṇyāko gomayopi vā || 
 AS.Utt.43.69  pāne sarpirmadhuyutaṃ
                        kṣīraṃ vā bhūriśarkaram |  
 guḍodakaṃ vā suhimaṃ cāturjātakavāsitam || 
 AS.Utt.43.70  palāśabījaṃ śūlaghno
                        leporkakṣīrabhāvitam |  
 pārāvataśakutpathyā tagaraṃ viśvabheṣajam |  
 bīja pūrarasonmiśraṃ varo 'yaṃ vṛścikāgadaḥ || 
 AS.Utt.43.71  manohnā saindhavaṃ hiṅgu
                        mālatīpallavāni ca |  
 gośakṛdrasapiṣṭeyaṃ guṭikā vṛścikārdite || 
 AS.Utt.43.72  laśuno maricaṃ hiṅgu
                        surasaṃ viśvabheṣajam |  
 arkakṣīreṇa guṭikā vṛścikārditaśaṅkarī || 
 AS.Utt.43.73  saśaivaloṣṭradaṃṣṭrā ca
                        hanti vṛścikajaṃ viṣam || 
 AS.Utt.43.74  hiṅgunā haritālena
                        mātuluṅgarasena ca |  
 lepāñjanābhyāṃ guṭikā paramaṃ vṛścikāpahā || 
 AS.Utt.43.75  karañjārjunaśelūnāṃ
                        kaṭabhyāḥ kuṭajasya ca |  
 śirīṣasya ca puṣpāṇi mastunā daṃśalepanam || 
 AS.Utt.43.76  pippalīṃ maricaṃ yaṣṭiṃ
                        śvetāṃ surasamañjarīm |  
 sahadevāmapāmārgaṃ taṇḍulīyaṃ ca kalkayet |  
 kutalakṣāratoyena lepo 'liviṣanāśanaḥ || 
 AS.Utt.43.77  yo muhyati praśvasiti
                        pralapatyugravedanaḥ |  
 tasya pathyāniśākṛṣṇāmañjiṣṭhātiviṣoṣaṇam |  
 sālābuvṛntaṃ vārtākarasapiṣṭaṃ pralepanam || 
 AS.Utt.43.78  ādaṃśe yasya kaṇḍūḥsyāt
                        kothaḥ koṭhaṃ ca dāruṇam |  
 tasya lepastrikaṭukaṃ yavakṣārokṣipīḍakaḥ || 
 AS.Utt.43.79
                         pārāvataśakṛtkāntāsvarjjikāgnihareṇavaḥ |  
 rasena mātuluṅgasya kṣīreṇārkasyavā drutāḥ || 
 AS.Utt.43.80  hṛdayaṃ pīḍyate yasya
                        mūrcchā cimicimāyanam |  
 dantauṣṭhadaṃśo romṇāṃ ca harṣastasya nivartate |  
 vego viṣasya pañcāhānnaiva vā kriyayā vinā || 
 AS.Utt.43.81  tatra kurvīta daṃśasya
                        lepanaṃ mastukalkitaiḥ |  
 śvetapāṭalyativiṣāharidrāhariṇīnataiḥ |  
 bilvamūlayavakṣārasūkṣmamāgadhikāyutaiḥ || 
 AS.Utt.43.82  utkṛtyata ivādaṃśaḥ śūnaḥ
                        klinno hatacchaviḥ |  
 jambūphalanibhaṃ raktaṃ kūjan vamati veṣṭate || 
 AS.Utt.43.83  indriyārthaṃ na jānāti
                        prasvidyati ca yo muhuḥ |  
 svarjikākuṣṭhatagaranākulīpīlupippalīḥ |  
 bṛhatīṃ cācchasurayā tasya piṣṭvā vilepanam || 
 AS.Utt.43.84  sarvatra cogrāliviṣe
                        pāyayenmadhusarpiṣī |  
 vidhyet sirāṃ vidadhyācca vamanāñjananāvanam |  
 uṣṇasnigdhāmlamadhuraṃ bhojanaṃ cānilāpaham || 
 AS.Utt.43.85  nāgaraṃ gṛhakapotapurīṣaṃ
                        bījapūrakaraso haritālam |  
 saindhavaṃ ca vinihantyagado 'yaṃ lepato 'likulajaṃ viṣamāśu || 
 AS.Utt.43.86  ante vṛścikadaṣṭānāṃ
                        samudīrṇe bhṛśaṃ viṣe |  
 viṣeṇālepayeddaṃśaṃ sthāvareṇa yathocitam || 
 AS.Utt.43.87  kriyeyamucciṭiṅgepi
                        pratilomaṃ ca pāṃsubhiḥ |  
 udvartanaṃ sukhāmloṣṇaistathā pracchādanaṃ ghanaiḥ || 
 AS.Utt.43.88  kuṭajasya phalaṃ kuṣṭhaṃ
                        mālatī phalinī natam |  
 tiktekṣvākuśca piṣṭāni pānapnadhdmanādibhiḥ || 
 AS.Utt.43.89  vṛścikondurulūtānāṃ
                        sarpāṇāṃ ca viṣāpaham |  
 samānamamṛtenedaṃ garaśeṣaṃ ca nāśayet || 
 AS.Utt.43.90  arkasya dugdhena
                        śirīṣabījaṃ trirbhāvitaṃ pippalicūrṇamiśram |  
 eṣo 'gado hanti viṣāṇi kīṭabhujaṅgalūtonduruvṛścikānām || 
 | iti tricatvāriṃśo 'dhyāyaḥ |  
 
 
                    atha catuścatvāriṃśo 'dhyāyaḥ | 
                     AS.Utt.44.1  athāto lūtāpratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.44.2  viśvāmitrāya ruṣṭasya
                        vasiṣṭhasya lalāṭajāḥ |  
 svedaleśāḥ smṛtā lūtā lūne ye patitāstṛṇe || 
 AS.Utt.44.3  khāṇḍave dahyamānānāmasurāṇāṃ
                        śarīrataḥ |  
 ye sphuliṅgā viniśceruste lūtā iti kecana || 
 AS.Utt.44.4  anye vadanti bhuktasya
                        duṣṭasyānnasya mūrcchanāt |  
 sambhavanti viṣasphoṭā ye lūtāḥ kīṭalakṣaṇam |  
 yathāsvaṃ dhārayantaste lūtāḥ kīṭāśca saṃjñitāḥ || 
 AS.Utt.44.5  tatra ghoratamā lūtā
                        bhidyante tā api tridhā |  
 takṣṇimadhyāvaratvena ghnanti vāśvacikitsitāḥ |  
 saptāhena daśāhena pakṣeṇa ca paraṃ kramāt || 
 AS.Utt.44.6  kapilāgnimukhī pītā padmā
                        mūtrā sitāsitā |  
 āgneyyaḥ svedajāḥ sapta lūtāḥ pittavikāradāḥ || 
 AS.Utt.44.7  pāṇḍurā raktapadikā bhṛṅgā
                        piṅgā trimaṇḍalā |  
 pūtirvīrāṇḍajāḥsapta saumyāḥ śleṣmavikāradāḥ || 
 AS.Utt.44.8  kumudālaviṣā raktā ścitrā
                        santā nimecakā |  
 kasanā codbhidāḥ sapta vāyavyā vāyurogadāḥ || 
 AS.Utt.44.9  kākāṇḍyeṇapadī lājā vaidehī
                        jālinī tathā |  
 mālāguṇā suvarṇā ca miśrāḥ saptopapādikāḥ || 
 AS.Utt.44.10  vyāpnuvantyāśu gātrāṇi
                        jvalatpāvakasannibhāḥ |  
 sannipātakṛto 'sādhyāḥ sādhyāḥ kṛcchreṇacetarāḥ || 
 AS.Utt.44.11  tā daśanti site pakṣe 'site
                        sandhau sadaiva ca || 
 AS.Utt.44.12  daṃśaḥ sāmānyatastāsāṃ
                        dadrumaṇḍalasannibhaḥ |  
 sito 'sito 'ruṇaḥpītaḥśyāvo vā mṛdurunnataḥ || 
 AS.Utt.44.13  madhye kṛṣṇo 'thavā śyāvaḥ
                        paryante jālakāvṛtaḥ |  
 visarpavāñchophayutastapyate bahuvedanaḥ || 
 AS.Utt.44.14
                         jvarāśupākavikledakothāvadaraṇānvitaḥ |  
 kledena yatspṛśatyaṅgaṃ tatrāpi kurute vraṇam || 
 AS.Utt.44.15
                         śvāsadaṃṣṭrāśakṛnmūtraśukralālānakhārtavaiḥ |  
 aṣṭābhirudvamantyetā viṣaṃ vaktrādviśeṣataḥ || 
 AS.Utt.44.16  śvāsena daṃśaḥ sahasā
                        śūyate jvaradāhavān |  
 daṃṣṭrākṛtastūgrataro vivarṇaḥ kaṭhitaḥ sthiraḥ || 
 AS.Utt.44.17
                         gambhīraśophavastodavedanādāhasaṃyutaḥ |  
 durgandhī śakṛtā dāhakaṇḍūcimicimānvitaḥ || 
 AS.Utt.44.18  pacyate cāśu pakvaśca
                        pāṇḍuḥ pīluphalopamaḥ |  
 mūtreṇa raktaparyanto madhye kṛṣṇo viśīryate || 
 AS.Utt.44.19  āvartasadṛśaḥ śūnaḥ pūtiḥ
                        sarpati dahyate |  
 śukreṇa granthisaṃsthānaḥ kaṭhinastīvravedanaḥ || 
 AS.Utt.44.20  alpamūlolparukvoṭho lālayā
                        kaṇḍuro mṛduḥ |  
 nakhena coṣapiṭakākaṇḍūdhūmāyanānvitaḥ |  
 kiṃśukodaravarṇastu rajasā cañcumālavān || 
 AS.Utt.44.21  lūtā
                        nābherdaśantyūrdhvamūrdhvaṃ cādhaśca kīṭakāḥ |  
 taddūṣitaṃ ca vastrādi dehe pṛktaṃ vikārakṛt || 
 AS.Utt.44.22  dinārdhaṃ lakṣyate naiva
                        daṃśo lūtāviṣodbhavaḥ || 
 AS.Utt.44.23  sūcīvyadhavadābhāti tatosau
                        prathame 'hani |  
 avyaktavarṇaḥ pracalaḥ kiñcit kaṇḍūrujānvitaḥ || 
 AS.Utt.44.24  dvitīye 'tyunnatonteṣu
                        piṭakairiva cācitaḥ |  
 vyaktavarṇo nato madhye kaṇḍūmān granthisannibhaḥ || 
 AS.Utt.44.25  tṛtīye sajvaro
                        romaharṣakṛdraktamaṇḍalaḥ |  
 śarāvarūpastodāḍhyo romakūpeṣu sāsravaḥ || 
 AS.Utt.44.26  mahāṃścaturthe
                        śvayathustāpaśvāsabhramapradaḥ || 
 AS.Utt.44.27  vikārān kurute tāṃstān
                        pañcame viṣakopajān |  
 ṣaṣṭhe vyāpnoti marmāṇi saptame hanti jīvita || 
 AS.Utt.44.28  viṣamityatitīkṣṇānāmitare
                        vibhajedataḥ || 
 AS.Utt.44.29  viṣaṃ śāmyati
                        sarvāsāmekaviṃśatirātrataḥ || 
 AS.Utt.44.30  daṃśaḥ pittātmako
                        dāhatṛṭsphoṭajvaradāhavān |  
 saśophaḥ kaṭhinaḥ pāṇḍuḥ kaṇḍūmān ślaiṣmikolparuk |  
 vātikaḥ paruṣaḥ śyāvaḥ parvabhedādirukkaraḥ || 
 AS.Utt.44.31
                         sarpajñānoditairliṅgairddoṣodrekaṃ ca lakṣayet || 
 AS.Utt.44.32  tridoṣāḥ prāyaśaḥ sarvā
                        lūtāḥ pittakaphādhikāḥ || 
 AS.Utt.44.33  prāṇāntikīṣu
                        hṛnmohaśvāsahidhmāśirograhāḥ |  
 śvetāsitāḥ pītaraktāḥ piṭakāḥ śvayathūdbhavaḥ || 
 AS.Utt.44.34
                         veputhurvamathurdāhastṛḍāndhyaṃ vakranāsatā |  
 śyāvoṣṭhavaktradantatvaṃ pṛṣṭhagrīvāvabhañjanam |  
 pakvajambūsavarṇaṃ ca daṃśāt sravati śoṇitam || 
 AS.Utt.44.35  athāśu lūtādaṣṭasya
                        śastreṇādaṃśamuddharet |  
 dahet jāṃbavoṣṭhādyairna tu pittottaraṃ dahet || 
 AS.Utt.44.36  karkaśaṃ bhinnaromāṇaṃ
                        marmasandhyādisāṃśritam |  
 prasṛtaṃ sarvato daṃśaṃ na chindīta dahet vā || 
 AS.Utt.44.37
                         lepayeddagdhamagadairmadhusaindhavasaṃyutaiḥ |  
 suśītaiḥ secayeccānu kaṣāyaiḥ kṣīrivṛkṣajaiḥ || 
 AS.Utt.44.38  sarvatopaharedraktaṃ
                        śṛṅgādyaiḥ sirayāpi vā |  
 srute rakte parīṣeko ghṛtakṣīrādibhirhitaḥ || 
 AS.Utt.44.39
                         prapauṇḍarīkaddrīberasārivośīrajīvakāḥ |  
 lodhracandanajīvantīmañjiṣṭhāsarjavañjulāḥ || 
 AS.Utt.44.40
                         mṛṇālabisaśaivālakumudotpalagairikāḥ |  
 nyagrodhodumbarāśvatthaniculaplakṣavetasāḥ || 
 AS.Utt.44.41
                         samaṅgāpāṭalīgundrākākolīśataparvikāḥ |  
 śirīṣadhātakīmūrvāvidārīpadmakiṃśukāḥ || 
 AS.Utt.44.42  śṛṅgāṭakaṃ
                        kośavatīvāyasīsomarājayaḥ |  
 madhukāṃśumatīmūrvā yathālābhaṃ samāhṛtāḥ |  
 śastaḥ paryuṣito lepaḥ saghṛtaḥ paittike varṇe || 
 AS.Utt.44.43
                         śyāmādvayaniśāmustānakharāsnāmahāsahāḥ |  
 vāsāpattaṅgasuvahānākulīgirikarṇikāḥ || 
 AS.Utt.44.44
                         sarpagandhāyavaphalānirguṇḍyaśmantakasthirāḥ |  
 śukākhyā mahiṣakrāntā kuṣṭhendrayavakuṅkumam || 
 AS.Utt.44.45  karavīrāgarunataṃ sugandhā
                        sinduvārakam |  
 āsphoṭagundrā ca hitā pralepaḥ ślaiṣmike viṣe || 
 AS.Utt.44.46
                         bimbīvidulabandhūkakovidārapalāśakāḥ |  
 suvahāriṣṭakabrāhmīguḍūcīviśvasairyakāḥ || 
 AS.Utt.44.47  siddhārthakā devadāru
                        viḍaṅgānīndravāruṇī |  
 śatāvarīlāṅgalikīrājavṛkṣapunarnavāḥ || 
 AS.Utt.44.48  jīvantī vāyasī bhārṅgī
                        katakendrayavārjunāḥ |  
 misivyāghrapadīsiṃhapucchīmaṇḍalaparṇikāḥ || 
 AS.Utt.44.49  śvadaṃṣṭrā kolabṛhatī
                        revatī śvetapuṣpikā |  
 prapunnāṭaḥ kuravakaḥ pralepo vātike viṣe || 
 AS.Utt.44.50  sarvatraiva ca śasyante
                        bodhiśleṣmātakākṣakāḥ || 
 AS.Utt.44.51  udīrṇadoṣān balino viṣe
                        mahati vābhayen |  
 kākaṇḍakīkośavatī lodhrendrayavasaindhavaiḥ || 
 AS.Utt.44.52
                         paṭolapatramaricakaraghāṭapriyaṅgubhiḥ |  
 kṛṣṇāśukanasānīpanimbasaptāhvayaṣṭibhiḥ || 
 AS.Utt.44.53  virecayecca
                        triphalātrivṛttrikaṭusaindhavaiḥ |  
 sadantīpūgamṛdvīkā viḍaṅgairathavā pacet |  
 ebhiḥ palārdhikaiḥ prasthaṃ samabrāhmīrasaṃ ghṛtāt || 
 AS.Utt.44.54  pañcamūlaśṛtaṃ kṣīraṃ toyaṃ
                        vā śodhanauṣadhaiḥ |  
 yathāsvaṃ kalkitairyuktaṃ pṛthagdadyādvirecanam || 
 AS.Utt.44.55
                         pippalīpippalīmūlaśuṇṭhīndrayavasaindhavaiḥ |  
 pāṭhājamodāyaṣṭyāhvamustāsarṣapadārubhiḥ || 
 AS.Utt.44.56  laghunā pañcamūlena
                        saralena ca sādhitā |  
 peyā saṃsarjane yojyā saghṛtā viṣanāśinī || 
 AS.Utt.44.57  ādhmānahidhmāśvāseṣu
                        pṛṣṭhagrīvāvabhañjane |  
 saṅkocastambhakampeṣu śūleṣvardhāvabhedake || 
 AS.Utt.44.58  vātarogeṣu cānyeṣu
                        parvabhedārditādiṣu |  
 eraṇḍavilvasaralacirivilvārkapāṭalīḥ || 
 AS.Utt.44.59  śigrupāṭhā kuśavṛṣaṃ
                        vidulaṃ ca jale pacet |  
 kanīyaḥ paścamūlaṃ ca tasmin maṇḍaṃ pacet ghṛtāt || 
 AS.Utt.44.60  dviguṇe tulyagokṣīre
                        piṣṭairyaṣṭīniśānataiḥ |  
 surāhvavellasaralaśatāhvālodhragairikaiḥ || 
 AS.Utt.44.61
                         payasyākuṣṭhāgāṅgeyīkṛṣṇāmadanasaindhavaiḥ |  
 bastau pratyāgateśnīyāt pañcamūlānvitaiḥ rasaiḥ || 
 AS.Utt.44.62  nāvanaṃ gaurave śophe
                        lālāsrāve hanugrahe |  
 girikarṇī phalasaro bandhūkaṃ kiṇihī sitā || 
 AS.Utt.44.63
                         ṣaḍgranthālaśunavyoṣabṛhatīvellasaindhavam |  
 apāmārgaphalaṃ bhārṅgī nākulī sarpagandhikā || 
 AS.Utt.44.64  śyāmā yavaphalā bījaṃ
                        phaṇijjakaśirīṣayoḥ |  
 vārtākarasapiṣṭāni nasyaṃ viṣaharaṃ param || 
 AS.Utt.44.65  viriktaśirasaścāsya
                        sarpirmaṇḍonu nāvanam || 
 AS.Utt.44.66
                         netroparodhaśvayathukaṇḍūnidrāsamāgame |  
 vacāmanohvātrikaṭutriphalālodhragairikāḥ || 
 AS.Utt.44.67  śaṅkho nīlotpalaṃ tāmraṃ
                        hema pravālakam |  
 jīvantī laśunaṃ kuṣṭhaṃ katakaṃ mārkavaṃ natam || 
 AS.Utt.44.68  prapaiṇḍarīkaṃ madhukaṃ
                        karañjaphalasaindhavam |  
 niśe phaṇijjakaṃ tutthaṃ srotoñjanarasāñjane |  
 meṣaśṛṅgayāśca kusumaṃ piṣṭaṃ govāriṇāñjanam || 
 AS.Utt.44.69
                         surasaprasavavyoṣavilvamūlasurāhvayam |  
 haridrā chāgalīmūtraṃ lūtākīṭaghnamañjanam || 
 AS.Utt.44.70
                         śirīṣapadmakośīrapāṭalīsinduvārakam |  
 kṣīriśuṅganatodīcyasārivākuṣṭhacandanam || 
 AS.Utt.44.71  śelusvarasapiṣṭoyamagado
                        nāvaneñjane |  
 pāne pralepe seke ca lūtāsu paramaṃ hitaḥ || 
 AS.Utt.44.72  payasyā
                        madhumṛdvīkāśvadaṃṣṭrākṣīramoraṭāḥ |  
 gojīvidārīyaṣṭyāhvamadhukāni ca tadguṇaḥ || 
 AS.Utt.44.73  tathā śirīṣakusumaṃ
                        candralekhodbhavaṃ phalam |  
 surālā kaṭabhī jātiḥ śvetā ca girikarṇikā || 
 AS.Utt.44.74  tadvacca
                        yuñjyāttagarakuṣṭhanāgabalābalāḥ || 
 AS.Utt.44.75  haridrāyugalaṃ nāgadantī
                        lodhraṃ ca śābaram |  
 śirīṣapuṣpaṃ tagaraṃ sahadevā śatāvarī || 
 AS.Utt.44.76  punarnavā nāgabalā
                        sarpagandhā kuṭannaṭam |  
 gavādanī dantaśaṭhasomavalkendurājayaḥ |  
 viṣeṣu sarveṣvagadaḥ sakṣaudraḥ sarvakarmakṛt || 
 AS.Utt.44.77  sarpākṣī candanaṃ vakraṃ
                        mṛgākṣī gandhanākulī |  
 elā mahāsugandhā ca bastamūtreṇa kalkitaḥ |  
 lepe pāne ca lūtāsu nānena sadṛśogadaḥ || 
 AS.Utt.44.78
                         kaṭabhīmūlatagarasamaṅgodavadārubhiḥ |  
 bṛhatīdvayagāṅgeyīrocanācandanairghṛtam || 
 AS.Utt.44.79  siddhaṃ caturguṇakṣīraṃ
                        pānābhyañjanayorhitam |  
 lūtākaṇabhakīṭānāṃ viṣe paramadāruṇe || 
 AS.Utt.44.80  nivṛtte dāhaśophādau
                        karṇikāṃ pātayedvraṇāt || 
 AS.Utt.44.81  kusumbhapuṣpaṃ godantaḥ
                        svarṇakṣīrī kapotaviṭ |  
 trivṛtā saindhavaṃ dantī karṇikāpātanaṃ tathā || 
 AS.Utt.44.82  haridrā gugguluḥ kiṇvaṃ
                        vaṃśalekhaḥ kapotaviḍ |  
 tadvacca saindhavaṃ kuṣṭhaṃ dantīkaṭukadaugdhikam |  
 rājakrośātakīmūlaṃ kiṇvo vā mathitodbhavaḥ || 
 AS.Utt.44.83  karṇikāpātasamaye bṛṃhayeta
                        viṣāpahaiḥ || 
 AS.Utt.44.84  ṛtukāle ca lūtānāṃ yāvantaḥ
                        śukravindavaḥ |  
 dehe patanti tāvatyo jāyante karṇikāḥ samam || 
 AS.Utt.44.85  godantadantī trivṛtā
                        haridre saindhavaṃ tilāḥ |  
 madhukaṃ nimbapatrāṇi ghṛtaṃ ca vraṇaśodhanam || 
 AS.Utt.44.86
                         kāntāviḍaṅgakhadiranimbakampillakāmbudaiḥ |  
 sarjailādhātakīlohaiḥ siddhaṃ sarpirvraṇāpaham || 
 AS.Utt.44.87
                         śirīṣakaṭabhīśelukṣīrivṛkṣārjunatvacaḥ |  
 kalkacūrṇaparīṣekaiḥ kīṭalūtāvraṇāpahāḥ || 
 AS.Utt.44.88
                         śatāhvālodhrakāsīsadārvījambvasthirocanāḥ |  
 harītakī pūgaphalaṃ cūrṇoyaṃ vraṇaropaṇaḥ || 
 AS.Utt.44.89  lākṣā rajanyau mañjiṣṭhā
                        haritālaṃ manaśśilā |  
 sarpirmadhu ca lepoyaṃ tvagviśuddhikaraḥ param || 
 AS.Utt.44.90  romasañjananaṃ
                        kuryādyaduktaṃ vraṇasādhane || 
 AS.Utt.44.91  snehakāryamaśeṣaṃ ca
                        sarpiṣaiva samācaret |  
 viṣasya vṛddhaye tailamagneriva tṛṇolapam || 
 iti catuścatvāriṃśo 'dhyāyaḥ || 
 
 
                    atha pañcacatvāriṃśo 'dhyāyaḥ | 
                     AS.Utt.45.1  athātaḥ
                        pratyekalūtāpratiṣedhaṃ nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.45.2  ādaṃśe piṭakā tāmrā bhavet
                        kapilayā sthirā |  
 lasīkā romakūpeṣu dāho 'kṣṇo mūrdhni gauravam || 
 AS.Utt.45.3  pānanasyāñjanālepasekeṣvatra
                        prayojayet |  
 niśāpadmakakuṣṭhailākarañjakakubhatvacaḥ || 
 AS.Utt.45.4
                         sthirārkaparṇyapāmārgabrāhmījvalananākulīḥ |  
 athavā kuṣṭhapattaṅganakhajoṅgakakuṅkumam || 
 AS.Utt.45.5  agnimukhyātiruksphoṭaḥ
                        sambhavatyagnidagdhavat |  
 agnijvālāsamānena prasvidyati viṣoṣmaṇā || 
 AS.Utt.45.6  tṛḍdāhakampamūrcchāvān
                        pittāsramatisāryate |  
 yojayet pūrvavattatra pratyākhyāya tvarānvitaḥ || 
 AS.Utt.45.7  kuṣṭhalāmajjakośīramadhūkaṃ
                        madhukaṃ madhu |  
 lābhataḥ śītavīryāṇi tālīsaṃ gopakanyakām || 
 AS.Utt.45.8  pītayā
                        pītaviṇmūtradaṃśakledākṣidarśanam |  
 mūrcchācchardiṃśiroduḥkhajvarārocakaśūlavān || 
 AS.Utt.45.9  tatreṣṭāḥ
                        kaṭabhośīramuñjāvañjulapadmakāḥ |  
 vaṃśakāśārjunakuśāḥ śirīṣakiṇihītvacaḥ |  
 athavā vanyabālhīkakuṣṭhakesarajoṅgapham || 
 AS.Utt.45.10  padmābhaḥ padmayā sphoṭo
                        bhinno 'bhinnaḥ punarbhavet |  
 klidyatyāśu sravatyuṣṇaṃ kledaṃ sparśe 'tirukkaraḥ || 
 AS.Utt.45.11  tatra padmotpalānnālo
                        himavetasavañjulāḥ |  
 samṛṇālāḥ sakumudāḥ sakṣaudraghṛtaśarkarāḥ || 
 AS.Utt.45.12  pūtirmūtraviṣādaṃśo visarpī
                        kṛṣṇaśoṇitaḥ |  
 śvāsakāsajvaracchardiṃmūrchādāhabhramānvitaḥ || 
 AS.Utt.45.13
                         manaśśilālamadhukamadhūkotpalacandanam |  
 kuṣṭhālāmajjakośīrapadmakaṃ tatra bheṣajam || 
 AS.Utt.45.14  ādaṃśe śvetayā śvetā piṭakā
                        bhṛśakaṇḍulā |  
 dāhamūrchājvararujāvisarpakledakāriṇī || 
 AS.Utt.45.15  tatreṣṭāḥ
                        śītarāsnailāhareṇunalavañjulāḥ |  
 kuṣṭhamāṃsīnatośīrakāntādhyāmakapadmakāḥ || 
 AS.Utt.45.16  ādaṃśaḥ kṛṣṇayā kṛṣṇo
                        viṅgandhiḥ kledaśophavān |  
 utthāpyate kṛṣṇamasṛgduṣṭaṃ tatra ca bheṣajam |  
 mahāsugandhā sarpakṣī vakrailā gandhanākulī || 
 AS.Utt.45.17  śūnaḥ pāṇḍūrayā daṃśaḥ
                        śopho vaktrasya gauravam |  
 jvaro vighūrṇanaṃ jṛmbhā śiroruk tatra bheṣajam |  
 mūlaṃ vāruṇapuṣpāyā rocanā gośakṛdrasaḥ || 
 AS.Utt.45.18  āpāṇḍupiṭako daṃśaḥ
                        śophavān raktapādayā |  
 asrasruttatra naladasevyodīcyahimaṃ madhu || 
 AS.Utt.45.19  bhṛṅgābho bhṛṅgayā daṃśaḥ
                        piṭakā dāharukkarī |  
 koṭhaiśca cīyate gātraṃ tatra śastaṃ bhiṣagjitam |  
 aṅkolasāraḥ phalinī gavāṃ pittaṃ misirgadaḥ || 
 AS.Utt.45.20  piṅgayā vahnidagdhābho
                        daṃśaḥ sphoṭo bahusrutiḥ |  
 tībraśophajvararujāhṛtpīḍādāhatṛṅyutaḥ || 
 AS.Utt.45.21  tatrāgadaḥ sitā gundrā
                        mallikā madhukotpalam |  
 jīvaṃkaḥ kṣīriṇāṃ śuṅgā dvihimaṃ nāgakesaram || 
 AS.Utt.45.22  trimaṇḍalāyā bahalo daṃśaḥ
                        kṛṣṇaṃ sravatyasṛk |  
 arucirnetrayordāhaḥ kaluṣasrutidṛṣṭitā || 
 AS.Utt.45.23  vividhairmaṇḍalaiścāsya
                        śarīramupacīyate |  
 tatrārkamūladviniśāsurālāpṛśniparṇikāḥ |  
 dadhitthanākulībrāhmījyotiṣmatyo hito 'gadaḥ || 
 AS.Utt.45.24  ādaṃśaḥ pūtigandhāyā
                        visarpakledadāhavān |  
 alajīsannibho rugvān vibaddhapiṭakācitaḥ || 
 AS.Utt.45.25
                         bhārṅgīnidigdhikānimbapāṭalīsinduvārakam |  
 dūrvā haridre vāsā ca pūtigandhāviṣāpaham || 
 AS.Utt.45.26  citramaṇḍalavān daṃśaḥ
                        piṭakājālakāvṛtaḥ |  
 vīrāyā mūrdharuk śītajvarānnadveṣasaṃyutaḥ || 
 AS.Utt.45.27  haridre naladaṃ kuṣṭhamelā
                        surasamañjarī |  
 tagaraṃ ca śvapittena piṣṭaṃ vīrāviṣāpaham || 
 AS.Utt.45.28  daṃśaḥ kumudayā
                        dāhasphoṭasphuraṇatodavān |  
 picchilakledavisrāvī saśvāsassagalagrahaḥ |  
 pratyākhyāyātra kurvīta sāmānyoktaṃ kriyākramam || 
 AS.Utt.45.29  bhavantyalaviṣādaṃśe
                        pītalohitamaṇḍalāḥ |  
 piṭakāḥ sarṣapaprakhyāstāluśoṣo rujā jvaraḥ || 
 AS.Utt.45.30  chardirdāhaḥ
                        śiraḥkampastatra sevyaḥ samākṣikaḥ |  
 sakāsīsakahrīberaḥ sapippalivaṭāṅkuraḥ || 
 AS.Utt.45.31  raktānto raktayā daṃśaḥ
                        sapāṇḍupiṭakājvaraḥ |  
 śvetotisāraḥ śvasanaṃ dāhaḥ kledaḥ saśoṇitaḥ |  
 śastaṃ śelvarjunāmrātāttvaṅmūlaṃ sinduvārataḥ || 
 AS.Utt.45.32  ādaṃśe citrayā raktā piṭakā
                        visṛtā sthirā |  
 parvabhedaśirastāpajvaraśophā visarpiṇī || 
 AS.Utt.45.33  bhinnā kṛṣṇatvamabhyeti
                        pītāsrāvā mahāvraṇā |  
 tatreṣṭāḥ kuṣṭhanaladaśirīṣanalareṇukāḥ || 
 AS.Utt.45.34  daṃśe ca santānikayā
                        śūlamākulatāśruṇaḥ |  
 pradarākṣepakau tatra kesaraṃ kṣīriṇāṃ tvacaḥ |  
 āmrasya sinduvārasya mūlamaśmantakasya ca || 
 AS.Utt.45.35  piṭakā mecakā daṃśamadhye
                        jatukaṇopamā |  
 jvaraḥ śophotra vāruṇyāṃ rocanā rajanīdvayam || 
 AS.Utt.45.36  rājīmān kasanādaṃśaḥ
                        śiroruk śvāsakāsavān |  
 śītapicchilaraktasrudraktokaṃ tatra meṣajam || 
 AS.Utt.45.37  pāṇḍurakto 'tirugdaṃśaḥ
                        kākāṇḍyāḥ smṛtimoṣakṛt |  
 hidhmā śvasanatṛṇmūrcchā nidrākṣepakahṛdgadāḥ || 
 AS.Utt.45.38  raktāntarstveṇapādāyā
                        daṃśaḥ kṛṣṇatilākṛtiḥ |  
 dāhamohāgnivīsarpatṛṅvamiśvāsakāsavān || 
 AS.Utt.45.39  pūtiḥ śyāvotiruk
                        sāsṛgādaṃśo lājavarṇayā |  
 śītajvarasamutthāno dāhamūrchātisāravān || 
 AS.Utt.45.40  agnidagdhanibho daṃśo
                        vaidehyā bhṛśavedanaḥ |  
 gambhīraḥ sajvarastīkṣṇamoho hṛdayapīḍanam || 
 AS.Utt.45.41  ūrdhvarājīcito daṃśo
                        jālinyāstīvraśopharuk |  
 udīrṇatṛṅbhramaśvāsastambhamohavidīryate || 
 AS.Utt.45.42  rakto mālāguṇādaṃśo
                        dhūmagandhiḥ sapīvraruk |  
 dīryate pārśvatastaistaiḥ saṃrabdhairmaṇḍalairyutaḥ || 
 AS.Utt.45.43  antardāho bahiḥ
                        śaityamādhmānaṃ mūtrakṛcchratā |  
 mūrcchāpralāpātīsārajvarāḥ prāṇāntakāriṇaḥ || 
 AS.Utt.45.44  dhmātaḥ sauvarṇikādaṃśaḥ
                        syandate matsyagandhikaḥ |  
 śirokṣirugjvaraḥ kāsastṛṇā śopho vamirbhramaḥ || 
 AS.Utt.45.45  āsādhyānāmapi hitaṃ
                        pratyākhyāyāśu yojayet |  
 doṣocchrāyaviśeṣeṇa chedadāhādivarjitam || 
 AS.Utt.45.46  kapilā tatra
                        nāsāyāmagnirdaśati jatruṇi |  
 pītā tu gaṇḍayoḥ padmā dakṣiṇāṃsetha kakṣayoḥ || 
 AS.Utt.45.47  lūtā mūtraviṣā śvetā cibuke
                        kālikākṣiṇi |  
 pāṇḍurā dakṣiṇaskandhe karayo raktapādikā || 
 AS.Utt.45.48  vāmapārśve daśet bhṛṅgā
                        vāmāṃse piṅgalā daśet |  
 trimaṇḍalodare pūtiḥ pṛṣṭhe vīrā tu dakṣiṇe || 
 AS.Utt.45.49  bāhau nābhyāṃ kumudikā
                        vāmaskandhe 'lasaṃjñitā |  
 kaṇṭhe raktā lalāṭe tu citrā santānikauṣṭhayoḥ || 
 AS.Utt.45.50  mecakā mūrdhni
                        kasanāddhastayoḥ kakṣamūlayoḥ |  
 kākāṇḍyeṇī tu hṛdaye lājavarṇā stanāntare || 
 AS.Utt.45.51  bāhusandhiṣu vaidehī
                        lūtāpāṅge tu jālinī |  
 mālāguṇākhyā grīvāyāṃ sauvarṇī karṇamūlayoḥ || 
 AS.Utt.45.52  iti kṣetrāṇi
                        niyatānyatyudīrṇaviṣāḥ punaḥ |  
 parakṣetrepi vartante rājānotibalā iva || 
 iti pañcacatvāriṃśo 'dhyāyaḥ || 
 
 
                    atha ṣaṭcatvāriṃśo 'dhyāyaḥ | 
                     AS.Utt.46.1  athāto mūṣikālarkapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.46.2  lālanaścapalaḥ putro
                        hasiraścikiro 'jinaḥ |  
 kaṣāyadantaḥ kulakaḥ kokilaḥ kapilo 'sitaḥ || 
 AS.Utt.46.3  aruṇaḥ śabalaḥ śvetaḥ kapotaḥ
                        palitonduruḥ |  
 cucchundāro rasālākhyo daśāṣṭau ceti mūṣikāḥ || 
 AS.Utt.46.4  yasminnaṅge patatyeṣāṃ
                        śukramaṅgaiḥ spṛśanti vā |  
 yacchukradigdhaistatrāsre dūṣite pāṇḍutāṃ gate || 
 AS.Utt.46.5  granthayaḥ śvayathuḥ koṭho
                        maṇḍalāni bhramoruciḥ |  
 śītajvararotiruksādo vepathuḥ parvabhedanam || 
 AS.Utt.46.6  romaharṣaḥ snutirmūrcchā
                        dīrghakālānubandhanam |  
 śleṣmānuviddhabahvākhupotakachardanaṃ sakṛt || 
 AS.Utt.46.7  vyavāyyākhuviṣaṃ kṛcchraṃ
                        bhūyo bhūyaśca kupyati || 
 AS.Utt.46.8
                         mūrcchāṅgaśophavaivarṇyakledaśabdāśrutijvarāḥ |  
 śirogurutvaṃ lālāsṛkchardiścāsādhyalakṣaṇam || 
 AS.Utt.46.9  śūnabastiṃ
                        vivarṇauṣṭhamākhvābhairgranthibhiścitam |  
 cucchundurusagandhaṃ ca varjayedākhudūṣitam || 
 AS.Utt.46.10  śunaḥ śleṣmolbaṇā doṣāḥ
                        saṃjñāṃ saṃjñāvahāśritāḥ |  
 muṣṇantaḥ kurvate kṣobhaṃ dhātūnāmatidāruṇam || 
 AS.Utt.46.11  lālāvānandhabadhiraḥ
                        sarvataḥ sobhidhāvati |  
 srastapucchahanuskandhaḥ śiroduḥkhī natānanaḥ || 
 AS.Utt.46.12  daṃśastena vidaṣṭasya
                        suptaḥ kṛṣṇaṃ kṣaratyasṛk |  
 hṛcchirorugjvarastambhatṛṣṇāmūrchodbhavo 'nu ca || 
 AS.Utt.46.13  anenānyepi boddhavyā vyālā
                        daṃṣṭrāprahāriṇaḥ |  
 sṛgālāśvatarāśvarkṣadvīpivyāghravṛkādayaḥ || 
 AS.Utt.46.14
                         kaṇḍūnistodavaivarṇyasuptikledajvarabhramāḥ |  
 vidāharāgarukpākaśophagranthi vikuñcanam || 
 AS.Utt.46.15  daṃśāvadaraṇaṃ sphoṭāḥ
                        karṇikā maṇḍalāni ca |  
 sarvatra saviṣe liṅgaṃ viparītaṃ tu nirviṣe || 
 AS.Utt.46.16  daṣṭo yena tu tacceṣṭārutaṃ
                        kurvan vinaśyati |  
 paśyaṃstameva cākasmādādarśasalilādiṣu || 
 AS.Utt.46.17
                         jaladarśanasaṃsparśaśabdebhyo yaśca santraset |  
 adaṣṭamapi taṃ jahyājjalasantrāsarogiṇam || 
 AS.Utt.46.18  ākhunā daṣṭamātrasya daṃśaṃ
                        kāṇḍena dāhayet |  
 darpaṇenāthavā tīvrarujā syāt karṇikānyathā || 
 AS.Utt.46.19  dagdhaṃ visrāvayeddaṃśaṃ
                        pracchitaṃ ca pralepayet |  
 śirīṣarajanīvakrakuṅkumāmṛtavallibhiḥ || 
 AS.Utt.46.20  agāradhūmamañjiṣṭhā rajanī
                        lavaṇottamaiḥ |  
 lepo jayatyākhuviṣaṃ karṇikāyāśca pātanaḥ || 
 AS.Utt.46.21  tatomlaiḥ kṣālayitvā tu
                        toyairanu ca lepayet |  
 pālindī śvetakaṭabhī bilvamūlaguḍūcibhiḥ |  
 anyaiśca viṣaśophaghnaiḥ sirāṃ vā mokṣayet drutam || 
 AS.Utt.46.22  chardanaṃ jālinīkāthaiḥ
                        śukākhyāṅkolayorapi |  
 kośavatyāḥ śukākhyāyāḥ phalaṃ jīmūtakasya ca |  
 madanasya ca sañcūrṇya dadhnā pītvā viṣaṃ vamet || 
 AS.Utt.46.23  vacāmadanajīmūtakuṣṭhaṃ vā
                        mūtrapeṣitam |  
 pūrvakalpena pātavyaṃ sarvonduruviṣāpaham || 
 AS.Utt.46.24  niṣpāvāḥ kadalīmūlaṃ
                        bandhujīvaphalāni ca |  
 suvarcalārāmaṭhakaṃ svarjikātiviṣādvayam |  
 śyāmādrikarṇikāmūlamūrdhacaiṃvamanatrayam || 
 AS.Utt.46.25  vāntasya śuddhe hṛdaye
                        śūlaṃ hidhmārucirvamiḥ |  
 uṣṇodgārānubandho vā syāccettatraitadauṣadham || 
 AS.Utt.46.26  jīrakaṃ tryūṣaṇaṃ kuṣṭhaṃ
                        tuṅgākhyaṃ nāgakesaram |  
 rajanyau saindhavaṃ sevyaṃ yaṣṭīmadhusuvarcalām || 
 AS.Utt.46.27  madhuraṃ ca gaṇaṃ piṣṭvā
                        bījapūrakapitthayoḥ |  
 rasena ṣāḍavaṃ kuryānmadhumatsyaṇḍikānvitam |  
 gandhavarṇarasopetaḥ sa pīto viṣadoṣajit || 
 AS.Utt.46.28  dvipippalīdvyaṃśumatīkvāthe
                        peyā ca tadguṇā || 
 AS.Utt.46.29  virecane
                        trivṛnnīlītriphalākalka iṣyate |  
 śirovirecane sāraḥ śirīṣasya phalāni ca || 
 AS.Utt.46.30  añjane gomayaraso
                        vyoṣasūkṣmarajonvitaḥ |  
 kapitthagomayaraso madhumānavalehane || 
 AS.Utt.46.31  taṇḍulīyakamūlena siddhaṃ
                        pāne hitaṃ ghṛtam |  
 dviniśā kaṭabhī raktā yaṣṭyāhvairvāmṛtānvitaiḥ |  
 āsphotamūlasiddhaṃ vā pañcakāpitthameva vā || 
 AS.Utt.46.32  adhobhāge viśuddhasya śūlaṃ
                        nābhyāṃ bhavedyadi |  
 purīṣaṃ vā vibadhyeta gude syādvā vikartikā || 
 AS.Utt.46.33  tatra peyāṃ pibecchītāṃ
                        śarkarāmadhusaṃyutām |  
 pippalī pippalīmūlasārivā kaṭukāhvayaiḥ |  
 śṛtaiḥ siddhāṃ saha balāsamaṅgāviśvabheṣajaiḥ || 
 AS.Utt.46.34
                         naladadhyāmakavyoṣalodhracitrakadīpyakam |  
 kutalakṣāratoyena piṣṭaṃ mākṣikasarpiṣā || 
 AS.Utt.46.35  dadhnā vā prāśayet kṣaudraṃ
                        yavakṣārapayodadhi |  
 phaṇitaṃ tailamājyaṃ ca viṣaghnaṃ pītamekataḥ || 
 AS.Utt.46.36  sinduvāraṃ nataṃ śigru
                        bilvamūlaṃ punarnavam |  
 vacā śvadaṃṣṭrā jīmūtameṣāṃ kvāthaṃ samākṣikam |  
 pibecchālyodanaṃ dadhnā bhuñjāno mūṣikārditaḥ || 
 AS.Utt.46.37  takreṇa śarapuṅkhāyā bījaṃ
                        sañcūrṇya vā pibet |  
 aṅkolamūlavalko vā bastamūtreṇa kalkitaḥ |  
 pānalepanayoryuktaḥ sarvonduruviṣāpahaḥ || 
 AS.Utt.46.38  payaḥ payasyayā yuktaṃ
                        sitayā madhukena ca || 
 AS.Utt.46.39  kirātatiktamamṛtāṃ samaṅgāṃ
                        kakubhatvacam |  
 bāṇaṃ palāśaṃ kāśmaryaṃ payasyāṃ taṇḍulīyakam || 
 AS.Utt.46.40  ākhuvinnāṃ mahānimbaṃ
                        saptaparṇaṃ madhūlikām |  
 kapitthaṃ rājavṛkṣaṃ vā pibedanyatamaṃ jvarī || 
 AS.Utt.46.41  sthirāṃ mandarujāṃ pracchet
                        karṇikāṃ pātayeta vā |  
 śyāmā lāṅgalikā dantī kiṇihī girikarṇikā || 
 AS.Utt.46.42  ākhuvṛkṣo
                        mahāvṛkṣastrivṛdañjanakī snuhī |  
 karṇikāpātanaṃ kalkamekaikaṃ tilakalkavat || 
 AS.Utt.46.43
                         kṣīripravālamañjiṣṭhābalādārvīhayāhvayāḥ |  
 ropaṇyaḥ kalkitāstailaṃ ghṛtaṃ vā sādhitaṃ tathā |  
 dviniśā tilayaṣṭyāhvatagarośīrapadmakaiḥ || 
 AS.Utt.46.44  sāmānyeneti nirdiṣṭā
                        kriyākhūnāṃ viśeṣataḥ || 
 AS.Utt.46.45  lālanena vamirmūrcchā
                        lālāsrāvaśca jāyate |  
 lihyāt samākṣikaṃ tatra cūrṇitaṃ taṇḍulīyakam || 
 AS.Utt.46.46  capalena vamirmūrcchā tṛḍvā
                        tatrāvalehayet |  
 sadārumustāṃ triphalāṃ putrakeṇa tu pāṇḍutā || 
 AS.Utt.46.47  sādoṅge
                        sarvataścākhusadṛśagranthisambhavaḥ |  
 śirīṣabījaṃ kuṣṭhaṃ ca madhunā tatra lehayet || 
 AS.Utt.46.48  hasireṇānnavidveṣo
                        jṛmbhaṇaṃ romaharṣaṇam |  
 āragvadhadiniryūhaṃ suvāntaṃ tatra pāyayet || 
 AS.Utt.46.49  cikireṇa śiroduḥkhaṃ śopho
                        hidhmā vamirbhramaḥ |  
 vāntotra jālinīkvāthaiḥ sāramaṅkolajaṃ pibet || 
 AS.Utt.46.50  ajinenāṅgakṛṣṇatvaṃ mūrcchā
                        chardiśca hṛdgrahaḥ |  
 madhunā tatra mañjiṣṭhāṃ lihyāt snukkṣīrakalkitām || 
 AS.Utt.46.51  nidrā kaṣāyadantena
                        hṛcchoṣaḥ kṛśatāti ca |  
 śirīṣasāratvagbījaṃ tatra kṣaudreṇa lehayet || 
 AS.Utt.46.52  kulakena rujāsrāvau rājayo
                        daṃśamaṇḍale |  
 sa sinduvārakau tatra sahau lihyānmadhuplutau || 
 AS.Utt.46.53  granthayaḥ kokilenogrā
                        jvaro dāhaśca dāruṇaḥ |  
 nīlīpunarnavākvāthe siddhaṃ tatra pibet ghṛtam || 
 AS.Utt.46.54  kapilena vraṇe kotho jvaro
                        granthirbhramaḥ satṛṭ |  
 lehayenmadhunā śvetāṃ śvetāṃ cātra punarnavām || 
 AS.Utt.46.55  raktaṃ kṛṣṇena vamati
                        viśeṣād durdine pibet |  
 tatra kiṃśukabhasmāmbu śirīṣaphalavālakam || 
 AS.Utt.46.56  aruṇādyāḥ
                        pṛthagdoṣasannipātāsrasambhavān |  
 janayanti kramādrogān sarve ca granthikarṇikāḥ || 
 AS.Utt.46.57
                         karañjāragvadhavyoṣabṛhatyaṃśumatīdvayāt |  
 kvāthe dadhipayaḥ sarpiḥ pṛthakprasthonmitaṃ pacet || 
 AS.Utt.46.58  kapitthadāḍimavarī
                        viśālātrisugandhikāḥ |  
 trivṛtāmṛttikā vakraguḍūcīścātrakalkitāḥ || 
 AS.Utt.46.59  kṣipettadaruṇādīnāṃ
                        pañcānāṃ viṣanāśanam |  
 kākādanī kākamācī svarasena śṛtaṃ ghṛtam || 
 AS.Utt.46.60  klamaścucchundareṇogro
                        grīvāstambho viṣūcikā |  
 yavanālarṣabhakṣāraṃ bṛhatyau vātra pāyayet || 
 AS.Utt.46.61  grīvāstambho rasālena
                        vedanā daṃśamaṇḍale |  
 lihyānmahāgadaṃ tatra ghṛtamākṣikasaṃyutam || 
 AS.Utt.46.62  saśeṣaṃ mūṣikaviṣaṃ
                        prakupyatyabhradarśane |  
 yathāyathaṃ vā lākeṣu doṣāṇāṃ vṛddhihetuṣu || 
 AS.Utt.46.63  tatra sarve yathāvasthaṃ
                        prayojyāḥ syurupakramāḥ |  
 yathāsvaṃ ye ca nirdiṣṭāstathā dūṣīviṣāpahāḥ || 
 AS.Utt.46.64  daṃśatvalarkadaṣṭasya
                        dagdhamuṣṇena sarpiṣā |  
 pradihyādagadaistaistaiḥ purāṇaṃ ca ghṛtaṃ pibet |  
 vraṇasyopari niṣpīḍyaḥ pratyakpuṣpīrasothavā || 
 AS.Utt.46.65  tilagugguludūrvāṇāṃ
                        dāḍimasya guḍasya ca |  
 kalko muhurmuhurlepaḥ śvadaṃśaviṣajitparam || 
 AS.Utt.46.66  nalamūlaṃ jale piṣṭaṃ
                        pānalepanayorhitam |  
 mātuluṅgacchadairdaṃśaṃ badhnīyāddantacarvitaiḥ || 
 AS.Utt.46.67  arkakṣīrayutaṃ cāsya
                        yojyamāśu virecanam || 
 AS.Utt.46.68  pibet punarnavāṃ śvetāṃ
                        dhurdhūrakaphalānvitām || 
 AS.Utt.46.69  phalaṃ dhurdhūrakānmūlaṃ
                        kākodumbarikodbhavam |  
 śīdhunā śvaviṣaṃ hanti pītaṃ vā taṇḍulāmbunā || 
 AS.Utt.46.70  aikadhyaṃ palalaṃ tailaṃ
                        rūpikāyāḥ payo guḍaḥ |  
 bhinatti viṣamālarkaṃ ghanavṛndamivānilaḥ || 
 AS.Utt.46.71  laśunoṣaṇavaidehī varā
                        gopittakalkitāḥ |  
 pānanasyāñjanālepaiḥ śvadaṣṭasyauṣadhaṃ param || 
 AS.Utt.46.72  jalavetasapatratvaṅmūlaṃ
                        kṣuṇṇaṃ pacejjale |  
 sa kvāthaḥ śītalaḥ pītaḥ paraṃ śvaviṣabheṣajam || 
 AS.Utt.46.73  tatsiddhaṃ ca ghṛtaṃ
                        pānanasyābhyañjanalepanam |  
 jalatrāse samaste ca viṣe tat garuḍopamam || 
 AS.Utt.46.74  yavamāṣakulatthānāṃ
                        pañcamūlasya cāmbhasi |  
 kṣīradviguṇite sarpiḥ sādhayecchlakṣṇakalkitaiḥ || 
 AS.Utt.46.75
                         aśvagandhāsahākuṣṭhabṛhatīrajanīdvayaiḥ |  
 vidārīnatakaṭvaṅga payasyāsinduvārakaiḥ || 
 AS.Utt.46.76
                         sarpagandhānakhābhīruśarkarāraktacandanaiḥ |  
 śvasaṃṣṭropadravān sarvān pānābhyaṅgairnihantitat || 
 AS.Utt.46.77  hṛdvidāhe praseke ca
                        virekavamane bhṛśam |  
 viṣadoṣahare yojye śuddhe saṃsarjanakramaḥ || 
 AS.Utt.46.78  dadyāt saṃśodhanaṃ
                        tīkṣṇamavaśyaṃ viṣanāśanam |  
 aśuddhasya nirūḍhepi vraṇe kupyati tadviṣam || 
 AS.Utt.46.79  saratrabījauṣadhibhiḥ
                        kumbhaiḥ śītāmbupūritaiḥ |  
 aṣṭottaraśataṃ vārān siddhamantrābhimantritai || 
 AS.Utt.46.80  aṣṭottaraśatonmānaiḥ
                        puṣpamālāvaguṇṭhitaiḥ |  
 gocarmamātrake lipte jvalitāgnau kuśāstṛte |  
 sthaṇḍile saritastīre snānaṃ vāsya catuṣpathe || 
 AS.Utt.46.81  alarkādhipate yakṣa
                        sārameyagaṇādhipa |  
 alarkajuṣṭametaṃ me nirviṣaṃ kuru mā cirāt |  
 svāhetimantrolarkārtte sarvakarmasu śasyate || 
 AS.Utt.46.82  catuṣpādbhidvipādbhirvā
                        nakhadantaparikṣatam |  
 śūyate pacyate rāgajvarasrāvarujānvitam || 
 AS.Utt.46.83  somavalkośvakarṇaśca
                        gojihvā haṃsapādikā |  
 rajanyau gairikaṃ lepo nakhadantaviṣāpahaḥ || 
 iti ṣaṭcatvāriṃśo 'dhyāyaḥ || 
 
 
                    atha saptacatvāriṃśo 'dhyāyaḥ
                     AS.Utt.47.1  athāto viṣopadravapratiṣedhaṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ || 
 AS.Utt.47.2  jvarakāsavamiśvāsahidhmā
                        tṛṣṇātimūrcchanam |  
 viśobhedo 'tikāṭhinyamānāho bastimūrddharuk || 
 AS.Utt.47.3  śvayathuḥ pūtidaṃśatvaṃ
                        raktasrāvo viṣānilaḥ |  
 iti ṣoḍaśa nirdiṣṭā viṣārtānāmupadravāḥ |  
 gacchantyupokṣitā nāśaṃ yairjuṣṭā viṣarogiṇaḥ || 
 AS.Utt.47.4
                         rājavṛkṣaphalośīrakāśmaryaghanapadmakāt |  
 kvāthaḥ saśarkarākṣaudro viṣajvaraharaḥ param || 
 AS.Utt.47.5  pītā taṇḍulatoyena kaṭukā
                        sasitopalā |  
 viṣajvaraharājājī jīvakarṣabhakotpalam || 
 AS.Utt.47.6
                         kolamajjasitādhānyabhārṅgīyaṣṭyāhvakesaram |  
 viṣajvaravamiśvāsakāsatṛṣṇānibarhaṇam || 
 AS.Utt.47.7  triphalāragvadhavyāghrīkvātho
                        jvaravibandhajit |  
 bālabilvavacāmustā kaṣāyaḥ sapunarnavaḥ |  
 jvarāgnisādaśvayathūnnihanti viṣasambhavān || 
 AS.Utt.47.8  vaidehikārāmaṭhakaṃ
                        kapittharasasaindhavam |  
 sasitāmākṣikaṃ līḍhaṃ śvāsakāsajvarāpaham || 
 AS.Utt.47.9  sadrākṣānāgarāṃ kṛṣṇāmathavā
                        savarāghanām |  
 līḍhvājyamadhunā kāsānmucyate viṣasambhavāt || 
 AS.Utt.47.10
                         sapāṭhāñjanamañjiṣṭhādviniśāmadhukāṃ tathā |  
 yaṣṭyāhvamambhasā pītvā maricairavacūrṇitam || 
 AS.Utt.47.11  viṣavamyāṃ pibet kvāthaṃ
                        vilbamūlādrajo 'thavā |  
 dhātrīṣarūpakadrākṣā madhukaṃ payasā drutam || 
 AS.Utt.47.12
                         vellāgryāñjanasośīrayaṣṭyailākaṇakesaram |  
 lihyānmaricakumbhīṃ vā ghṛtapuṣparasadrutām || 
 AS.Utt.47.13
                         kṣīrivṛkṣāṅkurakṣaudrasitāstṛḍvamathucchidaḥ || 
 AS.Utt.47.14  jīrṇaśālyodanaṃ kṣaudraṃ
                        kṣīraṃ candanasādhitam |  
 śītānbhonupibet bhuktvā viṣacchardimapohati || 
 AS.Utt.47.15
                         tailagoviḍrasakṣaudrailihyāt kṛṣṇāpriyaṅguke || 
 AS.Utt.47.16  śvāsī kṣaudreṇa vā
                        drākṣāśṛṅgīmāgadhikāsitāḥ |  
 guḍanāgaravaidehīvijayāmalakāni vā || 
 AS.Utt.47.17  hidhmāyāṃ
                        śaṅkhakanakakaṭukāsvarṇagairikam |  
 vellaśuṇṭhīkaṇośīrarajanīdvitayāni vā || 
 AS.Utt.47.18  lihyādvā vyoṣamṛdvīkāṃ
                        bījapūrarasena vā |  
 sakṣaudraṃ vālakarajaḥ kvāthaṃ vā saguḍaṃ pibet || 
 AS.Utt.47.19
                         viśvabheṣajagāyatrīharidrāmaradārujam |  
 dantīndravāruṇīdvīpīkalkaṃ sauvīrakeṇa vā || 
 AS.Utt.47.20  tṛṇmūrcchayoraśiraso
                        lepasekā himā hitāḥ |  
 ambhojanālakusumacandanośarīmauktikaiḥ |  
 vaihāyasasitātoyakṣīrājyekṣurasāplutaiḥ || 
 AS.Utt.47.21  vījanaṃ tālavṛntena śīte
                        sikatile sthitiḥ || 
 AS.Utt.47.22
                         kamalotpalakiñjalkapaṭalāvṛtavāriṣu |  
 viṣatṛḍdāhamūrcchāghnaṃ sarasīṣvavagāhanam || 
 AS.Utt.47.23  viṣavegasamutthāyāṃ
                        tṛṣṇāyāṃ lājatarpaṇam |  
 śarkarādāḍimakṣaudrasalilāplāvitaṃ pibet |  
 vaṭavetasajambvāmrasevyatoyaṃ ca śītalam || 
 AS.Utt.47.24
                         bhūnimbamustakaṭukātrāyantīndrayavān samān |  
 dvau bhāgau citrakādaṣṭau kuṭajādvāriṇā pibet |  
 viṣātisārodāvartakāsaśvāsajvarāpaham || 
 AS.Utt.47.25
                         lodhramocarasāmbaṣṭhādhātakīstaṇḍulāmbunā |  
 samākṣikāḥ pibettadvannāgarātiviṣābhayāḥ || 
 AS.Utt.47.26  sadhātakīḥ sakuṭajāḥ
                        sāñjanāḥ ślakṣṇacūrṇitāḥ |  
 pāṭhānāgaracūrṇaṃ vā dadhnā yuktaṃ samākṣikam || 
 AS.Utt.47.27  bastirugvartanāheṣu
                        phalavartiṃ prayojayet |  
 sāragvadhāṃ satrivṛtāṃ sopakulyāṃ harītakīm |  
 pibet ghṛtena sakṣaudrāṃ bastiśūlādināśinīm || 
 AS.Utt.47.28  gṛhadhūmanataśyāmā nīlinī
                        taṇḍulīyakaiḥ |  
 siddhaṃ vājyaṃ tathāsiddhaṃ varā kvāthatrivṛdyutam || 
 AS.Utt.47.29  kākolī
                        kṣīrivṛkṣatvagdrākṣāyaṣṭyāhvaśarkarāḥ |  
 nasyaṃ viṣaśirorughnaṃ saṃyojyaṃ śītavāriṇā || 
 AS.Utt.47.30  śvayathau śuddhakoṣṭhasya
                        payaḥ pāne hitaṃ śṛtam |  
 viśvabheṣajavaidehīkaṭukādevadārubhiḥ |  
 surasāmlakalkairvā chāgaṃ vā pippalīśṛtam || 
 AS.Utt.47.31  triphalāyāḥ kaṣāyeṇa
                        trivṛtā bhāvitā tryaham |  
 āloḍya sarpiṣā pītā viṣaśvayathunāśinī || 
 AS.Utt.47.32
                         madhuvellavarāvyoṣasurāhvośīrapadmakaiḥ |  
 viṣaśvayathujillepastathā svādukaṣāyakaiḥ || 
 AS.Utt.47.33
                         śirīṣapuṣpāhiśironatakuṣṭhairghṛtānvitaḥ |  
 dhūpo 'gadaḥ śvayathujit samastaviṣanāśanaḥ || 
 AS.Utt.47.34  alpenāpyapacāreṇa daṃśaḥ
                        pūtitvamaśnute |  
 prāyo na sahate tīkṣṇamuṣṇaṃ vā bheṣajaṃ viṣam || 
 AS.Utt.47.35  madhurasnigdhaśītāni
                        yuñyāttasmādviṣavraṇe |  
 sekālepāṃśca sakṣīraiḥ kaṣāyaiḥ kṣīrivṛkṣajaiḥ || 
 AS.Utt.47.36
                         nyagrodhaśuṅgamadhukatilasarṣapasaindhavam |  
 sābhayā nimbapatrājyaṃ daṃśapūtitvanāśanam |  
 karṇikāpātanaṃ śreṣṭhaṃ viṣavraṇavināśanam || 
 AS.Utt.47.37  rakte sravatyatibhṛśaṃ
                        ghṛtaṃ samaricaṃ pibet |  
 taṇḍulīyakamūlena sitayā vā samanvitam || 
 AS.Utt.47.38  daṃśaṃ pralepayeccāsya
                        dārvyā suślakṣṇapiṣṭayā |  
 sitopalākṣaudraghṛtacchāgadugdhāni nāvanam || 
 AS.Utt.47.39  śamīkalkaṃ
                        pibecchlakṣṇamaṅgaṃ limpodviśālayā |  
 nāvane hemaṃ śuklā ca tataḥ śāmyati śoṇitam || 
 AS.Utt.47.40  kdśasyātisrute rakte
                        rūkṣairatyarthasevitaiḥ |  
 viṣasya ca svabhāvena mātariśvā prakupyati || 
 AS.Utt.47.41
                         unmādākṣepakamanobhraṃśāpasmṛtayastataḥ |  
 tatreṣṭaṃ snehanaṃ bastinasyapradhamānāñjanam || 
 AS.Utt.47.42
                         nāgadantyabhayākuṣṭhapippalīvṛṣakaṭphalam |  
 bhallātakāsthikaṭukābilvaprativiṣāgnikāḥ |  
 sakṣīraṃ tairghṛtaṃ siddhaṃ viṣavātavikārajit || 
 AS.Utt.47.43  pibederaṇḍatailaṃ vā
                        chāgamāṃsarasānvitam |  
 aikadhyaṃ ghṛtatailaṃ vā medhyamāṃsarasāśanaḥ || 
 AS.Utt.47.44  kārpāsamūlaṃ maricaṃ
                        haridre naladaṃ nalam |  
 pippalīṃ svarjikāṃ kuṣṭhaṃ jalenāloḍya pāyayet |  
 unmattaṃ viṣavātena tathāpasmāriṇaṃ naram || 
 AS.Utt.47.45
                         vacāhaṃsapadīvyoṣadadhitthaṃ hastipippalīm |  
 devadārubalābilvakṛmijit kuṣṭhaṭuṇṭukam || 
 AS.Utt.47.46  lodhrākhukarṇyativiṣāḥ
                        kṣīraṃ sarpiśca pāyayet |  
 nihanti pānābhyaṅgābhyāṃ ghṛtaṃ sarvaviṣāṇi tat || 
 AS.Utt.47.47  pratikuryādyathāsvaṃ ca
                        rogeṣvevaṃ pareṣu ca |  
 doṣānubandhamālocya viṣatantrāvirodhataḥ || 
 AS.Utt.47.48  dṛśyaśabdāgadairasya
                        viṣaśeṣaṃ nivartayet |  
 alpamapyavaśiṣṭaṃ hi vyādhaye maraṇāya vā || 
 AS.Utt.47.49
                         dhavāśvakarṇatiniśakaraghāṭakapītanān |  
 palāśāmrātakakubhapāribhadrakatilvakān || 
 AS.Utt.47.50
                         kapitthakuṭajāṅkolapragrahāmalakībhujān |  
 śamīśleṣmātakāśmantagojīyamalakaṇṭakān || 
 AS.Utt.47.51
                         cirivilvārkakaṭvaṅgasamaṅgāmadhuśigrukān |  
 gopaghoṇṭāhimārau ca bhasmīkṛtyāmbhasā gavām || 
 AS.Utt.47.52  kṣārakalpenavisrāvya pacet
                        kṣiptvāvacūrṇitān |  
 pippalīdvayakośāsrasaptaparṇailavālukān || 
 AS.Utt.47.53
                         varāṅgacocamañjiṣṭhākuṣṭhavañjulaṭuṇṭukān |  
 viḍaṅgātiviṣānantāsarṣapataṇḍulīyakān || 
 AS.Utt.47.54
                         surāhvasaralaplakṣagṛhadhūmakarañjakān |  
 nāgadantī sutaśreṇī niculaṃ varuṇaṃ vacām || 
 AS.Utt.47.55  varddhamānamayo bilvaṃ
                        kṣāravatpākamāgatam |  
 tat lohakumbhe nihitaṃ kāryaṃ sannihitaṃ sadā || 
 AS.Utt.47.56  tena dundubhimālimbet
                        patākāstaraṇāni ca |  
 darśanaśravaṇasparśairnirviṣaṃ tāni kurvate || 
 AS.Utt.47.57  pānāt kṣārāgadaścaiṣa viṣaṃ
                        sthāvarajaṅgamam |  
 śūlagulmodarājarṇiśvāsakāsāśmaśarkarāḥ || 
 AS.Utt.47.58  śophārśograhaṇīdoṣānaruciṃ
                        ca niyacchati |  
 api takṣakatulyānāṃ sarpāṇāṃ darpanāśanaḥ || 
 AS.Utt.47.59  śrīveṣṭakamanohvālaṃ
                        sasarjarasavālakam |  
 karṣāṃśaṃ nāgapuṣpasya prakuñcaṃ truṭiviṃśakam || 
 AS.Utt.47.60  hareṇavaścatuḥṣaṣṭiḥ
                        kuṭannaṭacatuṣṭayam |  
 śatāhvāṃ ṣoḍaśaitāni puṣye sambhṛtya peṣayet || 
 AS.Utt.47.61  āśleṣāsu gavāṃ madhye
                        śastramantrābhirakṣitam |  
 kumāryā snātayā tatra mantroyaṃ viṣṇunirmitaḥ || 
 AS.Utt.47.62  mātā me vijayānāma jayo
                        nāma pitā mama |  
 ajayyasya ca putrosau vijaye ca jayāmi vaḥ || 
 AS.Utt.47.63  sugandhākhyoyamagado nityaṃ
                        dehavilepanāt |  
 abhaṅgakaraṇo yuddhe vivāde ca jayāvahaḥ || 
 AS.Utt.47.64  amunā
                        lepitāśchatradundubhidhvajatoraṇāḥ |  
 dṛṣṭaspṛṣṭaśrutā ghnanti viṣaṃ sthāvarajaṅgamam |  
 bhūtabālagrahonmādān gehasthopi nivārayet || 
 AS.Utt.47.65
                         prapauṇḍarīkasaraladevadārukuṭannaṭam |  
 jaṭāśatāhvātiviṣātilaparṇīsugandhikā || 
 AS.Utt.47.66
                         nīlīyivaphalābhārṅgīmadhuyaṣṭyailavālukam |  
 toyatoyadakālīyatagaradhyāmakatvacaḥ || 
 AS.Utt.47.67
                         nakhapadmakapunnāgapatrakālānusārivāḥ |  
 tālīsapatraṃ maricaṃ joṅgakaṃ candanadvayam || 
 AS.Utt.47.68  dvyelādvisevyadvitā dviniśā
                        naladadvayam |  
 lākṣāśītaśivavyoṣaphalinīdhānyagairikam || 
 AS.Utt.47.69  śaileyakaśilāpuṣpagranthilā
                        corakābhayāḥ |  
 arkasthauṇeyapṛthvīkā kaṭukā candrarājayaḥ || 
 AS.Utt.47.70  kaliṅgakaḥ sarjarasaḥ
                        kuṣṭhaṃ lavaṇapañcakam |  
 śrīparṇikāśmarīśeluśiṃśapā sinduvārajaḥ || 
 AS.Utt.47.71
                         campakāśokasurasasumanastilvakodbhavāḥ |  
 pāṭalyāstṛṇaśūlyāśca prasavāḥ kumudotpalam || 
 AS.Utt.47.72
                         tiniśārjunaśamyākadhavapuṣpaṃ sapaṅkajam |  
 pañcāśīteridaṃ cūrṇaṃ samūtraghṛtamākṣikam || 
 AS.Utt.47.73  nidhāpayet gavāṃ śṛṅge
                        manuṣyaṃ punarāharet | (manuṣyaṃ tena jīvayet) 
 bhagnaskandhaṃ vivṛttākṣaṃ mṛtyordaṃṣṭrāntaraṃ gatam || 
 AS.Utt.47.74  mahāsugandho
                        nāmnāyamativīryotitejasā |  
 vārayatyatidurvāraṃ viṣāgniṃ vāsukerapi || 
 AS.Utt.47.75  nṛponenānuliptāṅgo bhavet
                        sarvajanapriyaḥ |  
 tejasvitāṃ ca labhate rājakasyāpi madhyagaḥ || 
 AS.Utt.47.76  śītameva ca kurvīta
                        vidhānaṃ viṣarogiṇām |  
 muktvā kīṭaviṣaṃ taddhi śītenātiprabarddhate || 
 AS.Utt.47.77  śālayaḥ ṣaṣṭikā jīrṇāḥ
                        koradūṣāḥ priyaṅgavaḥ |  
 mudgo hareṇustuvarī paṭolaṃ vetrapallavāḥ || 
 AS.Utt.47.78  taṇḍulīyakajīvantī vārtākaṃ
                        suniṣaṇṇakaḥ |  
 jāṅgalaṃ dāḍimaṃ dhātrī kapitthaṃ saindhavaṃ sitā || 
 AS.Utt.47.79  avidāhiyadanyacca
                        vijñāyānnasvarūpataḥ |  
 tattaddadyādviṣārtebhyaḥ kāryā vyañjanasaṃskṛtiḥ |  
 kaṣāyairviṣahantṛṛṇāṃ ghṛnaiḥ kalyāṇakādibhiḥ || 
 AS.Utt.47.80  divyasārasakūpotthamanyadvā
                        śṛtaśītalam |  
 madhvāmalakayuktaṃ vā viṣārttaḥ salilaṃ pibet |  
 nadītaṭākajaṃ tyājyaṃ viśeṣeṇa ghanāgame || 
 AS.Utt.47.81  śuklavastrodarāyātaiḥ
                        sukṛtāḥ saktavo yavaiḥ |  
 takreṇa saghṛtāḥ pītāḥ paramaṃ viṣanāśanāḥ || 
 AS.Utt.47.82
                         tilamadyakulatthakṣutkrudbhayāyāsamaithunam |  
 varjayedviṣamuktopi divāsvapnaṃ viśeṣataḥ || 
 AS.Utt.47.83  praśāntadoṣaṃ
                        prakṛtisthadhātu māhārakāmaṃ samamūtraviṭkam |  
 prasannavarṇendriyacittaceṣṭaṃ vaidyovagacchedaviṣaṃ manuṣyam || 
 iti saptacatvāriṃśo 'dhyāyaḥ || 
 
 
                    atha aṣṭacatvāriṃśo 'dhyāyaḥ | 
                     AS.Utt.48.1  athāto viṣopayogīyaṃ
                        nāmādhyāyaṃ vyākhyāsyāmaḥ iti ha smāhurātreyādayo maharṣayaḥ |  
 viṣe prativiṣaṃ yojyaṃ mantratantrairasidhyati |  
 atīte pañcame vege saptamasyānatikrame |  
 prabhonirvadye prayato naiva vākhyāya kasyacit || 
 AS.Utt.48.2  siddhamantradharaḥ kṛtvā
                        dharaṇībandhamāditaḥ |  
 nahi mantrasahāyasya viṣaṃ yātyavidheyatām || 
 AS.Utt.48.3  śleṣmatulyaguṇaṃ prāyaḥ
                        sthiramūrdhvagamaṃ viṣam |  
 prāyaḥ pittaguṇairyuktamadhogāmi ca jaṅgamam || 
 AS.Utt.48.4  guṇairiti
                        viparyastairnihataste parasparam |  
 yuñjyānmūlaviṣaṃ tasmāddaṣṭānāṃ pānalepayoḥ || 
 AS.Utt.48.5  viṣapītaṃ ca kuśalo daṃśayet
                        pavanāśibhiḥ |  
 na viṣapratimaṃ kiñcinnirviṣīkaraṇaṃ viṣe || 
 AS.Utt.48.6  caturbhiḥ
                        ṣaḍbhiraṣṭābhirhīnamadhyottamāṃ yavaiḥ |  
 mātrāṃ viṣasya maulasya prayuñjīta yathāyatham || 
 AS.Utt.48.7  daṣṭasya dvau yavau
                        kīṭaistilamātraṃ tu vṛścikaiḥ |  
 naiva svasṛksthe pāne tu lūtādaṣṭasya neṣyate || 
 AS.Utt.48.8  saviṣe yuktamamṛtaṃ
                        viṣamevāviṣe viṣam |  
 abale cātibalavadvyāpannaṃ ca prayogataḥ || 
 AS.Utt.48.9
                         saviṣāviṣaśaṅkāyāmagadānupayojayet |  
 aviruddhān prayukto hi nirviṣasyāgado gadaḥ || 
 AS.Utt.48.10  tadvacca saviṣatyāpi
                        kriyākālātipātataḥ |  
 jānīyādviṣasadbhāvaṃ bhiṣaktasmāt prayatnataḥ || 
 AS.Utt.48.11  sāktukaṃ mustakaṃ śṛṅgī
                        vālakaṃ sarṣapāhvayam |  
 vatssnābhaṃ ca karmaṇyaṃ viṣaṃ snigdhaṃ ghanaṃ guru |  
 najātvanyat prayoktavyaṃ kālakūṭaṃ viśeṣataḥ || 
 AS.Utt.48.12  viṣe 'vacārite tīkṣṇe peyaṃ
                        ghṛtamanantaram |  
 sabhārṅgīdadhidhūmotthasārivātaṇḍulīyakam || 
 AS.Utt.48.13
                         agāradhūmamañjiṣṭhāyaṣṭyāhvairvā samanvitam |  
 lihyādvā madhusarpirbhyāṃ cūrṇitāmarjunatvacam || 
 AS.Utt.48.14  kṣīrakṣaudraghṛtairyuktaṃ
                        pītaṃ hanti viṣaṃ viṣam |  
 AS.Utt.48.15  sasinduvāratagaraṃ
                        mṛtasañjīvanaṃ viṣam || 
 AS.Utt.48.16  śirīṣakusumaṃ vakraṃ
                        viṣamākhuviṣāpaham || 
 devadārunataṃmāṃsī drāmilībākucīviṣam |  
 kuṣṭhaṃ ca pānalepābhyāṃ samastaviṣaśāśanam || 
 AS.Utt.48.17  manaśśilājjanālailā
                        sinduvārāmarāhvayam |  
 saraktākuṃkumaviṣaṃ dhmānaṃ nissaṃjñabodhanam || 
 AS.Utt.48.18  dāhe viṣodbhave lepaḥ
                        saktukṣīraghṛtairhitaḥ || 
 AS.Utt.48.19  yastu saṃroṣito bhogī
                        dhūmaṃ vaktrādvimuñjcati |  
 daṇḍāgre piśitaṃ badhvā bahuśastena daṃśayet || 
 AS.Utt.48.20
                         aśakyamagadairanyairviṣapītaṃ cikitsakaḥ |  
 pāyayenmāṃsacūrṇaṃ taṃ jñātvā viṣabalābalam || 
 AS.Utt.48.21  anyeṣvapi ca rogeṣu
                        śeṣopāyaparikṣaye |  
 viṣaṃ yuñjīta nityaṃ ca rasāyanagaveṣiṇaḥ || 
 AS.Utt.48.22  ghṛtopaskṛtadehasya
                        viśuddhasya hitāśinaḥ |  
 sātvikasyodite bhānau yojyaṃ śītavasantayoḥ || 
 AS.Utt.48.23  grīṣmepyātyayike vyādhau na
                        ca varṣāsu durdine || 
 AS.Utt.48.24  na krodhane na pittārte na
                        klībe rājani dvije |  
 kṣuttṛṣṇāśramagharmādhvavyādhyantaranipīḍite |  
 garbhiṇībālavṛddheṣu na rūkṣeṣu na marmasu || 
 AS.Utt.48.25  abhyastepi viṣe
                        yatnādvarjanīyān vivarjayet |  
 kaṭvamlatailalavaṇadivāsvapnātapānalān |  
 rūkṣamannaṃ viśeṣeṇa bhayaṃ vājīrṇataḥ sadā || 
 AS.Utt.48.26  dṛgvibhramaṃ
                        karṇarujāmanyāṃścānilajān gadān |  
 viṣaṃ rūkṣāśinaḥ kuryānmṛtyumeva tvajīrṇataḥ || 
 AS.Utt.48.27  alaṃ gomūtrasaṃyuktamātape
                        śoṣayet tryaham |  
 viṣaṃ bṛṃhaṇametaddhi viṣasyādau praśasyate || 
 AS.Utt.48.28  tat pibenmastunā vātajvare
                        kṣīreṇa paittike |  
 yuktaṃ mūtreṇa kaphaje sarvaje triphalāmbhasā || 
 AS.Utt.48.29
                         lodhracandanaṣaḍgranthāśarkarāghṛtamākṣikaiḥ |  
 kṣīreṇa ca viṣaṃ yuktaṃ jīrṇajvaraharaṃ param || 
 AS.Utt.48.30
                         nikumbhakumbhatriphalāsarpirmadhuviṣaiḥkṛtaḥ |  
 nihanti modako jīrṇajvaramehatvagāmayān |  
 śikhikarkirasopetaṃ viṣamajvarajidviṣam || 
 AS.Utt.48.31  viṣaṃ yaṣṭyāhvayaṃ
                        rāsnāsevyamutpalakandakam |  
 taṇḍulodakapītāni raktapittasya bheṣajam || 
 AS.Utt.48.32  viṣaṃ rasāñjanaṃ bhārṅgī
                        vṛścikālī mahāsahā |  
 savedane sapāke ca vraṇe duṣṭe pralepanam || 
 AS.Utt.48.33  sitāviṣakṣīratarupravālā
                        madhunā drutāḥ |  
 śvāsahidhmāpahā līḍhāśchardidhnyastu viṣānvitāḥ |  
 kṣaudrośīramadhukṣārarajanīkuṭajatvacaḥ || 
 AS.Utt.48.34
                         vijayāpippalīmūlapippalīdvayacitrakaiḥ |  
 puṣkarāhvaśaṭhīdrākṣāyavānīkṣāradīpyakaiḥ || 
 AS.Utt.48.35
                         sitāyaṣṭīdvibṛhatīsaindhavaiḥ pālikaiḥ pacet |  
 saviṣārddhapalaiḥ prasthaṃ ghṛtāttajjīrṇabhukpibet || 
 AS.Utt.48.36
                         durnāmamehagulmārmatimirakrimipāṇḍutāḥ |  
 galagrahagrahonmādakuṣṭhāni ca niyacchati || 
 AS.Utt.48.37  kṛcchraghnā
                        viṣapathyāgnidantīdrākṣāniśāviṣāḥ |  
 śilājatu viṣaṃ mūtramudāvartāśmarīharam || 
 AS.Utt.48.38  gomūtrakṣārasindhūtthaṃ
                        viṣaṃ pāṣāṇabhedakam |  
 vajravaddārayatyetadekataḥ pītamaśmarīm || 
 AS.Utt.48.39  samūlā pippalī mūtraṃ viṣaṃ
                        śūlaharaṃ tathā |  
 viṣadravantīmadhukadrākṣārāsnāśaṭhī kaṇāḥ || 
 AS.Utt.48.40  eraṇḍatailaṃ triphalā
                        gomūtraṃ citrako viṣam |  
 sarpiṣā sahitaṃ pītaṃ vātāṇḍatvamapohati || 
 AS.Utt.48.41  triphalā svarjikākṣāro
                        viṣaṃ gulmaprabhedanam |  
 viṣavellamisikṣīraṃ gulmaplīhanibarhaṇam || 
 AS.Utt.48.42  plīhodaraghnaṃ payasā
                        śatāhvā krimijidviṣam || 
 AS.Utt.48.43  vāyasīmūlaniṣkkāthapītaṃ
                        kuṣṭhaharaṃ viṣam || 
 AS.Utt.48.44
                         vāyasyārājavṛkṣatvaktrāyantībākucīphalāt |  
 plīhaghnebhakaṇābhyāṃ ca viṣaṃ kvāthena kuṣṭhajit || 
 AS.Utt.48.45  avalgujaiḍagajayorbījaṃ
                        kṣāradvayaṃ viṣam |  
 lepaḥ sasaindhavaḥ piṣṭo vāriṇā kuṣṭhanāśanaḥ || 
 AS.Utt.48.46
                         citrakārkajaṭāhastipippalībākucīviṣaiḥ |  
 gomūtrapiṣṭairanyonyomanohvāsnukpayoviṣaiḥ || 
 AS.Utt.48.47
                         sacandralekhaiḍagajakarañjaphalasaindhavaiḥ |  
 savyoṣasvarjikākṣārayavakṣāraniśādvayaiḥ |  
 agāradhūmasahitairbastamūtreṇa kalkitaiḥ |  
 bhallātakāgniśamyākaviṣairgomūtrapeṣitaiḥ |  
 lepo vicarcikādaduśatāruḥkiṭibhāpahaḥ |  
 śamyākapatratvaṅmūlaṃ viṣaṃ takraṃ ca tadguṇam || 
 AS.Utt.48.48
                         viṣabhallātakadvīpiguñjānimbaphalairjayet |  
 lepomlapiṣṭaiḥ śvitrāṇi puṇḍarīkaṃ ca dāruṇam || 
 AS.Utt.48.49
                         vakrakuṣṭharasadvīpispṛkkāpatrailavālukam |  
 piṣṭaṃ khadiratoyena trirātramuṣitaṃ pibet || 
 AS.Utt.48.50  śvitrī viṣeṇa saṃsṛṣṭaṃ
                        tataḥ sphoṭān kilāsajān |  
 kaṇṭakena vibhidyānu lepairlimpeta kauṣṭhikaiḥ || 
 AS.Utt.48.51  athavā
                        karavīrārkamūlabākucikāviṣaiḥ |  
 batāmbupiṣṭaiḥ sadvīpidvipapippalyaruṣkaraiḥ || 
 AS.Utt.48.52
                         lākṣāsurāhvāmañjiṣṭhākuṣṭhapadmakasārivāḥ |  
 guñjāphalaṃ kurabako lāṅgalī vajrakandakaḥ || 
 AS.Utt.48.53  vārāhīkandakāsphotā
                        saptāhvagirikarṇikāḥ |  
 arkāśvamārayormūlaṃ nāgapuṣpaṃ nataṃ niśe || 
 AS.Utt.48.54  dantī viṣaṃ sātiviṣaṃ
                        pippalī maricāni ca |  
 taistailṃ kaṭutailaṃ vā śvitrasyābhyañjanaṃ pacet |  
 savarṇīkaraṇaṃ śreṣṭhamāstikasya vaco yathā || 
 AS.Utt.48.55  vīrā lāṅgalikī dantī
                        viṣapāṣāṇabhedakaiḥ |  
 prayojyo mūḍhagarbhāṇāṃ pralepo garbhamocanaḥ || 
 AS.Utt.48.56  svarasaṃ bījapūrasya vacāṃ
                        brāhmīrasaṃ ghṛtam |  
 bandhyā pibantī saviṣaṃ suputraiḥ parivāryate || 
 AS.Utt.48.57  naṣṭaśukraḥ payo
                        drākṣākapikacchu vacā viṣam || 
 AS.Utt.48.58  viṣaṃ sarpiḥ sitā kṣaudraṃ
                        timirāpahamañjanam |  
 viṣaṃ caikamajākṣīrakalkitaṃ ghṛtadhūpitam || 
 AS.Utt.48.59  viṣaṃ
                        dhātrīphalarasairasakṛt paribhāvitam |  
 añjanaṃ śaṅkhasahitaṃ pragāḍhatimirapraṇut || 
 AS.Utt.48.60  viṣamindrāyudhaṃ stanye
                        ghṛṣṭaṃ kācajidañjanam |  
 bījapūrarase ghṛṣṭaṃ viṣaṃ tadvatsitāyutam |  
 viṣaṃ māgadhikā dve ca niśe kācaghramañjanam || 
 AS.Utt.48.61  śuklārmajidviṣaṃ
                        kṛṣṇāyuktaṃ gomūtrabhāvitam || 
 AS.Utt.48.62
                         samudraphenasphaṭikakuruvindasudhāñjanam |  
 kūrmapṛṣṭhaṃ ca tulyāni tebhyorddhāṃśā manaśśilā || 
 AS.Utt.48.63  arddhahīnāni
                        maricasaindhavāyorajāṃsi ca |  
 ato yathottaraṃ dadyādayasā ca samaṃ viṣam |  
 rasakriyeyaṃ madhunā śuklapillārmakācahṛt || 
 AS.Utt.48.64  abhīkṣṇaṃ śītatoyena
                        siñjcennetre viṣāñjite || 
 AS.Utt.48.65
                         rasonakandamaricaviṣasarṣapasaindhavaiḥ |  
 pillekṣi likhitaṃ pūrvaṃ surasārasapeṣitaiḥ || 
 AS.Utt.48.66  pūrayet sarpiṣā cānu
                        sarpireva ca pāyayet |  
 madhūkasāramadhukaviṣakṣīrajalairghṛtam |  
 pakvaṃ santarpaṇaṃ śreṣṭhaṃ rātryandhatve cirotthite || 
 AS.Utt.48.67  nasyaṃ śirorukśamanaṃ
                        pratyakpuṣpī sitā viṣam |  
 athavā ghṛtayaṣṭyāhvaśarkarā viṣasaṃyutāḥ || 
 AS.Utt.48.68  śuṇṭhī pathyā viṣaṃ pāṭhā
                        dravantī pūtināsajit || 
 AS.Utt.48.69  kaṭutailaṃ viṣaṃ nasyaṃ
                        palitārūṃṣikāpaham || 
 AS.Utt.48.70
                         svarjikākṣārasindhūtthaśuktayuktaṃ viṣaṃ param |  
 karṇayoḥ pūraṇaṃ tīvrakarṇaśūlanibarhaṇam || 
 AS.Utt.48.71
                         prapauṇḍarīkamañjiṣṭhāviṣasindhusamudbhavaiḥ |  
 nihanti sādhitaṃ tailaṃ gaṇḍūṣeṇa mukhāmayān || 
 AS.Utt.48.72  devadāru viṣaṃ
                        sarpirgomūtraṃ kaṇṭakārikā |  
 vācaḥskhalanatāṃ hanti pītamityāha kāśyapaḥ || 
 AS.Utt.48.73  śatruprayuktādviṣato
                        garādvā |  
 lūtābhujaṅgākhugaṇājjarāyāḥ |  
 akālamṛtyorgrahapāpmato vā |  
 viṣāśino nāsti bhayaṃ narasya || 
 | iti aṣṭacatvāriṃśo 'dhyāyaḥ |  
 iti viṣatantraṃnāma ṣaṣṭhamaṅgaṃ sampūrṇam || 
 
 
                    atha ekonapañcāśo 'dhyāyaḥ | 
                     AS.Utt.49.1  athāto rasāyanavidhiṃ
                        nāmādhyāyaṃ vyākhyāsyāmaḥ |  
 iti ha smāhurātreyādayo maharṣayaḥ |  
 dīrghamāyuḥ smṛtiṃ medhāmārogyṃa taruṇaṃ vayaḥ |  
 prabhā varṇasvaraudāryaṃ dehendriyabalodayam || 
 AS.Utt.49.2  vāksiddhiṃ vṛṣatāṃ
                        kāntimavāpnoti rasāyanāt |  
 lābhopāyo hi śasyānāṃ rasādīnāṃ rasāyanam || 
 AS.Utt.49.3  pūrve vayasi madhye vā
                        tatprayojyaṃ jitātmanaḥ |  
 snigdhasya srutaraktasya viśuddhasya ca sarvathā || 
 AS.Utt.49.4  aviśuddhe śarīre hi yukto
                        rāsāyano vidhiḥ |  
 na bhāti malasaṃsṛṣṭe vastre rāga ivārpitaḥ || 
 AS.Utt.49.5  yuktaṃ saṃskārahīnasya
                        samyagapyapramādinaḥ |  
 yathaiva pauruṣaṃ tadvannasidhyati rasāyanam || 
 AS.Utt.49.6  sarve ca doṣā bhavanti
                        grāmyādāhārādamlalavaṇakaṭukakṣāravirudvāsātmyarūkṣābhiṣyandiklinnagurupūtipuryuṣitanavadhānyaśuṣkaśākāmamāṃsatilakulatthadadhiśuktakāñjikapiṣṭānnavirūḍhakaniṣeviṇāṃ
                        divāsvapnastrīmadyanityānāṃ viṣamātimātravyāyāmāyāmasaṅkṣobhitavapuṣāṃ
                        krodhalobhabhayaśokāyāsabahulānā
                        pāpakarmaṇāmasamañjasāhāravihāranirhāraniratānām || 
 AS.Utt.49.7  ato nimittaṃ hyaviśuddhaḥ
                        sañjāyate raso vidahyate raktaṃ śithilībhavanti māṃsāni viṣyandate medo
                        dūṣyante doṣā vimucyante sandhayo na sandhīyantesthiṣu majjāno nāpyāyate
                        śukraṃ naujo na balaṃ na vīryam || 
 AS.Utt.49.8  tataḥ sa evaṃbhūto glāyati
                        sīdati nidrātandrālasyasamanvitaḥ khidyate nirvidyate nirutsāho 'samarthaḥ
                        śārīramānasānāṃ viśiṣṭānāṃ ceṣṭānāṃ bhraṣṭacchāyo
                        naṣṭasmṛtiralpabuddhirasampādyamānābhilaṣitārtho 'harniśamaniśamaniśaṃ
                        niśvasannadhiṣṭhānabhūto rogāṇāṃ nopāttamapi sarvamāyuravāpnoti || 
 AS.Utt.49.9  tasmāt buddhimānapāsya
                        yathoktānāhārādidoṣān nirvāhya ca pūrvopacitān rasāyanaṃ
                        vidhivihitamupaseveta || 
 AS.Utt.49.10  tattu dvividhaṃ
                        kuṭīprāveśikaṃ vātātapikaṃ ca |  
 tatra vīryaprabhāvaprayogaparihāragurutvāt kuṭīprāveśikaṃ mahāphalataram
                        || 
 AS.Utt.49.11  tasya vidhiḥ
                        kṣemasubhikṣadhārmikaśaddadhānajananṛpavaidyavipre
                        sulabhamahauṣadhighṛtakṣīrapathyabhojanopakaraṇe grame nagare vā
                        pūrvottarasyāṃdiśi prāgudakpravaṇe suvibhaktavihāroddeśe deśe
                        dṛḍhaghanasumṛṣṭabhittimutsedhavistārasampannāṃ sūkṣmalocanāṃ
                        trigarbhāmṛtusukhāṃ nirvātāṃ pravātaikadeśāṃ prāgdvārāmudagdvārāṃ vā
                        śamīvilvakṣīrivṛkṣaparigṛhītāmaniṣṭendriyārthavātātaparajodhūmasvedakledadaṃśamaśakasarīsṛpavyālabālastrīdāsāntāvasāyināmagamyāṃ
                        sannihitasadvaidyaparicārakopakaraṇāṃ kuṭīṃ kārayet || 
 AS.Utt.49.12  tasyāṃ rasāyanārthī śaradi
                        vasante vā śuklapakṣe praśaste ahani pūjayitvā yathārhaṃ devaguruviprān
                        praṇamya brahmadakṣāśviprabhṛtīn parimṛśya
                        suvarṇaghṛtamadhusiddhārthakapriyaṅgurocanāḥ pradakṣiṇīkṛtya gobrāhmaṇānanu
                        praviśet || 
 AS.Utt.49.13  tatra saṃśodhanaiḥ śuddhaḥ
                        sukhī jātabalaḥ punaḥ |  
 brahmacārī dhṛtiyutaḥ śraddadhāno jitendriyaḥ || 
 AS.Utt.49.14
                         dānaśīladayāsatyavratadharmaparāyaṇaḥ |  
 devatānusmṛtau yukto yuktasvapnaprajāgaraḥ |  
 priyauṣadhaḥ peśalabāgārabheta rasāyanam || 
 AS.Utt.49.15  harītakīmāmalakaṃ
                        saindhavaṃ nāgaraṃ vacām |  
 haridrāṃ pippalīṃ vellaṃ guḍaṃ coṣṇāmbunā pibet |  
 snigdhasvinno naraḥ pūrvaṃ tena sādhu viricyate || 
 AS.Utt.49.16  tataḥ śuddhaśarīrāya
                        kṛtasaṃsarjanāya ca |  
 trirātraṃ pañcarātraṃ vā saptāhaṃ vā ghṛtānvitam |  
 dadyādyāvakamāśuddheḥ purāṇaśakṛto 'thavā || 
 AS.Utt.49.17  itthaṃ saṃskṛtakoṣṭhasya
                        rasāyanamupāharet |  
 yasya yadyaugikaṃ paśyet sarvamālocya sātmyavit || 
 AS.Utt.49.18  haraṇāt sarvarogāṇāṃ
                        yāsāvuktā harītakī |  
 pathyatvāt sarvadhātūnāṃ pathyā śivatayā śivā || 
 AS.Utt.49.19  yasmādvijayate vyādhīn
                        samagrānvijayā tataḥ |  
 abhayaṃ sarvarogebhyo bhavatyāyuśca śāśvatam |  
 yataḥ śīlayatāmenāṃ teneyamabhayā smṛtā || 
 AS.Utt.49.20  navā vṛttā ghanā snigdhā
                        gurvī majjati cāpsu yā |  
 bālasya sā prayoktavyā navanītasamanvitā || 
 AS.Utt.49.21  vāte sasarpirlavaṇā pitte
                        saguḍaśarkarā |  
 kaphe sapippalīkṣaudrā sarvadā sā praśasyate || 
 AS.Utt.49.22  atha harītakīnāṃ
                        himavacchailasambhavānāṃ kālajātānāmāpūrṇarasavīryāṇāmanāmayānāṃ dviśastriśo
                        vā śakalitānāmanasthnāmāḍhakaṃ caturguṇena payasā saṃsvedya
                        mṛdubhūtamavatārya śītaṃ sarpirmadhvāḍhakābhyāṃ saṃsṛjya suguptaṃ sthāpayet
                        |  
 tatastrirātrādūrdhvamāhārānuparodhinīṃ mātrāṃ pratyahamupayojayet jīeṇe
                        śāliṣaṣṭikaṃ payasā bhuñjīta |  
 prayogānte ca tāvantameva kālam |  
 asya prayogādvarṣaśatamajaro nirvalīkhalatipalitāmayaḥ śrutismṛtisampannaḥ
                        samiddhānalaśca puruṣo bhavati || 
 AS.Utt.49.23  bṛhaccharīraṃ girisārasāraṃ
                        svaro ghanaughastanitānukārī |  
 bhavatyapatyaṃ vipulaṃ sthiraṃ ca samaśnato yogamimaṃ prayatnāt || 
 AS.Utt.49.24  pathyāsahastraṃ
                        triguṇadhātrīphalasamanvitam |  
 pañcānāṃ pañcamūlānāṃ sārddhaṃ palaśatadvayam || 
 AS.Utt.49.25  jale daśaguṇe paktvā
                        daśabhāgasthite rase |  
 āpothya kṛtvā vyasthīni vijayāmalakānyathā || 
 AS.Utt.49.26  vinīya tasmin niryūhe
                        yojayet kuḍavāṃśakam |  
 tvagelāmustarajanīpippalyagarucandanam || 
 AS.Utt.49.27
                         maṇḍūkaparṇīkanakaśaṅkhapuṣpīvacāplavam |  
 yaṣṭyāhvayaṃ viḍaṅgaṃ ca cūrṇitaṃ tulayādhikam || 
 AS.Utt.49.28  sitopalārddhabhāraṃ ca
                        prātrāṇi trīṇi sarpiṣaḥ |  
 dve ca tailāt pacet sarvaṃ tadagnau lehatāṃ gatam || 
 AS.Utt.49.29  avatīrṇaṃ himaṃ
                        yuñjyādviṃśaiḥ kṣaudraśataistribhiḥ |  
 tataḥ khajena mathitaṃ nidadhyāt ghṛtabhājane || 
 AS.Utt.49.30  etadrasāyanaṃ brāhmaṃ samaṃ
                        pūrveṇa sarvathā |  
 vaikhānasā bālakhilyāḥ prāśya prāptā navaṃ vayaḥ |  
 ārogyamamitaṃcāyurvītatandrāśramaklamāḥ || 
 AS.Utt.49.31
                         abhayāmalakavibhītakapañcātmakapañcamūlaniryūhe |  
 vallīpalāśakarase dviguṇe kṣīreṣṭaguṇe ca vipacet || 
 AS.Utt.49.32  ghṛtasyakumbhaṃ madhukaṃ
                        madhūkaṃ kākoliyugmaṃ ca balāṃ svaguptām |  
 sakṣīraśuklāmṛṣabhaṃ sajīvaṃ sukhāmbupastaccapibet guṇāḍhyam || 
 AS.Utt.49.33  āmalakasahastraṃ
                        piṣṭasvedanavidhānena kṣīroṣmaṇā susvinnamanātapaśuṣkamanasthi cūrṇayet |  
 tadāmalakasahasrasvarasaparipītaṃ
                        sthirājīvantīpunarnavānāgabalāmaṇḍūkaparṇībrahmasuvarcalābhīruśaṅkhapuṣpīvacāpippalīviḍaṅgasvaguptāmṛtāgarucandanamadhukamadhūkapuṣpapadmotpalanavamālikāyuvatiyūthikācūrṇāṣṭabhāgasampṛktaṃ
                        punarnāgabalāpalasahasrasvarasaparipītaṃ chāyopaśoṣitaṃ dviguṇitasarpiṣā
                        kṣaudreṇa kṣudraguḍākṛti kṛtvā ghṛtabhājanasthaṃ bhasmarāśeradhaḥ
                        sthāpayedantarbhūmeḥ pakṣamatharvavedavitkṛtarakṣaṃ pakṣātyaye coddhṛtya
                        kanakarajatatāmrapravālakālāyaścūrṇāṣṭabhāgasaṃyuktamarddhakarṣābhivṛddhyā
                        yathāgni prātaḥ prayojayediti samānaṃ pūrveṇa || 
 AS.Utt.49.34
                         āmalakasahasramārdrapalāśadroṇyāṃ sāpidhānāyāṃ
                        bāṣpamanudvamantyāmāraṇyagomayāgnibhirupasvedayet |  
 tāni susvinnaśītānyuddhṛtya niṣkulīkṛtānyāpothya pippalī viḍaṅgataṇḍulānāṃ
                        pṛthagāḍhakenādhyarddhena śarkarāyāḥ ṣaḍbhirmadhughṛtatailānāṃ saṃyojya
                        ghṛtakumbhe sthāpayedviṃśatirātraṃ paraṃ copayojayediti samānaṃ pūrveṇa
                        || 
 AS.Utt.49.35  abhayāmalakasahasraṃ
                        pippalīsahasrayuktaṃ taruṇapalāśakṣārodakenāplāvya śucau bhāṇḍe sthāpayet |  
 tatonugatakṣāramanātapaśuṣkamāsthirahitaṃ cūrṇayitvā sitopalāpādena
                        caturguṇābhyāṃ ca madhughṛtābhyāṃ saṃyojya ghṛtabhājane ṣaṇmāsānantarbhūmeḥ
                        sthāpayitvā parato yathāgnibalamupayuñjīteti samānaṃ pūrveṇa || 
 AS.Utt.49.36  
                        āmalakacūrṇāḍhakamekaviṃśatirātramāmalakasvarasabhāvitaṃ
                        madhughṛtāḍhakābhyāṃ pippalīcūrṇāṣṭabhāgena śarkarācaturbhāgena ca saṃsṛṣṭaṃ
                        ghṛtabhājanasthaṃ prāvṛṣi bhasmarāśau nidadhyāt |  
 taccharadi copayojayediti samānaṃ pūrveṇa || 
 AS.Utt.49.37
                         viḍaṅgataṇḍulānāmāḍhakamāḍhakaṃ pippalītaṇḍulānāmadhyarddhaṃ
                        sitopalānāṃ madhughṛtatailāḍhakaiḥ ṣaḍbhirekīkṛtaṃ ghṛtabhājanasthaṃ prāvṛṣi
                        bhasmarāśāvitisamānaṃ pūrveṇa || 
 AS.Utt.49.38  abhayāmalakabibhītakānāṃ
                        dviśastriśo vā saṃyojitānāṃ palāśatvagavanaddhānāṃ mṛdāvaliptānāṃ
                        kukūlasvinnānāṃ nirasthīkṛtānāṃ palasahastramulūkhale saṅkṣudya
                        dadhibhadhughṛtatailapalalaśarkarāsampṛktaṃ bhakṣayedanannabhugyathoktena
                        vidhinā prayogānte tato dviguṇaṃ kālaṃ
                        yavāgūyūṣakṣīraghṛtaṣaṣṭikānnamāhārobhyañjanaṃ sarpirudvartanaṃ
                        yavacūrṇamiti samānaṃ pūrveṇābhyadhikaphalaṃ vā || 
 AS.Utt.49.39
                         daśamūlabalāmustajīvakarṣabhakotpalam |  
 parṇinyau pippalī śṛṅgī medā tāmalakī truṭiḥ || 
 AS.Utt.49.40  jīvantī joṅgakaṃ drākṣā
                        pauṣkaraṃ candanaṃ śaṭhī |  
 punarnavadvikākolī kākanāsāmṛtādvayam || 
 AS.Utt.49.41  vidārī vṛṣamūlaṃ ca
                        tadaikadhyaṃ palenmitam |  
 jaladroṇe pacet pañca dhātrīphalaśatāni ca || 
 AS.Utt.49.42  pādaśeṣaṃ rasaṃ
                        tasmādvyasthīnyāmalakāni ca |  
 gṛhītvā bharjayettailaghṛtādvādaśabhiḥpalaiḥ || 
 AS.Utt.49.43  matsyaṇḍikātulārdhena
                        yuktaṃ tallehavat pacet |  
 snehārddhaṃ madhunaḥ śīte tugākṣīryāścatuṣpalam || 
 AS.Utt.49.44  pippalyā dve pale
                        dadyācaturjātaṃ kaṇārdhikam |  
 atovalehayenmātrāṃ kuṭīsthaṃ pathyabhojinam || 
 AS.Utt.49.45  ityeṣa cyavanaprāśo yaṃ
                        prāśya cayvano muniḥ |  
 jarājarjaritopyāsīnnārīnayananandanaḥ || 
 AS.Utt.49.46  kāsaṃ śvāsaṃ jvaraṃ śoṣaṃ
                        hṛdrogaṃ vātaśoṇitam |  
 mūtraśukrāśrayāntoṣān vaisvaryaṃ ca vyapohati |  
 bālavṛddhakṣatakṣīṇakṛśānāmaṅgavarddhanaḥ || 
 AS.Utt.49.47  medhāṃ smṛtiṃ
                        kāntimanāmayatvamāyuḥprakarṣaṃ pavanānulomyam |  
 strīṣu praharpaṃ balamindriyāṇāmagneśca kuryādvidhinopayuktaḥ || 
 AS.Utt.49.48  madhukena tavakṣīryā
                        pipalyā sindhujanmanā |  
 pṛthaglohaiḥ suvarṇena vacayā madhusarpiṣā || 
 AS.Utt.49.49  sitayā vā samāyuktā
                        samāyuktā rasāyanam |  
 triphalā sarvarogaghnī medhāyuḥsmṛtibuddhidā || 
 AS.Utt.49.50  traiphalenāyasīṃ pātrīṃ
                        kalkenālepayennavām |  
 tamahorātrikaṃ lepaṃ pibet kṣaudrodakāplutam || 
 AS.Utt.49.51  prabhūtasnehaśamanaṃ jīrṇe
                        tatra praśasyate |  
 jīvatyarugjarastasya samābhyāsātsamāḥ śatam || 
 AS.Utt.49.52  varṣaṃ khādet prāṇadāṃ
                        prātarekāmaśnannannāt pūrvamakṣadvayaṃ ca |  
 sājyakṣaudraṃ bhojanānte catuṣkaṃ dhātrīkānāṃ tadvayaḥsthāpane 'lam || 
 AS.Utt.49.53  athāyasāni
                        caturaṅguladīrghavistṛtāni tilotsedhāni patrāṇi kārayet |  
 tannyagnivarṇāni kṛtvāmalakasvarase nirvāpayedekaviṃśatikṛtvaḥ |  
 teṣāṃ tādṛśānāṃ palaśatamāyasyāṃ sthālyāṃ prakṣipyāmalakasvarasottaraṃ kṛtvā
                        supihitaṃ bhasmahitaṃ bhasmarāśau nikhanet |  
 māsi māsi coddṛtyāyasena daṇḍena ghaṭṭayet |  
 śuṣyatyāmalakasvarasaṃ pūrvavadāvapet |  
 evaṃ tāni lohapatrāṇi saṃvatsarāt dravībhavanti |  
 tataścottarakālaṃ kṛtvā vamanavirecanaṃ snigdhatanureva kevalaṃ
                        samantatoṅguṣṭhaparvamātramukhenāyasena sruveṇāyasa eva bhājane tasmāt
                        kalkīkṛtāt sruvamekaṃ gṛhītvā madhudhṛtābhyāṃ pṛthak sruveṇa saṃyojya
                        prāśnīyāt |  
 jīrṇe kṣīrarasayūṣāṇāmanyatamena sarpirmiśraṃ navaṃ ṣaṣṭikaudanamaśnīyāt |  
 anena vidhinā varṣamupayujya varṣameva cānyadapyuddiṣṭāhāro yantritātmā kuṭīṃ
                        samadhivaset |  
 tataḥ sarvopatāpān jitvā vyādhijarāmaraṇaśastrāgnitoyaviṣāṇāmagamyaḥ
                        sarvabhāveṣvatīndiryo varṣasahasradvayaṃ jīvati || 
 AS.Utt.49.54  vājivego gajaprāṇo bhavecca
                        smṛtibuddhimān |  
 vāgmī vṛṣaḥ śrutadharo mahābhogo mahādhanaḥ || 
 AS.Utt.49.55  tāmrarūpyasuvarṇānāmayameva
                        pṛthagvidhiḥ |  
 dviguṇaṃ tadguṇotkarṣaṃ jānīyāduttarottaram || 
 AS.Utt.49.56  hemadhātrīphalakṣaudraṃ
                        gāyatrīparimantritam |  
 lihannanupiban kṣīraṃ dṛpṭariṣṭopi jīvati || 
 AS.Utt.49.57  suvarṇaṃ padmabījāni madhu
                        lājāḥ priyaṅgavaḥ |  
 kṣīreṇa pītaṃ paramamalakṣmīvinivāraṇam || 
 AS.Utt.49.58  sapadmabījāmalakābhayākṣaṃ
                        sarpirmadhubhyāṃ kanakaṃ lihantaḥ |  
 dīrghāyuṣo mandajaropatāpāḥ sarīsṛpāṇāṃ ca bhavantyagamyāḥ || 
 AS.Utt.49.59
                         madhumāgadhikāviḍaṅgasāratriphalā hema ghṛtaṃ sitāṃ ca khādan |  
 jarasānavalīḍhadehakāntiḥ samadhātuśca samāḥ śataṃ ca jīvet || 
 AS.Utt.49.60
                         hemabilvavacārsīparaikadhyamupayojitam |  
 medhyamāyuṣyamārogyakāntisaubhāgyapuṣṭidam || 
 AS.Utt.49.61  śatāvarīghṛtaṃ līḍhaṃ
                        sasuvarṇaṃ samākṣikam |  
 karoti cirajīvitvaṃ rājānaṃ ca vaśānugam || 
 AS.Utt.49.62  āyuṣkāmaḥ
                        śaṅkhapuṣpyāsametaṃ medhākāmaḥ kāñcanaṃ sogragandham |  
 lakṣmīkāmaḥ padmakiñjalkayuktaṃ yuktaṃ khādet kāmakāmo vidāryā || 
 AS.Utt.49.63  maṇḍūkaparṇyāḥ svarasaṃ
                        yathāgni kṣīreṇa yaṣṭīmadhukasyacūrṇam |  
 rasaṃ guḍūcyāḥ sahamūlapuṣpyāḥ kalkaṃ prayuñjīta ca śaṅkhapuṣpyāḥ || 
 AS.Utt.49.64  āyuḥpradānyāmayanāśanāni
                        balāgnivarṇasvaravarddhanāni |  
 medhyāni caitāni rasāyanāni medhyā viśeṣeṇa tu śaṅkhapuṣpī || 
 AS.Utt.49.65  naladaṃ kaṭurohiṇī payasyā
                        madhukaṃ candanasārivogragandhāḥ |  
 triphalā kaṭukatrayaṃ haridre sapaṭolaṃ lavaṇaṃ ca taiḥ supiṣṭaiḥ || 
 AS.Utt.49.66  triguṇena rasena
                        śaṅkhapuṣpyāḥ sapayaskaṃ ghṛtanalvaṇaṃ vipakvam |  
 upayujya bhavejjaḍopi vāgmī śrutadhārī pratibhānavānarogaḥ || 
 AS.Utt.49.67
                         peṣyairmṛṇālavisakesarapatrabījaiḥ siddhaṃ sahemaśakalaṃ payasā ca
                        sarpiḥ |  
 pañcāravindamiti tatprathitaṃ pṛthivyāṃ
                        prabhraṣṭapauruṣabalapratibhairniṣevyam || 
 AS.Utt.49.68
                         yannālakandadalakesaravadvipakaṃ nīlotpalasyatadapi prathitaṃ
                        pṛthivyām |  
 sarpiścatuṣkuvalayaṃ sahiraṇyapatraṃ medhyaṃ gavāmapi bhavet kimumānuṣāṇām
                        || 
 AS.Utt.49.69
                         brāhmīvacāsaindhavaśaṅkhapuṣpī matsyākṣakabrahmasuvarcalaindrayaḥ |  
 vaidehikā ca triyavāḥ pṛthaksyuryavau suvarṇasya tilo viṣasya || 
 AS.Utt.49.70  sarpiṣaśca palamekata eta
                        dyojayet pariṇate ca ghṛtāḍhyām |  
 bhojanaṃ samadhu vatsaramevaṃ śīlayannadhikadhīsmṛtimedhāḥ || 
 AS.Utt.49.71
                         atikrāntajarāvyādhitandrālasyaśramaklamaḥ |  
 jīvatyabdaśataṃ pūrṇaṃ śrītejaḥkāntidīptimān || 
 AS.Utt.49.72  viśeṣataḥ kuṣṭhakilāsagulma
                        viṣajvaronmādagarodarāṇi |  
 atharvamantrādikṛtāśca kṛtyāḥ śāmyantyanenātibalāśca vātāḥ || 
 AS.Utt.49.73  yathoktaguṇāyāṃ bhūmau
                        jātāmabālāmajīrṇāṃ śīrṇapurāṇaparṇāmasañjātānyaparṇāṃ tape tapasye vā māse
                        yathoktena vidhinā puṣyayukte candramasi sumuhurte nāgabalāṃ samūlāmuddharet
                        |  
 tasyā mūlānāṃ tvakpiṇḍamāmramātramakṣamātraṃ vā ślakṣṇapiṣṭamavacūrṇitaṃ vā
                        payasā pibenmadhughṛtābhyāṃ vā lihyāt |  
 jīrṇe kṣīravṛttireva syāt |  
 kṣīreṇaiva vā sasarṣiṣkaṃ śāliṣaṣṭikamaśnīyāt |  
 evaṃ saṃvatsaraprayogādvarṣaśatamajara ityādi samānaṃ pūrveṇa || 
 AS.Utt.49.74  
                        balātibalācandanāgarudhavatiniśakhadirakadaraśākaśiṃśapāsanasurasāpunarnavānantāśca
                        vayaḥsthāpanoktā daśauṣadhayaḥ savidārīśvadaṃṣṭrāśvagandhāvārāhīśatāvaryo
                        nāgabalayā vyākhyātāḥ || 
 AS.Utt.49.75  tatra sāravṛkṣāṇāṃ sarveṣāṃ
                        svarasārthī kuṣṭhacikitsite khadirakalpamīkṣeta |  
 ārdravṛkṣāsambhave tu sāraśakalānidvyaṅgulatryaṅgulāni tanūni caturguṇembhsyā
                        plāvyātape trirātraṃ sthāpayet |  
 tatastānyuddhṛtyānyāni tatra kṣipet |  
 trirātrācca punaranyānyevaṃ navarātreṇa triḥprakṣepaṇoddhāreṇa ca svarasaḥ
                        parikalpito bhavati || 
 AS.Utt.49.76  phalānāṃ
                        punarvīrudauṣadhīnāṃ ca yantreṇolūkhalena vā saṅkṣudya niṣpīḍya svarasaṃ
                        gṛhṇīyāt || 
 AS.Utt.49.77  pariśuṣkāṇāṃ tu
                        cūrṇikṛtānāmāḍhakamāḍhakamudakasyāhorātrasthitaṃ vimṛditapūtaṃ svarasavat
                        prayojyam |  
 tuvarakabhallātakādīnāṃ punaḥ pṛthagevopadeśaḥ || 
 AS.Utt.49.78  vṛkṣāstuvarakā nāma
                        paścimārṇavatīrajāḥ |  
 vīcītaraṅgavikṣobhamārutoddhūtapallavāḥ || 
 AS.Utt.49.79  tebhyaḥ phalānyādadīta
                        supakvānyambudāgame |  
 majñaḥ phalemyaścādāya śoṣayitvāvacūrṇyaṃ ca || 
 AS.Utt.49.80  tilavatpīḍayedroṇyāṃ
                        kvāthayedvā kusumbhavat |  
 tattailaṃ sambhṛtaṃ bhūyaḥ pacedāsalilakṣayāt || 
 AS.Utt.49.81  avatārya karīṣe ca
                        pakṣamātraṃ nidhāpayet |  
 snigdhasvainno hṛtamalaḥ pakṣāduddhṛtya yatnavān || 
 AS.Utt.49.82  caturthabhaktāntaritaḥ
                        prātaḥ pāṇitalaṃ pibet |  
 mantreṇānena etasya tailasya divase śubhe || 
 AS.Utt.49.83  majjasāra mahāvīrya sarvān
                        dhātūn viśodhaya |  
 śaṅkhacakragadāpāṇistvāmājñāpayate 'cyutaḥ || 
 AS.Utt.49.84  tenāsyordhvamadhastācca
                        doṣā yāntyasakṛttataḥ |  
 sāyamasnehalavaṇāṃ yavāgūṃ śītalāṃ pibet || 
 AS.Utt.49.85  pañcāhāni pibettailamitthaṃ
                        varjyāni varjayet |  
 pakṣaṃ mudgarasānnāśī sarvakuṣṭhairvimucyate || 
 AS.Utt.49.86  tadevakhadirakvāthe triguṇe
                        sādhu sādhitam |  
 nihitaṃ pūrvavat pakṣaṃ pibenmāsaṃ suyantritaḥ || 
 AS.Utt.49.87  tenābhyaktaśarīraśca
                        kurvannāhāramīritam |  
 bhinnasvaraṃ raktanetraṃ śīrṇāṅgaṃ kṛmibhakṣitam |  
 anenāśu prayogeṇa sādhayet kuṣṭhinaṃ naram || 
 AS.Utt.49.88  sarpirmadhuyutaṃ pītaṃ
                        tadeva khadirādvinā |  
 pakṣaṃ māṃsarasāhāraṃ karoti dviśatāyuṣam || 
 AS.Utt.49.89  tadeva nasye
                        pañcāśaddivasānupayojitam |  
 valīpalitanirmuktasthirasmṛtikacadvijam || 
 AS.Utt.49.90  vapuṣmantaṃ śrutadharaṃ
                        karoti triśatāyuṣam |  
 antrdhūmaṃ tasya majjā sudagdhaḥ kṣiptastaile saindhavaṃ cāgnivarṇam |  
 tulyaṃ hanyādarmanaktāndhyakācān nīlīrogaṃ taimiraṃ cāñjanena || 
 AS.Utt.49.91  ekāntaraṃ tauvarakañca
                        tailaṃ pibeddhitāśī niyamena māsam |  
 prabhinnakoṣṭho galitāṅgadeśastvacaṃ tyajet sarpaivāśu jīrṇam || 
 AS.Utt.49.92  sādhayet ṣoḍaśaguṇe salile
                        tuvarāḍhakam |  
 aṣṭāṃśaśeṣe visrāvya saṅkṣudyolūkhale tataḥ || 
 AS.Utt.49.93
                         śuṣkāragvadhavalkapādarajasā vyāmiśrita kalkitaṃ |  
 tasya kvāthajalairudumbarasamān chāyāviśuṣkān guḍān || 
 AS.Utt.49.94  kuryādekatamaṃ ca
                        sārddhamathavā govāriṇāloḍitaṃ |  
 kuṣṭhī taddivasāsthito niraśanaḥ sūrye gate 'staṃ pibet || 
 AS.Utt.49.95  tāvadeva ca tathaiva ca
                        bhūyaḥ pāyayettamaruṇodayakāle |  
 apyajīrṇamavicintya vamiṃ vā bheṣajaṃ puruṣadoṣabalajñaḥ || 
 AS.Utt.49.96  madhyāhne 'dyāt
                        bhūriniṣpāvatailaṃ kaṅgūkūraṃ śigrukandopadaṃśam |  
 dadhnāyuktaṃ svalpasindhūtthacūrṇaṃ gavyenānu stokatakrāmbupāyī || 
 AS.Utt.49.97  tailāktagātro divasāntaraṃ
                        ca kaṅgviṣṭikācūrṇakṛtapragharṣaḥ |  
 snāyāt sukhāmbhobhiramadyamāṃsa strīsaṅgatiḥ syāttriguṇaṃ ca yogāt || 
 AS.Utt.49.98  upayujya yogamakhilaṃ
                        pratidinameva dvikālamabhiyuktaḥ |  
 kuṣṭhī kuṣṭhamapohati viśīrṇakarṇauṣṭhanāsamapi || 
 AS.Utt.49.99  atha
                        bhallātakānyanupahatānyanāmayānyāpūrṇarasaprpamāṇavīryāṇi
                        pakrajāmbavaprakāśāni śucau śukre vā māse saṅgṛhya yavapalle māṣapalle vā
                        nidhāpayet |  
 tāni caturmāsasthitāni sahe sahasye vā māse prayoktumārabheta |  
 śītasnigdhamadhuropaskṛtaśarīraḥ pūrvaṃ
                        daśabhallātakānyāpothyāṣṭaguṇenāmbhasā sādhu sādhayet |  
 teṣāṃ rasamaṣṭabhāgāvaśiṣṭamanuṣṇaṃ sapayaskaṃ
                        sarpirgaṇḍūṣābhyaktoṣṭhatālujihvaḥ prātaḥ pibet |  
 evametānī daśabhallātakānyekaikotkarṣāpakarṣeṇa triṃśatprayojyāni |  
 vidhinānena sahasraprayogastriguṇaśca kālo ghṛtakṣīrābhyāṃ
                        śāliṣaṣṭikamaśanamevaṃ viśeṣādvigatakuṣṭhadurnāmakṛmipramehamedodoṣo
                        varṣaśatamajara ityādi samānaṃ pūrveṇa || 
 AS.Utt.49.100
                         pūrvamekaikabhallātakakvāthaṃ sapayaskaṃ pibedekaikaṃ ca
                        bhallātakamabhivarddhayedyāvat pañca |  
 tataḥ pañca pañcavardhayedyāvat saptatiḥ |  
 prāpya ca saptatimapakarṣayet bhūyaḥ pañca pañca yāvat pañca |  
 pañcabhyaścaikaikaṃ yāvadekam |  
 vidhinānenasahasraṃ prayoga ityādi samānaṃ pūrveṇa || 
 AS.Utt.49.101  saptativacca
                        śatamupayuñjīta |  
 tathā ca sahasradvayan |  
 prayoga ityādi samānaṃ pūrveṇa |  
 dviguṇastvāyuṣaḥ kālaḥ || 
 AS.Utt.49.102  bhallātakānāṃ
                        jarjarīkṛtānāṃ piṣṭasvedanaṃ pūrayitvā bhūmāvākāṇṭhanikhātasya
                        snehabhāvitasya dṛḍhasyoparikumbhasyāropyoḍupenāpidhāyakṛṣṇabhṛdāvaliptaṃ
                        gomayāgninopasvedayet |  
 teṣāṃ yaḥ svarasaḥ kumbhaṃ prapadyate tamaṣṭabhāgamadhusaṃyuktaṃ
                        dviguṇitaghṛtamadyāt |  
 triguṇaśca kālo ghṛtakṣīrābhyāmityādi samānaṃ pūrveṇa || 
 AS.Utt.49.103  anenaiva vidhinā
                        bhallātakasya rasaṃ gṛhītvā kevalameva māsamekaṃ prayuñjīta |  
 triguṇaśca kāla ityādi samānaṃ pūrveṇa |  
 māsi māsi varṣaśatamāyuṣobhivṛddhiḥ |  
 evaṃ daśamāsānupayujya varṣasahasramāyurbhavati || 
 AS.Utt.49.104  bhallātakatailapātraṃ
                        sapayaskaṃ madhukākṣamātreṇa śatapākamupayuñjīta |  
 triguṇaścakāla ityādi samānaṃ pūrveṇa || 
 AS.Utt.49.105  bhallātakatailaṃ
                        kṛṣṇatilatailaṃ sarpirāmalakaraso 'sanādisārakaṣāya ityeṣāṃ droṇaṃ droṇaṃ
                        triphalātrikaṭukaviḍaṅgasāracitrakaharidrādvayatrivṛddantīndrayavayaṣṭīmadhukaviṣātiviṣārasāñjanapriyaṅgūnāṃ
                        pālikābhāgāstadaikadhyaṃ snehapākavidhinā vipācyāvatārya paripūyacānuguptaṃ
                        nidadhyāt |  
 tata upaskṛtaśarīraḥ prātaḥ prātaḥ pāṇiśuktimātraṃ kṣaudreṇa
                        pratisaṃsṛjyopayuñjīta |  
 jīrṇe mudvāmalakayūṣeṇālavaṇena sarpiṣmatā khadirodakasiddhaṃ
                        mṛdumodanamaśnīyāt |  
 khadirodakenodakakāryāṇītyevamato droṇamupayujya vigatakuṣṭhadurnāmetyādi
                        samānaṃ pūrveṇa || 
 AS.Utt.49.106  puṣṭāni pākenaparicyutāni
                        bhallātakānyāḍhakasammitāni |  
 ghṛṣṭveṣṭikācūrṇakaṇairjalena prakṣālya saṃśoṣya ca mārutena || 
 AS.Utt.49.107  jarjarāṇi
                        vipacejjalakumbhe pādaśeṣadhṛtagālitaśītam |  
 tadrasaṃ punarapi śrapayeta kṣīrakumbhasahitaṃ caraṇasthe || 
 AS.Utt.49.108  sarpiḥ pakvaṃ tena
                        tulyapramāṇaṃ yuñjyāt svecchaṃ śarkarāyā rajobhiḥ |  
 ekībhūtaṃ tatkhajakṣobhaṇena sthāpyaṃ dhānye saptarātraṃ suguptam || 
 AS.Utt.49.109  tamamṛtarasapākaṃ yaḥ
                        prage prāśamaśnannanu pibati yatheṣṭaṃ vāri dugdhaṃ rasaṃ vā |  
 smṛtimatibalamedhāsatvasārairupetaḥ kanakanikaṣagauraḥ sośnute dīrghamāyuḥ
                        || 
 AS.Utt.49.110  droṇe 'mbhaso vraṇakṛtāṃ
                        triśatādvipakvāt kvāthāḍhake palasamaistilatailapātram |  
 tiktāviṣādvayavarā girijanmatārkṣyaiḥ siddhaṃ paraṃ nikhilakuṣṭhaniṣūdanāya
                        || 
 AS.Utt.49.111
                         sahāmalakaśuktibhirdadhisareṇa tailena vā |  
 guḍena payasā ghṛtena yavasaktubhirvā saha |  
 tilena saha mākṣikeṇa palalena sūpena vā |  
 vapuṣkaramaruṣkaraṃ paramamedhyamāyuṣkaram || 
 AS.Utt.49.112  bhallātakāni tīkṣṣṇāni
                        pākīnyagnisamāni ca |  
 bhavanytamṛtakalpāni prayuktāni yathāvidhi || 
 AS.Utt.49.113  kaphajo na sa rogāsti na
                        vibandhostikaścana |  
 yaṃ na bhallātakaṃ hanyācchīghramagnibalapradam || 
 AS.Utt.49.114  vātātapavidhānepi
                        viśeṣeṇa vivarjayet |  
 kulatthadadhiśuktāni tailābhyaṅgāgnisevanam || 
 AS.Utt.49.115  pañcāṣṭau sapta daśa vā
                        pippalīrmadhusarpiṣā |  
 rasāyanaguṇānveṣī samāmekāṃ prayojayet || 
 AS.Utt.49.116  tisrastisrastu pūrvāhne
                        bhuktvāgre bhojanasya ca |  
 pippalyaḥ kiṃśukakṣārabhāvitā ghṛtabharjitāḥ |  
 prayojyā madhusammiśrā rasāyanaguṇauṣiṇā || 
 AS.Utt.49.117  kramavṛdhyā daśāhāni
                        daśapaippalikaṃ dinam |  
 vardhayet payasā sārddhaṃ tathaivāpanayet punaḥ || 
 AS.Utt.49.118  jīrṇauṣadhaśca bhuñjīta
                        ṣaṣṭikaṃ kṣīrasarpiṣā |  
 pippalīnāṃ sahasrasya prayogoyaṃ rasāyanam || 
 AS.Utt.49.119  piṣṭāstā balibhiḥ peyāḥ
                        śṛtā madhyabalairnaraiḥ |  
 śītīkṛtā drasvabalairyojyā doṣāmayān prati || 
 AS.Utt.49.120  tadvaca chāgadugdhena dve
                        sahasre prayojayet || 
 AS.Utt.49.121  ebhiḥ prayogaiḥ pippalyaḥ
                        kāsaśvāsagalagrahān |  
 yakṣmamehagrahaṇyarśaḥ pāṇḍutvaviṣamajvarān |  
 ghnanti śophaṃ vamiṃ hidhmāṃ plīhānaṃ vātaśoṇitam || 
 AS.Utt.49.122  viḍaṅgacūrṇaṃ
                        yaṣṭīmadhukacūrṇayuktaṃ śītatoyena samāśamupayuñjīta |  
 jīrṇe mudgayūṣeṇālavaṇena saghṛtamodanamaśnīyāt |  
 tena viśeṣādvigatakṛmidurnāmakuṣṭhapramehamedodoṣo varṣaśatamajara ityādi
                        samānaṃ pūrveṇa |  
 viḍaṅgacūrṇaṃ kṣaudrabhallātakakvāthābhyāṃ madhvāmalakarasābhyāṃ
                        guḍūcīkvāthena ca etāṃścaturo yogān māsamupayuñjīteti samānaṃ pūrveṇa |  
 sarveṣu ca māsimāsi varṣaśatamāyuṣo 'bhivṛddhiḥ || 
 AS.Utt.49.123  alambuṣāṃ svena rasena
                        bhāvitāṃ pṛthagghṛtakṣīramadhūṣṇavāribhiḥ |  
 pibettathā kāñjikatakramastubhirbhagandarorugrahagulmakāsavān || 
 AS.Utt.49.124  uṣṇā vipāke kaṭukā
                        kaṣāyamadhurā rase |  
 atyantadīpanī medhyā vātaśleṣmaharā ca sā || 
 AS.Utt.49.125  varṣopayogāt kurute naraṃ
                        varṣaśatāyuṣam |  
 dṛḍhendriyānalabalaṃ nirvalīpalitāmayam || 
 AS.Utt.49.126
                         śvetāvalgujaphalānyātapaśuṣkāṇī cūrṇayitvā tattulyaguḍena saṅkṣudya
                        ghṛtakumbhe dhānyarāśau saptparātraṃ nidadhyāt |  
 tato 'nudite bhāsvati yathābalaṃ mātrāṃ sukhodakānupānāmupayojayet |  
 jīrṇe sukhāmbupariṣitaḥ śāliṣaṣṭikaudanaṃ saśarkareṇa payasāśnīyāt |  
 tasya māsaprayogādviśeṣeṇa vigatakuṣṭho grahaṇadhāraṇavān varṣaśatamajara
                        ityādi samānaṃ pūrveṇa |  
 prayogataścordhvaṃ dviguṇaṃ parihāraḥ || 
 AS.Utt.49.127  vākucikākarṣacūrṇaṃ
                        sukhāmbunā pibet |  
 pītvā cātape nirvātoṣṇe vā garbhagṛhe tiṣṭhedaparāhṇe tadvadeva srānamaśanaṃ
                        ca |  
 yūṣarasābhyāṃ vā |  
 tasya trisaptarātraprayogādvigatakuṣṭha ityādi samānaṃ pūrveṇa || 
 AS.Utt.49.128  tvagromakeśadaśanān
                        nakhāṃścamuktvā punarnavān labhate |  
 svaravarṇabalotsāhaṃ navaṃ vayo naṣṭapalitaṃ ca || 
 AS.Utt.49.129  palāni daśa bākucyā
                        daśaiva ca phalatrayāt |  
 sapta krimighnādayasastrīṇi dve girisambhavāt || 
 AS.Utt.49.130
                         purapuṣkaramūlābhyāmāhareta palaṃ palam |  
 sūkṣmailārdhapalaṃ vyoṣaghanakesarakuṅkumam || 
 AS.Utt.49.131
                         lodhratvakpatrayaṣṭyāhvacitrakaṃ kārṣikaṃ pṛthak |  
 śataṃbhallātakānāṃ ca sarvaṃ khaṇḍasamāṃsakam || 
 AS.Utt.49.132  cūrṇayedatha tanmātrāṃ
                        bhakṣayet pālikīṃ parām |  
 yatheṣṭaceṣṭo labhate varṣādrāsāyanān guṇān || 
 AS.Utt.49.133  sarvarogān vijayate
                        tvagvikārān viśeṣataḥ |  
 arśobhagandaraśvāsakāsapāṇḍvāmayakrimīn || 
 AS.Utt.49.134
                         gulmaplīhāśmarīvardhamapramehārucipīnasān |  
 mandānalatvaṃ kṛśatāṃ śophagranthyarbudānapi || 
 AS.Utt.49.135  vākucikāphalāni gomūtre
                        saptarātraṃ vāsayet |  
 tato nistuṣīkṛtya chāyāyāṃ viśoṣayitvā susūkṣmaṃ ca sañcūrṇya tryahaṃ tryahaṃ
                        kramaśo bhāvayettriphalākvathena
                        kāravallīvāsābrāhmīguḍūcībhṛṅgarājasvarasaiḥ pṛthakpṛthak
                        khadirāsanarājavṛkṣapicumandakvāthaiḥ || 
 AS.Utt.49.136  tasya pītaḥ pratidinaṃ
                        dhātrīphalarasāplutaḥ |  
 karṣaḥ sarvāmayān hanti tvagvikārānviśeṣataḥ || 
 AS.Utt.49.137
                         asanakhadirayūṣairbhāvitāṃ somarājīṃ |  
 madhughṛtaśikhipathyālohacūrṇairupetām |  
 śaradamavalihānaḥ pāriṇāmān vikārāṃ |  
 styajati mitahitāśī tadvadāhārajātān || 
 AS.Utt.49.138  tīvreṇa kuṣṭhena
                        parītamūrttiryaḥsomarājīṃ niyamena khādet |  
 saṃvatsaraṃ kṛṣṇatiladvitīyāṃ sasomarājīṃ vapuṣātiśete || 
 AS.Utt.49.139  ye somarājyā
                        vituṣīkṛtāyāścūrṇairupetāt payasaḥ sujātāt |  
 uddhṛtya sāraṃ madhunā lihanti takraṃ tadevānu pibanti cānte || 
 AS.Utt.49.140  te kuṣṭhinaḥ
                        pakṣmadaridranetrā |  
 viśīrṇakarṇāṅgulināsikā vā |  
 vihāyavairūpyamapāsya rūpaṃ |  
 punaḥ prarūḍhā iva bhānti vṛkṣāḥ || 
 AS.Utt.49.141  khadirāmbhasā pibedvā
                        ravisevī tāṃ tayā yavāgūṃ vā |  
 gāyatrījalasiddhāṃ kuṣṭhī tattoyakāryakaraḥ || 
 AS.Utt.49.142  gajaliṇḍakṣārayutā
                        tatkṣārapāyino vilepibhujaḥ |  
 śvitrāṇi somarājī prasahya hanyāt pralepācca || 
 AS.Utt.49.143  gomūtre saptarātraṃ
                        śaśiśakalaphalaṃ vāsitaṃ lolayitvā |  
 kuryācchāyāviśuṣkaṃ pṛthagiti ca phalaṃ prāpunāṭaṃ ca śuṣkam || 
 AS.Utt.49.144  aṃśastābhyāṃ tathāṃśaḥ
                        kṛmiripudahana sphoṭakṛdbhyaḥ sa cūrṇo gomūtreṇopayuktaḥ pramitahitabhujaḥ
                        ścitramāśveva hanti || 
 AS.Utt.49.145  ikṣuragokṣurasiṃhī
                        vyāghrī pañcāṃgulāmbunā pītā |  
 upalamaghanaṃ ghanaṃ vā rasāśināṃ hanti bākucikā || 
 AS.Utt.49.146  uṣṇodakena piṣṭā pītā ca
                        ghṛtānvitā jayet gulmam laghupañcamūlasiddhāṃ peyāmupayojayejjīrṇe || 
 AS.Utt.49.147
                         kaṭvaṅgakuṭajayūṣairarśīṃsi bhagandaraṃ ca nāśayati |  
 mehān madyairnigadairniṣovitā bākucī prabalān || 
 AS.Utt.49.148  viṣkirarasena pītā
                        daśamūlarasena vā guḍūcyā vā |  
 apatantrakaṃ nihanyādāyāmaṃ vā rasānnabhujaḥ || 
 AS.Utt.49.149  jaṭhareṣu
                        pibenmūtrairjalodare traivṛtena yūṣeṇa |  
 śophe pāṇḍuvyādhāvavalgujaṃ śīghvariṣṭābhyām || 
 AS.Utt.49.150
                         ikṣurakādikvāthairvardhmani mūtreṇa vā gavāṃ śastaḥ |  
 dhāroṣṇena tu payasā yuktaḥ śophajvarau hanti || 
 AS.Utt.49.151  uṣṇāmbunā prayojyo
                        lūtākīṭākhusarpadaṣṭeṣu |  
 kṛmiharacaturaṅgulayoḥ kvāthaḥ koṣṇaḥ kṛmiṇakoṣheṣu || 
 AS.Utt.49.152  lekhāmindoḥ saghṛtāṃ
                        sukhāmbunā putriṇī bhavati pītvā puṣṣodayeśvagandhāśṛtena payasā ca bhuñjānā
                        || 
 AS.Utt.49.153  vandhyāpi
                        saptāhamimaṃprayogaṃ karoti yā harṣayatī sugandhiḥ |  
 priyaṃvadā sadvrataśaucayuktā sūte sutān sā niyamāt guṇāḍhyān || 
 AS.Utt.49.154
                         snigdhairuṣṇairmadhurairharati gadānvātajān yutā paittān |  
 tiktakamadhurakaṣāyaiḥ kaphajāṃstriphalārasamadhubhyāṃ ca || 
 AS.Utt.49.155  iti śamanī dhanyeyaṃ
                        viṣagarabhūtopasargapāpmaghnī |  
 gehe sthitāpi rekhā cāndramasī kimuta koṣṭhasthā || 
 AS.Utt.49.156
                         manuṣyamapyāgatamṛtyuśāsanaṃ praṇaṣṭabuddhīndriyamalpacetasam |  
 avalgujo mokṣayate mahābhayācchriyaṃ ca medhāṃ ca dadāti pupkalām || 
 AS.Utt.49.157  haimavatyā vacāyāḥ
                        piṇḍamāmalakamātraṃ payasāloḍya pibejjīrṇe payassarpirodana ityāhāraḥ |  
 evaṃ saptarātreṇa medhāvī bhavati |  
 saptabhiḥ saptarātraiḥ śrutadharo varṣaśatamajara ityādi samānaṃ pūrveṇa
                        || 
 AS.Utt.49.158  itarasyā api vacāyā
                        dvipalakvāthaṃ pibet jīrṇe payaḥ sarpirityādi samānaṃ pūrveṇa |  
 taccūrṇaṃ vā kṣaudrasarpibhyāṃ yathābalamavalihyāt |  
 jīrṇe payaḥ sarpirityādi samānaṃ pūrveṇa || 
 AS.Utt.49.159  vacākalkaśatapākaṃ
                        ghṛtadroṇamupayujya viśeṣāt
                        grahonmādāpasmāragalagaṇḍagaṇḍamālāślīpadasvarabhedavimuktaḥ sarvārtheṣu
                        siddhimān varṣaśatāyurbhavati || 
 AS.Utt.49.160  śītavātahimadagdhatanūnāṃ
                        stabdhabhagrakuṭilavyadhitāsthnām |  
 bheṣajasya pavanopahatānāṃ vakṣyate vidhirato laśunasya || 
 AS.Utt.49.161  rāhoramṛtacauryeṇa
                        lūnādye patitā galāt |  
 amṛtasya kaṇā bhūmau te rasonatvamāgatāḥ || 
 AS.Utt.49.162  dvijānāśnanti tamato
                        daityadehasumudbhavam |  
 sākṣādamṛtasambhūtergrāmaṇīḥ sa rasāyanam || 
 AS.Utt.49.163  śīlayellaśunaṃ śīte
                        vasante ca kapholbaṇaḥ |  
 ghanodayepi vātārttaḥ sadā vā grīṣmalīlayā |  
 raktapittabhavārogā jāyante raktapittinaḥ || 
 AS.Utt.49.164  māsaḥ parosya
                        rasakalkaniṣevaṇāya svacchandamapyupadiśanti vimardakaistu |  
 ṣaṇmāsamanyavidhinā na tu śastamāhuḥ pakṣaprayogamapi hīnataraṃ rasone || 
 AS.Utt.49.165  srigdhaśuddhatanu
                        śītamadhuropaskṛtāśayaḥ |  
 taduttaṃsāvataṃsābhyāṃ carcitānucarājiraḥ || 
 AS.Utt.49.166  tasya kandān vasantānte
                        himavacchakadeśajān |  
 apanītatvaco rātrau nimayenmadirādibhiḥ || 
 AS.Utt.49.167  tatkalkasvarasaṃ prātaḥ
                        śucitāntavapīḍitam |  
 madirāyāḥ surūḍhāyāstribhāgena samanvitam || 
 AS.Utt.49.168  madyasyānyasya takrasya
                        mastunaḥ kañjikasya vā |  
 tatkāla eva vā yuktaṃ yuktamālocya mātrayā || 
 AS.Utt.49.169
                         tailasarpirvasāmajjakṣīramāsarasaiḥ pṛthak |  
 kvāthena vā yathāvyādhi rasaṃ kevalameva vā || 
 AS.Utt.49.170  pibet gaṇḍūṣamātra
                        prākkaṇṭhanāḍīviśuddhaye |  
 pratataṃ svedanaṃcānu vedanāyāṃ praśasyate || 
 AS.Utt.49.171  śītāmbusekaḥ sahasā
                        vamimūrcchāyayormukhe |  
 śeṣaṃ pibet klamāpāye sthiratāṃ gata ojasi || 
 AS.Utt.49.172  vidāhaparihārāya paraṃ
                        śītānulepanaḥ |  
 dhārayetsāmbukaṇikā muktākarpūramālikāḥ || 
 AS.Utt.49.173
                         sahimasalilagarbhāścandraśubhrāmṛṇālīḥ kuvalayadalamālā hārayaṣṭīśca
                        lolāḥ |  
 stanataṭaviniviṣṭāścārugātryo dadhānāstanusarasavilitā gāḍhamenaṃ svajeran
                        || 
 AS.Utt.49.174  nalinīdalatālavṛntavātaiḥ
                        pragaladvārilavairjalārdrayā ca |  
 dayitākarapallavaiśca śītair śunasvedakṛtaṃ klamaṃ hareyuḥ || 
 AS.Utt.49.175  kuḍavosyaparā mātrā
                        tadarddhaṃ kevalasya tu |  
 palaṃ piṣṭasya tanmajjñaḥ sabhaktaṃ prākca śīlayet || 
 AS.Utt.49.176  rasognikalpo mṛdunaujasā
                        hi |  
 saṃyujyamānaḥ sahasaiva tasya |  
 dāhātisārāraticittanāśān |  
 kuryādatastaṃ tvarito na yuñjyāt || 
 AS.Utt.49.177  jīrṇaśālyoddanaṃ jīrṇe
                        śaṅkhakṛndendupāṇḍuram |  
 bhuñjīta yūṣaiḥ payasā rasairvā dhanvacāriṇām || 
 AS.Utt.49.178  dīptāgnirmaṇḍakān khādet
                        sarpiprmaṇḍopasecanān |  
 akhaṇḍamaṇḍalendvābhāniṇḍarīkhaṇḍamaṇḍitān || 
 AS.Utt.49.179
                         rājikāśuktasamparkavinivartitagauravaiḥ |  
 piṣṭakācūrṇadhavalairvadhraiḥ saukarakairyutān || 
 AS.Utt.49.180  madyamekaṃ pibettattu
                        tṛṭprabandhe jalānvitam |  
 gandhamattakvaṇadali priyāvaktrendubodhitam || 
 AS.Utt.49.181  amadyapo yastu
                        phalāmbutukramavantisomaṃ ca sugandhi śītam |  
 sauvīrakaṃ jāṅgalajaṃ rasaṃ vā tuṣodakvaṃ vā parisikthikāṃ vā || 
 AS.Utt.49.182  tatkalkaṃ vā samaghṛtaṃ
                        ghṛtapātre khajāhatam |  
 sthitaṃ daśāhādaśnīyāttadvadvā vasayā samam || 
 AS.Utt.49.183  sadyaḥ piṣṭaṃ sarpiṣā
                        saṃyutaṃ vā niryāsena svena yuktaṃ ca kāmam |  
 yuñjītainaṃ pūrvakaireva pānaiḥ koṣṇāmbhobhirvaiṣa kalpotivīryaḥ || 
 AS.Utt.49.184  rasonakalkaḥ
                        sadṛśājasarpiḥ ṣaṇmāsamurvyāmuṣito nihanti |  
 abhyaṅgapānāñjananasyayukto manovikārān viṣamajvaraṃ ca || 
 AS.Utt.49.185  samatailaṃ saśuktaṃ vā
                        yavarāśau samāsthitam |  
 vātarogān jayet khādan ghṛtamāṃsottarāśanaḥ || 
 AS.Utt.49.186  tailasarpirguḍasitāḥ
                        pṛthakkuryāttulānmitāḥ |  
 dve tule laśunācchruddhāt tryūṣaṇāt kuḍayatrayam || 
 AS.Utt.49.187  palaṃ tvacaśca
                        tacślakṣṇaṃ nihitaṃ ghṛtabhājane |  
 dve same yavamadhyasthaṃ pūrvasmādadhikaṃ guṇaiḥ || 
 AS.Utt.49.188  kṣuṇṇāṃ kṣipet kandatulāṃ
                        takrasya palaviṃśatau |  
 gate ca saptarātre tu tulārddhamasitāttilāt || 
 AS.Utt.49.189  dhautakṣuṇṇāt
                        pṛthakkṣaudraghṛtaśuṇṭhīcatuṣpalam |  
 ajājīcavyadhānyāgnidvikṛṣṇāgranthidīpyakān || 
 AS.Utt.49.190  palonmitāṃścaturjātāt
                        palamekaṃ sucūrṇitam |  
 pṛthakpalāṣṭakaṃ tailātghṛtātkṣuṇṇāccasarṣapāt || 
 AS.Utt.49.191  paṭūni pañca kṣārau dvau
                        dadyāttatrākṣamānataḥ |  
 ekādaśāhaṃ taddhānye sthitamaśnan prage prage |  
 guṇānrāsāyanānsarvān sa prāpnoti nirāmayaḥ || 
 AS.Utt.49.192  dvipaścamūlaniṣkvāthe
                        nalvaṇe laśunāḍhakam |  
 piṣṭaṃ paryuṣitaṃ varṣaṃ hanti vātakaphāmayān || 
 AS.Utt.49.193  tatkandakalkasvarase
                        ghṛtatailaṃ pṛthakpacet |  
 śīlayecca yathāsātmyaṃ dāruṇānalapīḍitaḥ || 
 AS.Utt.49.194  navanītasamāṃśaṃ vā
                        khodattatkalkamarditī || 
 AS.Utt.49.195
                         vikañcukaprājyarasonagarbhān saśūlyamāṃsān vividhopadaṃśān |  
 nimardakān vā ghṛtaśuktayuktān prakāmamadyāllaghutucchamaśnan || 
 AS.Utt.49.196  kustumbarī
                        jīrakabhṛṣṭamudgasauvarcalaślakṣṇarajovakīrṇaiḥ |  
 rasonakandāṅkurapatracitraiḥ savyañjanairnaikarasānuyātaiḥ || 
 AS.Utt.49.197  tatkandasiddhān kramaśo
                        yūṣakṣīrarasān pibet |  
 kaphapittānilāśaṅkī yathāsvauṣadhasaṃskṛtān || 
 AS.Utt.49.198
                         kṛśośvagandhodbhavacūrṇakīrṇaṃ sannasvaro yaṣṭimadhūpadhānam |  
 tailena gulmī khadireṇa kuṣṭhī khādet kṛmighnaiḥ kṛmimān rasonam || 
 AS.Utt.49.199
                         māṃsādamāṃsairyakṣmāṇamarśāṃsi kuṭajatvacā |  
 hanti sa śreṣṭhayā mehakāsaśvāsavilambikāḥ || 
 AS.Utt.49.200  annasvarūpavijñānāt
                        svarūpamupalabhya ca |  
 yathāyathaṃ prayogosya kāryastaṃ taṃ gadaṃ prati || 
 AS.Utt.49.201  laśunasvarasāt
                        prasthāndvātriṃśattilatailataḥ |  
 dvāvapetamalāt kiṇvādaṣṭaupiṣṭāccaṣaḍyavāt || 
 AS.Utt.49.202  meṣaśṛṅgībhavāt
                        kvāthādroṇaṃ pūtācca śītalāt |  
 snehapātre tadaikadhyaṃ nidadhyācca śucau dṛḍhe || 
 AS.Utt.49.203  kramāttatra punardadyāt
                        piṣṭaṃ prasthacatuṣṭayam |  
 pakṣātparamiyaṃ peyā surā vātavikāribhiḥ || 
 AS.Utt.49.204  trirātramuṣitāṃ dhenuṃ
                        laśunaṃ khādayettataḥ |  
 kṣīradadhyājyamathitaṃ brāhmaṇasyāpi śasyate || 
 AS.Utt.49.205
                         pittaraktavinirmuktasamastāvaraṇāvṛte |  
 śuddhe vā vidyate vāyau na dravyaṃ laśunātparam || 
 AS.Utt.49.206  sukhātmanāṃ viśeṣeṇa
                        prayojyo laśunāsavaḥ |  
 nāradenoddhavasyaiṣa vātabhagnasya kalpitaḥ || 
 AS.Utt.49.207
                         āmāmbupānekṣuvikāramatsyayānādhvavātātapabhāṣyacintāḥ |  
 svapnaṃ divā jāgaraṇaṃ niśāsu piṣṭaṃ vyavāyaṃ dadhi cātra necchet || 
 AS.Utt.49.208  snehakalpavidhānena
                        snehayuktaṃ prayojayet |  
 laśunaṃ snehasaṃyogāt garīyān jāyate hi saḥ || 
 AS.Utt.49.209  pittakopabhayādante
                        yuñjyānmṛduviecanam |  
 rasāyanaguṇānevaṃ paripūrṇān samaśnute || 
 AS.Utt.49.210  priyāmbuguḍadugdhasya
                        māṃsamadyāmlavidviṣaḥ |  
 atitikṣorajīrṇaṃ ca rasono vyāpade dhruvam || 
 AS.Utt.49.211
                         pāṇḍūdarorakṣataśophatṛṣṇāpānātyayacchardiviṣavraṇeṣu |  
 paitte vikārekṣigadetisāre kṣāme śarīre ca sa varjanīyaḥ || 
 AS.Utt.49.212  śīlita eṣa karoti durāpaṃ
                        vahniśarīrabalaṃ samameva |  
 vaṅmatirūpaguṇāḍhyasutepsoḥ strīpuruṣasya ca bījaviśuddhim || 
 AS.Utt.49.213  amṛtakaṇasamutthaṃ yo
                        rasonaṃ rasonaṃ vidhiyutamitikhādecchītakāle sadaiva |  
 sa nayati śatajīvī strīsahāyo jarāntaṃ kanakaruciravarṇo nīrujastuṣṭijuṣṭaḥ
                        || 
 AS.Utt.49.214  rasonānantaraṃ vāyoḥ
                        palāṇḍuḥ paramauṣadham |  
 sākṣādivasthitaṃ yatra śakādhipatijīvitam || 
 AS.Utt.49.215  yasyopayogena
                        śakāṅganānāṃ lāvaṇyasārādivinirmitānām |  
 kapolakāntyā vijitaḥ śaśāṅko rasātalaṃ gacchati nirvideva || 
 AS.Utt.49.216  snigdhāṅgatvaṃ gauratā
                        kāntimattā vanerdīptirvarṣmapuṣṭirvṛṣatvam |  
 samprāpyante yantraṇodvegamuktaiḥ ryasyābhyāsāddhāri dīrghaṃ sukhaṃ ca || 
 AS.Utt.49.217  apyāhāre śīlito
                        dīrghārātraṃ balyaścakṣuṣyastarpaṇaḥ sthairyakārī |  
 taistairyogairyojitoyaṃ palāṇḍustāṃstānātaṅkān mehināmucchinatti || 
 AS.Utt.49.218  rasaṃ rasonavattasya
                        pītvāśnīyāttathaiva ca |  
 sabījapūrasvarasamadirāmadhuśīdhupaḥ || 
 AS.Utt.49.219  marakatamaṇinīlaṃ
                        nālamasyātibālaṃ pariṇataśaśigauraṃ yacca bījaṃ supiṣṭam |  
 sasurasasumukhābhyāṃ prājyamāṃsaṃ saśuktaṃ
                        mṛdudhavalasuvṛttairmaṇḍakairāttamūrtim || 
 AS.Utt.49.220  vahuśaḥśobhitaṃ śubhraiḥ
                        śaśāṅkaśakalopamaiḥ |  
 ghārikeṇḍarikāvallaiḥ kṣīrodāvayavairiva || 
 AS.Utt.49.221  yavamudgamāṣagodhūma
                        bahuvidha vikārakalpitān bhakṣyān |  
 kāmbalikarāgaṣāḍavasaṭṭakakhalakān saphalasārān || 
 AS.Utt.49.222  paṭusurabhimadhuragandhān
                        dhavalākṣakadhavalabahularasān |  
 kharjūradāḍimasitādrākṣāpānānupobhyasyet || 
 AS.Utt.49.223  labhate
                        balavarṇaujovīryasvarasaumanasyatejāṃsi |  
 kṣīṇaśakṛdrudhiropi ca rasonavattadrasaṃ pītvā || 
 AS.Utt.49.224
                         surāsuraiḥkṣīrasamudramanthe gatāstaṭān ye 'mṛtavipruṣaḥ purā |  
 babūva tebhyaḥ kila kukkuṭī yayā vrajanti devatvamivādya mānuṣāḥ || 
 AS.Utt.49.225  kukkuṭāṇḍanibhaiḥ kandaiḥ
                        kiñcit kaṭukapicchilaiḥ |  
 snigdhairmarakatacchāyaiḥ kharjūrasadṛśaicchadaiḥ || 
 AS.Utt.49.226  nisvilarogaharāpi
                        viśeṣato jayati dāruṇamapyanilāmayam |  
 gudajagulmatamoviṣanāśinī janayati sthiratāṃ vapuṣaḥ parām || 
 AS.Utt.49.227  kuṭīṃ praviśyatatkandān
                        bhakṣayetghṛtabharjitān |  
 payonupānaṃ dhāroṣṇaṃ tatreṣṭamasanāmbu vā || 
 AS.Utt.49.228
                         tanmātravṛttistubhaveddaśāhaṃ viṃśatyahaṃ svādubhugapramādī |  
 jatrūrdhvakoṣṭhatrikasandhivātapāṇḍavāmayārśastimirāṇi jitvā || 
 AS.Utt.49.229  valīpalitanirmuktaḥ
                        sthirakeśadvijaśrutiḥ |  
 medhāmatismṛtiyuto jīvedvarṣaśatadvayam || 
 AS.Utt.49.230
                         āpūryamāṇacandrapratipadamārabhyavardhayetkandam |  
 ekaikaṃ ghṛtabhṛṣṭaṃ prāgbhaktaṃ pathyabhukkhādet || 
 AS.Utt.49.231  bhuñjītālpataraṃ
                        dinārditamṛṣiḥ pakṣakṣaye bhakṣayan kṣīraṃ bījakavāri takramathavā pītvā
                        sthitiṃ kalpayet |  
 māṃsaṃ prāśya tathā nakhadvijakacaḥ śīrṇotthitaiḥ kāntimān
                        jīvatyabdaśatatrayaṃ dhṛtimatismṛtyādibhirbhūṣitaḥ || 
 AS.Utt.49.232  kṣīreṇa kandacūrṇaṃ
                        pibanyavāgūṃ ca pariṇate māsam |  
 lavaṇasnehavināṃ dṛḍhadṛgjīveccharaddviśatam || 
 AS.Utt.49.233  timiraṃ kṣaudraghṛtābhyāṃ
                        pathyabhujastadrajo jayenmāsāt |  
 kandatrayaṃ ca bhṛṣṭaṃ ghṛteśnato bhakṣitaṃ vātān || 
 AS.Utt.49.234  tatkandasūkṣmarajasā
                        tribhāgagodhūmacūrṇamiśreṇa |  
 payasā paktvā khādet ghṛtapūrānāntravṛddhiharān || 
 AS.Utt.49.235  trīn kandakāṃśca niśi
                        bhakṣayatājyabhṛṣṭān dhātrīphalāmbu sasitaṃ cahgalīpayo vā |  
 peyaṃ dṛgāmayajayāya niṣevitavyā kāmaṃ ca rogaśamamātraphalārthibhiḥ sā
                        || 
 AS.Utt.49.236  kṣīrānvitā
                        mūlakatulyakandā saptāṣṭapatrāsitaraktakāṇḍā |  
 vibhartti yā pallavamabdaśabdāt sā kañcukī śvetavapurvareṇyā || 
 AS.Utt.49.237  āṣāḍhe kārtike vāttaṃ
                        tatkandaṃ śītalaṃ sthitam |  
 aṅguṣṭhaparvadvayasaṃ piṣṭaṃ kṣīrapalāṣṭake || 
 AS.Utt.49.238  kuṭīpraveśastaṃ pītvā
                        kṣīrameva pibedanu |  
 kṣīrameva ca jīrṇepi peyāṃ vā snehabharjitām || 
 AS.Utt.49.239  kiñciduṣṇāmalavaṇāṃ
                        spṛśeduṣṇāmbu no himam |  
 ekena saptarātreṇa kuṣṭhānyevaṃ niyacchati || 
 AS.Utt.49.240  sarvavyādhīn dvitīyena
                        tṛtīyena tu sarpavat |  
 tyaktvā tvacaṃ tato jīrṇāṃ keśadantanakhānapi |  
 dhīmedhārūpavān jīvet pañcavarṣaśatāni ca || 
 AS.Utt.49.241  kañcukīkandacūrṇaṃ vā
                        svena kṣīreṇa bhāvitam |  
 gokṣīrakuḍave nyataṃ karṣaṃ khaṇḍapalānvitam |  
 pītaṃ sarvābhayān hanti nakhakeśasthitānapi || 
 AS.Utt.49.242  pītatatsvarasaṃ cūrṇaṃ
                        tasyā madhughṛtānvitam |  
 khādanhitāśī saptāhaṃ tvagdoṣāṃstimiraṃ jayet || 
 AS.Utt.49.243
                         viḍaṅgatāpyatriphalālohakañcukijaṃ rajaḥ |  
 saptarātratrayaṃ lihyānmadhunā saṃyatendriyaḥ || 
 AS.Utt.49.244  kṣīreṇa bhojanaṃ jīrṇe
                        śālerlābarasena vā |  
 tathāsya kācatyimire sukṛcchrāḥ śiraso gadāḥ || 
 AS.Utt.49.245  medhāvinaḥ praṇaśyanti
                        gātraṃ suptaṃ ca budhyate |  
 eṣa saptāmṛtaścūrṇaḥ sarvavyādhiṣu pūjitaḥ || 
 AS.Utt.49.246  palaṃ cūrṇasya kañcukyāḥ
                        kṣīraprasthe samāvapet |  
 snehaṃ dadhnastato lihyājjitātmā sasitāmadhu || 
 AS.Utt.49.247  śālerannaṃ payaḥ pānaṃ
                        māsamevaṃ prayojayet |  
 caturguṇaḥ parīhāraḥ śoṣaśābdasamadyutiḥ |  
 śatāni pañca varṣāṇāṃ jīveddeva ivorjitaḥ || 
 AS.Utt.49.248  pacet palāni droṇepāṃ
                        kañcukyāḥ pañcaviṃśatiḥ |  
 aṣṭāṃśaśiṣṭe tu ghṛtāt prasthaṃ kṣīrasamaṃ pacet || 
 AS.Utt.49.249
                         śaṅkhapuṣpīvacākuṣṭhatrivṛtāmaradārubhiḥ |  
 varāyaṣṭīsitādrākṣāmahiṣākṣaiḥ palāṃśikaiḥ || 
 AS.Utt.49.250  yuktaiḥ
                        kamalakiñjalkatripalena hime 'tra ca |  
 kṣaudrāccatuṣpalaṃ dadyādetanmartyāmṛtāhvayam |  
 cakṣuṣyaṃ bṛṃhaṇaṃ medhyaṃ varṇyaṃ varṣaśatapradam || 
 AS.Utt.49.251  pacetpalāni
                        kañcukyāstrīṇi lohātsucūrṇitāt |  
 palāśabījāccatvāri daśa dve ca phalatrayāt || 
 AS.Utt.49.252  aṣṭādaśa śatāvaryā
                        bījakasyaikāviṃśatiḥ |  
 jīvantyāḥ ṣoḍaśaikadhyaṃ paurṇamāsyāṃ vipācayet || 
 AS.Utt.49.253  vahe 'pāṃ pādaśeṣe ca
                        pṛthagarddhāḍhakena ca |  
 pacet kāñjikamastubhyāṃ ghṛtaprasthaṃ picūnmitaiḥ || 
 AS.Utt.49.254
                         śatāhvāruṣkaravacākuṣṭhailābiḍahiṅgubhiḥ |  
 sauvarcalānvitaiḥ padmakesarācca tribhiḥ palaiḥ || 
 AS.Utt.49.255  pañcabhiḥ padmabījānāṃ
                        padmadvādaśakena ca |  
 etat somāmṛtaṃ pītvā yassomo 'dyāpi rājate || 
 AS.Utt.49.256  idamupayujya
                        sarpirativīryamudāraguṇaṃ bhavati suvāksudhīḥ sudṛḍhasubalaḥ subhagaḥ |  
 grahamarakopasargaviṣabhītibhiradhṛṣyavapurvijitajarājvaro nayati
                        varṣaśatadvitayam || 
 AS.Utt.49.257  dānavendra vijitān purā
                        surān bhraṣṭakāntidhṛtidharyatejasaḥ |  
 vīkṣya viṣṇuramṛtaṃ kilāsṛjat gugguluṃ balavapurjayapradam || 
 AS.Utt.49.258  adyāpyataḥ suragaṇāḥ kila
                        dhūpamukhyān hitvā varāgaruturuṣkahimendudarpān |  
 nirdahyamānavapuṣṣo 'pi śikhāṃ pibanto gandhena yasya muditā dadhati prasādam
                        || 
 AS.Utt.49.259  sa yogavāhī sa śivaḥ sa
                        sārvaḥ sarvartusevyaḥ sukhaśīlanīyaḥ |  
 hantā jarāpāpmamalāmayānāṃ kartāgnimedhāsmṛtipāṭavānām || 
 AS.Utt.49.260  gandhotkaṭaḥ sa dāhe
                        snigdhadravapicchilo vigataśalyaḥ |  
 mahiṣākṣaḥ puṣparāga sphaṭikāsitanīradacchāyaḥ || 
 AS.Utt.49.261  yaḥ padmarāgarāgo yaḥ
                        kanakacchedapāṭalo yo vā |  
 jayatīndranīlamamalaṃ bhagnopyantikāntimatvena || 
 AS.Utt.49.262  ātreyamunigītaśca
                        mantroyaṃ karmasiddhikṛt |  
 bhagavān puṇḍarīkākṣo devāśca sapurandarāḥ || 
 AS.Utt.49.263  jarāmaraṇaduḥkhebhyo
                        yathā tegyutthitāḥ surāḥ |  
 upayoktustathaivāsya bhava tvaṃ hi mahābala || 
 AS.Utt.49.264  pañcamūlasya mahataḥ
                        kvāthena hitabhojinā |  
 gugguluḥ śīlito hanti sarvān vātakaphāmayān || 
 AS.Utt.49.265  laghīyasopi tadvacca
                        sukhoṣṇena jalena vā |  
 mastudhānyāmlamadyairvā vacādeḥ salilena vā || 
 AS.Utt.49.266  varaṇādestu
                        bādhiryadantakarṇaśirorujaḥ |  
 svarabhedodaraśvāsavardhmāntargulmavidradhīn || 
 AS.Utt.49.267  vātapittāsrarogeṣu
                        bṛṃhaṇārthini ceṣyate |  
 kvāthena vājigandhāyā jīvanīyagaṇasya vā || 
 AS.Utt.49.268
                         kvāthenotpalamṛdvīkāraktacandanajanmanā |  
 vātapittaṃ nihantyeṣa padmakādigaṇasya vā || 
 AS.Utt.49.269  cavyakuṣṭhaviḍaṅgānāṃ
                        yānyā nāgarasya vā |  
 prasāriṇyāśca toyena gugguluḥ kaphavātajit || 
 AS.Utt.49.270
                         tryūṣaṇāgnighanavellavarābhirbhakṣayan samaghṛtaṃ mahiṣākṣam |  
 āśu hanti kaphamārutamedodoṣajān balavatopi vikārān || 
 AS.Utt.49.271  paṭolanimbatriphalāguḍūcī
                        gāyatrirātridvayabījakānām |  
 kvāthaiḥ pṛthakpathyaparasya hanti māsena ghorān kaphapittarogān || 
 AS.Utt.49.272
                         viśeṣācchophavīsarpaduṣṭavraṇabhagandarān |  
 śukrārtavamanodoṣapramehaśvitrapāṇḍutāḥ || 
 AS.Utt.49.273
                         paṭolāriṣṭīrnayūhapiṣṭastulyarasāñjanaḥ |  
 galagogāpacīvyaṅgagranthisthaulyakṛmipraṇut || 
 AS.Utt.49.274  śilājatusamaḥpītaḥ payasā
                        vātaśoṇitam |  
 nivartayatyatibalaṃ kṣīramāṃsaghṛtāśinaḥ || 
 AS.Utt.49.275  rasena payasā
                        mūtrairvātapittakaphāpahaḥ |  
 brāhmīmaṇḍūkaśaṅkhānāṃ pṛthaṅmedhādikṛdrasaiḥ || 
 AS.Utt.49.276
                         māgadhikāgnikaliṅgabiḍagairbilvadhṛtaiḥ savarāpalaṣaṭkaiḥ |  
 guggulunā sadṛśena sametaiḥ kṣaudrayutaiḥ sakalāmayanāśaḥ || 
 AS.Utt.49.277  pibet palaśataṃ yosya
                        vidhinā niyato yatiḥ |  
 nākālamṛtyorna vyādherna tasya jaraso bhayam || 
 AS.Utt.49.278  kalpayedauṣadhaiḥ svai
                        svairvyādhiṣu vyādhināśanaiḥ || 
 AS.Utt.49.279  śilājatuvidhānaṃ ca
                        gugguloḥ sarvamiṣyate || 
 AS.Utt.49.280  guṇanidhirapikuryāt
                        sotimātropayuktastimiravadanaśoṣaklabitākārśyamohān |  
 śamalaśithilabhāvaṃ deharaukṣyaṃ ca tasmādrajanicaraniṣevīsyyānna rogeṣvamīṣu
                        || 
 AS.Utt.49.281  grīṣmerkataptā girayo
                        jatutulyaṃ vamanti yat |  
 hemādiṣaṭdhāturasaṃ procyate tacchilājatu || 
 AS.Utt.49.282  sarvadoṣapraśamanaṃ
                        sarvarogavināśanam |  
 śilābhyo yasya yajjātaṃ dhātostattadguṇaṃ vadet || 
 AS.Utt.49.283  sarvaṃ ca tiktakaṭukaṃ
                        nātyuṣṇaṃ kaṭu pākataḥ |  
 chedanaṃ ca viśeṣeṇa lauhaṃ tatra praśasyate || 
 AS.Utt.49.284  gomūtragandhi kṛṣṇaṃ
                        guggulvābhaṃ viśarkaraṃ mṛtsnam |  
 snigdhamanamlakaṣāyaṃ mdṛu guru ca śilājatu śreṣṭham || 
 AS.Utt.49.285  rāsnādaśamūlabalā
                        punarnavairaṇḍaśuṇṭhimadhukānām |  
 kvāthena bhāvitaṃ tadviśeṣato vātarogaghnam || 
 AS.Utt.49.286
                         drākṣābhīrupaṭolatrāyantiguḍūcijīvanīyānām |  
 niryūheṇa subhinnaṃ śastaṃ pittāmaye sutarām || 
 AS.Utt.49.287  krimijidvacāphalatraya
                        karañjaghanamukhyapañcamūlānām |  
 sahapañcakolakānāṃ kvāthena kaphāmaye bhāvyam || 
 AS.Utt.49.288  laghupañcamūlaśuṇṭhī
                        drākṣākāśmaryavājigandhānām |  
 saguḍūciśarabalānāṃ rasena pittānilagadeṣu || 
 AS.Utt.49.289  ghanakuṣṭhavacātriphalā
                        suradāruviḍaṅgapañcakolānām |  
 rajanīmaricātiviṣā yuktānāṃ vātakaphajeṣu || 
 AS.Utt.49.290
                         pāṭhāpaṭolanimbatriphalāghanakuṭajasaptaparṇānām |  
 trāyantyamṛtātiviṣāsahitānāṃ pittakaphajeṣu || 
 AS.Utt.49.291  nicaye 'pidoṣabalato
                        yogānetān vikalpya yujjīta |  
 vividhagaṇasaṅgrahoktaistaistaiśca gaṇairgiressāram || 
 AS.Utt.49.292  vyādhivyādhitasātmyaṃ
                        samanusaran bhāvayedayaḥ pātre |  
 prākkevalajaladhautaṃ śuṣkaṃ kvāthaistato bhāvyam || 
 AS.Utt.49.293  samagirijamaṣṭaguṇite
                        niṣkkāthyaṃ bhāvanauṣadhaṃ toye |  
 tanniryūhe 'ṣṭāṃśe pūtoṣṇe prakṣipet girijam || 
 AS.Utt.49.294  tat samarasatāṃ yātaṃ
                        saṃśuṣkaṃ prakṣipedrase bhūyaḥ |  
 svaisvairevaṃ kvāthairbhāvyaṃ vārān bhavet sapta || 
 AS.Utt.49.295  atha snigdhasya śuddhasya
                        ghṛtaṃ tiktakasādhitam |  
 tryahaṃ yuñjīta girijamekaikena tathā tryaham || 
 AS.Utt.49.296  phalatrayasya yūṣeṇa
                        paṭolyā madhukasya ca |  
 yogayogyaṃ tatastasya kālāpekṣaṃ prayojayet || 
 AS.Utt.49.297  śilājamevaṃ dehasya
                        bhavatyatyupakārakam |  
 guṇān samagrān kurute sahasā vyāpadaśca na || 
 AS.Utt.49.298  ekatrisaptasaptāhaṃ
                        karṣamarddhapalaṃ palam |  
 hīnamadhyottamo yogaḥ śilājasya kramānmataḥ || 
 AS.Utt.49.299  saṃskṛtaṃ saṃskṛte dehe
                        prayuktaṃ girijāhvayam |  
 yuktaṃ vyastaiḥ samastairvā tāmrāyorūpyahemabhiḥ || 
 AS.Utt.49.300  kṣīreṇāloḍitaṃ
                        kuryācchīghraṃ rāsāyanaṃ phalam |  
 hanyādrogānaśeṣāṃśca jīrṇe hitamitāśinaḥ || 
 AS.Utt.49.301
                         vyāyāmātapamārutacetaḥsantāpaguruvidāhyādi |  
 upayogādapi parato dviguṇaṃ parivarjayet kālam || 
 AS.Utt.49.302  kulatthān kākamācīṃ ca
                        kapotāṃśca sadā tyajet |  
 pibenmāhendramudakaṃ kaupaṃ prāsravaṇāmbu vā || 
 AS.Utt.49.303  jvarī
                        jvaraghnāmbudaparpaṭādeḥ kvāthena raktī madhuyaṣṭikāyāḥ |  
 śoṣī saraiḥ kravyabhugāmiṣotthairmāyuramāṃsaiḥ payasā ca kārśye || 
 AS.Utt.49.304  madhvambunā medasi
                        sampravṛddhe kṣīreṇa payākulabuddhisatvaḥ |  
 pāṇḍvāmayārttāvudare saśophe pibecchilājaṃ mahiṣījalena || 
 AS.Utt.49.305  aśma vīratarādyena
                        kuṣṭhaṃ khadiravāriṇā |  
 viṣaṃ viṣaghnairagadairhantyevaṃ tadyathāmayam || 
 AS.Utt.49.306
                         śailajatrikaṭukṣaudrakṣaudradhātūn niṣevate |  
 kṣīraudanāśī yo jīrṇe yakṣmaṇā na sa bādhyate || 
 AS.Utt.49.307  subhāvitātsāragaṇaistulāṃ
                        pītvā śilodbhavāt |  
 sārāṃbunaiva bhuñjānaḥ śāliṃ jāṅgalajai rasaiḥ || 
 AS.Utt.49.308  vyapohya
                        madhumehākhyamantakaṃ rogasaṅkaram |  
 vapurvarṇabalopetaḥ śataṃ jīvatyanāmayaḥ || 
 AS.Utt.49.309  śilāhvāt ṣoḍaśapalaṃ
                        tristrirekatra bhāvayet |  
 varāyā daśamūlasya guḍūcyāḥ karkaśasya ca || 
 AS.Utt.49.310  balāyā madhuyaṣṭyāśca
                        rase gavye ca vāriṇi |  
 kṣīre sakṛtkrameṇaivaṃ saptakṛtvastathā punaḥ || 
 AS.Utt.49.311
                         kākoliyugmaghanapuṣkaravahnirāsnā medāyugarddhicavikāgajapippalīnām
                        |  
 pāṭhādvijīvakanikumbhavidāriyugma vīrāvarīmadhuphalāṃśumatīdvayānām || 
 AS.Utt.49.312  palikānāmabdroṇe
                        siddhānāṃ pādaśeṣite kvāthe |  
 bhāvitamitthaṃ girijaṃ dvipalaiścūrṇīkṛtairyuñjyāt || 
 AS.Utt.49.313
                         karkaṭaśṛṅgīdhātrīvyoṣaistālīsapatrakuḍabena |  
 cūrṇapalena vidāryāstvakṣīryāḥ karṣayugmena || 
 AS.Utt.49.314  dvipalena caturjātāttaila
                        ghṛtakṣaudraśarkarābhiśca |  
 dvipalāddviguṇābhiḥ kāryā guṭikāstatokṣasamāḥ || 
 AS.Utt.49.315  tāḥ śuṣkā navakumbhe
                        jātīpuṣpādhivāsite sthāpyāḥ |  
 tāsāmekāṃ khādet pratidinamanupānamatreṣṭam || 
 AS.Utt.49.316  kṣīrarasadāḍimāmbho
                        mārdvīkasurāsavānyatamam |  
 jīrṇennaṃ laghu bhojyaṃ yūṣapayaḥpiśitaniryūhaiḥ || 
 AS.Utt.49.317  saptāhamātramevaṃ
                        sarvānnīnaḥ kramāt bhavet parataḥ |  
 bhaktasyānte prāgvā guṭikā na virudhyate saiṣā || 
 AS.Utt.49.318  nirapāyā bhūriphalā
                        parihārasukhopayojitā jayati |  
 prabalamapi vātaśoṇitamūrustambhaṃ jvaraṃ dīrgham || 
 AS.Utt.49.319
                         bhagamūtraśukradoṣaplīhayakṛdraktapāṇḍuhṛdrogān |  
 vardhmavamigulmapīnasahidhmākāsāruciśvāsān || 
 AS.Utt.49.320  vidradhimudaraṃ kuṣṭhaṃ
                        śvitraṃ jāḍyaṃ kṣayaṃ madaṃ mūrcchām |  
 unmādamapasmāraṃ mukhanetraśirogadāṃstāṃtān || 
 AS.Utt.49.321  ānāhamatīsāraṃ halīmakaṃ
                        kāmalāgrahaṇirogān |  
 granthyarbudān sapiṭakān bhagandaraṃ gaṇḍamālāṃ ca || 
 AS.Utt.49.322  atikārśyamatisthaulyaṃ
                        svedamathaślīpadaṃ gude kīlān |  
 daṃṣṭrāviṣaṃ samūlaṃ garaprayogān sughorāṃśca || 
 AS.Utt.49.323  abhicāramarātikṛtaṃ
                        duḥsvapnaṃ bhautikīṃ tathā bādhām |  
 pāpmālakṣmīṃ ceyaṃ guṭikā śamayecchivā nāmnā || 
 AS.Utt.49.324  vṛṣyāyuṣyā dhanyā
                        kāntiyaśaḥśrīvibodhinī medhyā |  
 kurute nṛpavallabhatāṃ jayaṃ vivāde ca vaktrasthā || 
 AS.Utt.49.325  jitakhalativalīpalitā
                        jīvayati sukhaṃ śatadvayaṃ śaradām |  
 varṣadvayaprayogādvarṣaśatacatuṣṭayaṃ jīvet || 
 AS.Utt.49.326  na sostirogo bhuvi
                        sādhyarūpo jatvaśmajaṃ yaṃ na jayet prasahya |  
 tatkālayogairvidhivatprayuktaiḥ svasthasya corjāṃ vipulāṃ dadhāti || 
 AS.Utt.49.327
                         amaramandiramandarasambhavācchatapalaṃ girijādupayojaya |  
 yadi jarāmayaduḥkhavivarjitāṃ suciramicchasi jīvitasantatim || 
 AS.Utt.49.328  daśaguṇamupayuṅkte yaḥ
                        śataṃ śailajātāllaghuhitamitabhojī varjayan varjanīyān |  
 satatasamanuṣaktān varjitān vaidyavṛndairvidhamati sagadaughān nekṣate
                        cāyuṣontam || 
 AS.Utt.49.329
                         samudvabhūvāmṛtamanthanotthaḥ svedaḥ śilābhyo 'mṛtavān gireḥ prāk |  
 yo mandarasyātmabhuvā hitāya nyastaḥ sa śaileṣu śilājarūpī || 
 AS.Utt.49.330  suvarṇaśailaprabhavo
                        viṣṇunā kāñcano rasaḥ |  
 tāpī kirātacīneṣu yavaneṣu ca nirmitaḥ || 
 AS.Utt.49.331  tāpyāṃ sūryāṃśusantapto
                        mādhave māsi dṛśyate |  
 madhuraḥ kāñcanābhāsaḥ sāmlo rajatasannibhaḥ || 
 AS.Utt.49.332  kiṃcit kaṣāya ubhayaḥ
                        śītaḥ pāke kaṭurlaghuḥ |  
 śilāniryāsavaccātra kulatthādīn parityajet || 
 AS.Utt.49.333  na tanniṣevī
                        jarasābhibhṛyate na pannagairnāpi garairna vṛścikaiḥ |  
 na pāṇḍumehajvaraśophayakṣmabhirna kaṇṭhanetraśravaṇatvagāmayaiḥ || 
 AS.Utt.49.334  sodaśvitko mākṣikadhātuḥ
                        saghṛto vā sakṣaudro vā kṣaudraghṛtābhyāṃ sahito vā |  
 sāmbhasko vā tailayuto vā vinihantā tvagdoṣāṇāṃ sarvaviṣāṇāṃ sagarāṇām || 
 AS.Utt.49.335
                         akṣadrākṣāyomalamustāmalakānāṃ savyoṣāṇāṃ parvataniryāsayutānām |  
 datvā tulyaṃ mākṣikadhātuṃ madhumiśraṃ lihyātpāṇḍuvyādhyabhibhūtaḥ
                        śivamicchan || 
 AS.Utt.49.336  aṃśaḥ śuṇṭhyā lohamalāṃśo
                        badarāṃśaḥ pippalyaṃśo mākṣikadhāturdviguṇāṃśaḥ |  
 kṣaudraṃ kāmaṃ kṛṣṇatilānāmapi cāṃśaḥ śreṣṭhā piṇḍī pāṇḍuvikāraśvayathughnī
                        || 
 AS.Utt.49.337  sāyaścūrṇaṃ mākṣikadhātuṃ
                        madhumiśraṃ vyoṣopetaṃ parvataniryāsasametam |  
 kṣīrāhāro yo 'valihānaḥ prayatātmā kṛtyudvāraṃ śoṣamapohatyacireṇa || 
 AS.Utt.49.338  lohaṃ
                        sarpirmākṣikadhāturmadhumātrā dhātrīcūrṇaṃ ke saramambuprabhavānām |  
 yogaḥ kuryādeṣa sitābhāgavimiśraścakṣurghrāṇaśrotrarasajñānavibodham || 
 AS.Utt.49.339  kṛtyaikasthaṃ
                        mākṣikadhātuṃ triphalāṃ ca bhrāṣṭre paktvā ye sahaviṣkaṃ vilihanti |  
 pathyādāstān vārdhakadoṣā na bhajante māturdoṣāḥ stanyanivṛttāniva vālān
                        || 
 AS.Utt.49.340  samaśnato
                        mākṣikadhātucūrṇaṃ sarpirmadhubhyāṃ triphalārajaśca |  
 śanaiḥ śanairyāti jarā vināśaṃ pratyantavāsādiva lokayātrā || 
 AS.Utt.49.341  trikoṇakāṇḍā
                        subahupratānā phaleṣu pītā kusumeṣu raktā |  
 patraiḥsadugdhairmṛduromavadbhistāmbūlatulyairghanakandamūlā || 
 AS.Utt.49.342
                         pavanavivasvadaṃśuvanitādiṣukāmacarā
                        vividhamanaḥśarīragadavṛndanivṛttikarī |  
 bhuvi paramauṣadhirmahiṣavallarīti prathitā kvacidapi vṛddhadāraka iyatvapi
                        vellarikā || 
 AS.Utt.49.343  vasante saṅgṛhītānāṃ
                        śoṣitānāmanātape |  
 vṛddhadārakamūlānāṃ tulāṃ saṃcūrṇyaṃ sarpiṣā || 
 AS.Utt.49.344  āplāvya ghṛtapātrasthāṃ
                        dhānye pakṣamupekṣitām |  
 lihyādanu pivetkṣīraṃ jīrṇe kṣīraghṛtāśanaḥ || 
 AS.Utt.49.345  tatprayogājjarājīṇā
                        vṛddhā dārakatāmiyāt |  
 bhagnāsthirgadgadaḥ paṅguḥ kṛśo hrasvonyarūpatām || 
 AS.Utt.49.346
                         nirastāśeṣadoṣotthanakhabhedādyupadravaḥ |  
 apasmāragrahonmādapāpmālakṣmīvivarjitaḥ |  
 dīptāgnirbalavān vāgmī jīvedvarṣaśatāni ṣaṭ || 
 AS.Utt.49.347  cūrṇitairaśvagandhāyāḥ
                        saṃyutaṃ triṃśatā palaiḥ |  
 tattulyaṃ dārakaṃ prāśya payasā sarpiṣāthavā || 
 AS.Utt.49.348  jīrṇo pūrvavadaśnīyādyo
                        jīvet sa samāḥ śatam |  
 vājivego gajaprāṇaḥ surūpo bhāskaradyutiḥ || 
 AS.Utt.49.349  aśvagandhena saṃyojyau
                        varīgokṣurakau pṛthak || 
 AS.Utt.49.350  yo lihyāt sarpiṣā cūrṇaṃ
                        vṛddhadārakamūlajam |  
 saptāhaṃ yūṣabhaktāśī syāt sa kinnaratulyavāk || 
 AS.Utt.49.351  svarasena śatāvaryā
                        saptāhaṃ bhāvitaṃ ca tat |  
 lihānaḥ pūrvavanmāsaṃ śataṃ jīvenmahāmatiḥ || 
 AS.Utt.49.352  lihyādvā madhusarpirbhyāṃ
                        dhātrīsvarasabhāvitam |  
 kṣīreṇa vā pibanmāsaṃ śataṃ jīvedaruksudhīḥ || 
 AS.Utt.49.353  vṛddhadārakamūlānāṃ rasaṃ
                        kṣīreṇa yaḥ pibet |  
 tatkalkasiddhaṃ sarpirvā sajīvennīrujaḥ śatam || 
 AS.Utt.49.354  pītaṃ vellarikāmūlaṃ
                        gomūtreṇa sahoṣitam |  
 kuṣṭhagulmodaragaraślīpadārśopacīrjayet || 
 AS.Utt.49.355  pippalī triphalā dārvī
                        mahauṣadhapunarnavāḥ |  
 pṛthagdaśapalāḥ sarvaistulyāṃśo vṛddhadārakaḥ || 
 AS.Utt.49.356  dhānyāmlapītastaccūrṇo
                        jīrṇe svacchandabhojanaḥ |  
 ślīpadāmamarudvardhmagulmodaragarān haret || 
 AS.Utt.49.357  śauṇḍī
                        viśvavarādvīpivellamustāḥ samāṃśakāḥ |  
 tulyavellarikāmūlāḥ sājyakṣaudrāstathāguṇāḥ || 
 AS.Utt.49.358  tatphalāt svarasaṃ karṣaṃ
                        lihaṃstulyājyamākṣikam |  
 gavyaṃ pibedanu payo māhiṣaṃ vā yatheṣṭabhuk || 
 AS.Utt.49.359  pañcāhena jayet kāsān
                        saptāhena tvagāmayān |  
 mahākuṣṭhāni māsena bhavenmāsadvayena tu |  
 pañcavarṣaśatāyuṣko dhīmedhābalarūpavān || 
 AS.Utt.49.360  vellarīphalamūlānāṃ
                        pippalyāśca samaṃ rajaḥ |  
 vellarīphalamūlotthasvarasenaiva bhāvayet || 
 AS.Utt.49.361  amṛtāyā rasenānu tataḥ
                        śuṣkaṃ ghṛtāplutam |  
 nikhanet ghṛtakumbhasthaṃ karīṣe bahusañcaye || 
 AS.Utt.49.362  māsāduddhṛtya taṃ lehaṃ
                        yo varṣamupayojayet |  
 sahasrāyuḥ sa jarasā sahasā nābhibhūyate || 
 AS.Utt.49.363  kuṣṭhacūrṇatulāṃ
                        kṣaudraghṛtasya dvitulānvitām |  
 dhānyarāśau dinaśataṃ nihitāmupayojayet || 
 AS.Utt.49.364  sugandhikāyo
                        dṛkśrotrasvaravarṇeṣvatīndriyaḥ |  
 gatavyādhijaro jīvet saptavarṣaśatāni nā || 
 AS.Utt.49.365  kuṭīpraveśaḥ kṣaṇināṃ
                        paricchadavatāṃ hitaḥ |  
 atonyathā tu ye teṣāṃ sauryamārutiko vidhiḥ || 
 AS.Utt.49.366  vātātapasahā yogā
                        vakṣyante 'to viśeṣataḥ |  
 sukhopacārā bhraṃśe 'pi ye na dehasya bādhakāḥ || 
 AS.Utt.49.367  śītodakaṃ payaḥ kṣaudraṃ
                        ghṛtamekaikaśo dviśaḥ |  
 triśaḥ samastamathavā prākpītaṃ sthāpayedvayaḥ || 
 AS.Utt.49.368
                         harītakīmāgadhikākṣadhātrīścūrṇīkṛtā loharajovimiśrāḥ |  
 sarpirmadhubhyāmadataḥ śarīraṃ kālāgradūtī na jarā dunoti || 
 AS.Utt.49.369
                         harītakīmāgadhikāviḍaṅgaśaśāṅkalekhāmalakacchavīnām |  
 sitopalautapaghṛtānvitānāṃ rogā na leḍhāramabhidravanti || 
 AS.Utt.49.370  triphalāmasanodakena
                        piṣṭāṃ rajanīṃ paryuṣitāmayaḥ kapāle |  
 madhunā madhurāṃ lihan hinasti sthavimānaṃ jarasaṃ gadāṃśca sarvān || 
 AS.Utt.49.371
                         khadirāsanayūṣabhāvitāyāstriphalāyā ghṛtamākṣikaplutāyāḥ |  
 niyamena narā niṣevitāro yadi jīvantyajarāḥ kimatra citram || 
 AS.Utt.49.372  asanasvarasena
                        bhāvitānāmabhayānāṃ saviḍaṅgataṇḍulānām |  
 madhuloharajoghṛtāplutānāṃ na hi leḍhāramabhidravanti rogāḥ || 
 AS.Utt.49.373  bījakamya
                        rasamaṅgulihāryaṃ śarkarāmadhughṛtaṃ triphalāṃ ca |  
 śīlayatsu puruṣeṣu jarattāsvāgatāpi vinivarttata eva || 
 AS.Utt.49.374
                         darvīpralepāsriphalākaṣāyaḥ sitopalā tailamadhupragāḍhaḥ |  
 sapippalīnāgaralohareṇustanoḥ sapatnīṃ jarasaṃ nihanti || 
 AS.Utt.49.375
                         phalatrayatryūṣaṇacūrṇayuktāṃ drākṣāṃ sasarpirmadhuśarkarāṃ ca |  
 kṣīrānupānaṃ puruṣā lihanto jīvanti nirdhūtajarāvikārāḥ || 
 AS.Utt.49.376  harītakīṃ sarpiṣi
                        sampratāpya samaśnatastat pibato ghṛtaṃ ca |  
 bhaveccirasthāyi balaṃ śarīre sakdtkṛtaṃ sādhu yathā kṛtajñe || 
 AS.Utt.49.377  ārāccitānāṃ kalaśaṃ
                        purāṇaṃ dhātrīphalānāṃ madhunaśca pūrṇam |  
 saṃvatsarārddhaṃ nihitaṃ yaveṣu niṣevamāṇo jarasaṃ nihanti || 
 AS.Utt.49.378
                         dhātrīkṛmighnāsanasāracūrṇaṃ satailasarpirmadhulohareṇu |  
 niṣevamāṇasya bhavennarasya tāruṇyalāvaṇyamapi praṇaṣṭam || 
 AS.Utt.49.379  navāmalakaśuktayo madhu
                        ghṛtaṃ rajaścāyasaṃ catuṣṭayamayoghaṭasthamiti cūrṇitaṃ vatsaram || 
 AS.Utt.49.380  krameṇa lihataḥ
                        payonupibataśca pathyāśinaściraṃ bhavati jīvitaṃ kṣayamupaiti pṛthavījarā
                        || 
 AS.Utt.49.381  cūrṇaṃ
                        śvadaṃṣṭrāmalakāmṛtānāṃ lihan sasarpirmadhubhāgayuktam |  
 vṛṣasthiraḥśāntavikāraduḥkhaḥ samāḥ śataṃ jīvati kṛṣṇakeśaḥ || 
 AS.Utt.49.382  viḍaṅgasāraṃ madhukaṃ ca
                        piṣṭaṃ bhallātakakvāthamadhupragāḍham |  
 arśāṃsi jantūṃśca jayatyudīrṇān vahniṃ ca sandhukṣayati kṣaṇena || 
 AS.Utt.49.383
                         viḍaṅgabhallātakacitrakāṇāṃ guḍottarāṇāmabhayānvitānām |  
 tailena cūrṇāni niṣevamāṇān śarīriṇo nopatapanti rogāḥ || 
 AS.Utt.49.384  viḍaṅgabhallātakanāgarāṇi
                        ye 'śnanti sarpirmadhusaṃyutāni |  
 jarānadīṃ rogataraṅgiṇīṃ te lāvaṇyayuktāḥ puruṣāstaranti || 
 AS.Utt.49.385  viḍaṅgakalkaṃ svarasena
                        dhātryāḥ kṣaudreṇa yuktaṃ ca pibennaro yaḥ |  
 drākṣārasakṣaudrapariplutaṃ vā vijitya rogān sa bhavecchatāyuḥ || 
 AS.Utt.49.386  cūrṇaṃ samaṃ
                        māgadhikākaṇānāṃ viḍaṅgacūrṇena sacitrakeṇa |  
 niṣevamāṇo madhutailamiśraṃ vayaḥparīṇāmajale na majjet || 
 AS.Utt.49.387  punarnavasyārddhapalaṃ
                        palaṃ vā piṣṭaṃ pibedyaḥ payasārddhāmāsam |  
 māsadvayaṃ tattriguṇaṃ samāṃ vā jīrṇopi bhūyaḥ sapunarnavaḥ syāt || 
 AS.Utt.49.388
                         mūrvābṛhatyaṃśumatībalānāmuśīrapāṭhāsanasārivāṇām |  
 kālānusāryāgarucandanānāṃ vadanti paunarnavameva kalpam || 
 AS.Utt.49.389
                         śatavarīkalkakaṣāyasiddhaṃ ye sarpiraśnanti sitādvitīyam |  
 tān jīvitādhvānamabhiprapannān na vipralumpanti vikāracorāḥ || 
 AS.Utt.49.390  pītāśvagandhā
                        payasārddhamāsaṃ ghṛtena tailena sukhāmbunā vā |  
 kṛśasya puṣṭiṃ vapuṣo vidhatte bālasya sasyasya yathā suvṛṣṭiḥ || 
 AS.Utt.49.391  dine dine
                        kṛṣṇatilaprakuñcaṃ samaśnataḥ śītajalānupānam |  
 poṣaḥ śarīrasya bhavatyanalpo dṛḍhībhavantyāmaraṇācca dantāḥ || 
 AS.Utt.49.392  
                        śilājatukṣaudraviḍaṅgasarpirlohābhayāpāradatāpyabhakṣaḥ |  
 āpūryate durbaladehadhātustripañcarātreṇa yathā śaśāṅkaḥ || 
 AS.Utt.49.393  madhu madhurasā lājā
                        bhārṅgī madhūkaśatāvarī |  
 kamalakusumatvakṣīrībhiḥ samaṃ jatu pārvatam |  
 pracurahaviṣā lehaṃ līḍhvā samṛddhasitopalaṃ |  
 śithilajaraso mandātakā bhavanti cirāyuṣaḥ || 
 AS.Utt.49.394
                         gāyatrīśikhiśiṃśapāsanaśivā vellākṣakāruṣkarān piṣṭvāṣṭau
                        daśaṣaṭguṇembhasi dṛtān khaṇḍaiḥ sahāyomayaiḥ |  
 pātre lohakṛte tryahaṃ ravikarairāloḍayan pācayedagnau cānu mṛdau
                        salohaśakalaṃ pādasthitaṃ tat pacet || 
 AS.Utt.49.395  pūtasyāṃśaḥ
                        kṣīratoṃśastathāṃśau bhārṅgānniryāsāt pibaryāstrayoṃśāḥ |  
 aṃśāścatvārastatra hayyaṅgavīnādekīkṛtyaitat sādhayet kṛṣṇalauhe || 
 AS.Utt.49.396  vimalayā sitayā
                        madhunāthavā yutamayuktamidaṃ yadi vā ghṛtam |  
 svarucibhojanapānaviceṣṭito bhavati nā palaśaḥ pariśīlayan || 
 AS.Utt.49.397  śrīmān nirdhūtapāpmā
                        vanamahiṣabalo vājivegaḥ sthirāṅgo keśairbhṛṅgāṅganīlairmadhusurabhimukho
                        naikayoṣinniṣevī |  
 vāṅmedhādhīsamṛddhaḥ supaṭuhutavaho māsamātropayogāddhattesau nārasiṃhaṃ
                        vapuranalaśikhātaptacāmīkarābham || 
 AS.Utt.49.398  haviridamatiprabhāvaṃ
                        svamiva vapurnirmitaṃ nṛsiṃhena |  
 naśyanti yato bhītā vyādhyādhijarāsurā dūrāt || 
 AS.Utt.49.399
                         bhṛṅgapravālānamunaivabhṛṣṭān ghṛtena yaḥ khādati yantritātmā |  
 viśuddhakoṣṭho 'sanasārāsiddhadugdhānupastatkṛtabhojanārthaḥ || 
 AS.Utt.49.400  māsopayogāt sa sukhī
                        jīvatyabdaśata trayam |  
 gṛhṇāti sakṛdapyuktamaviluptasmṛtīndiryaḥ || 
 AS.Utt.49.401  anenaiva ca kalpena
                        yastailamupayojayet |  
 tānevāpnoti sa guṇān kṛṣṇakeśaśca jāyate || 
 AS.Utt.49.402  kāśmaryāṇāṃ tulāṃ māsaṃ
                        sthitāṃ madhughṛtokṣitām |  
 upayujya payonnāśī ciraṃ jīvati kāntimān || 
 AS.Utt.49.403  uktāni śakyāni
                        phalānvitāni yugānurūpāṇi rasāyanāni |  
 mahānuśaṃsānyapi cāparāṇi prāptyādikaṣṭāni na kīrttitāni || 
 AS.Utt.49.404  amānuṣāṇāmativismayānāṃ
                        satkarmaṇāṃ yadyapi tāni hetuḥ |  
 samūlakāṣaṃ tu kaṣanti dehaṃ bhraṃśādvidhestena vivarjitāni || 
 AS.Utt.49.405  yugasvabhāvādyadi
                        cauṣadhīnāṃ kriyāsu śaktiḥ parikalpyate 'lpā |  
 āyurbalādiṣvapi sā tatheti yatnānniṣevyāṇi rasāyanāni || 
 AS.Utt.49.406  na cauṣadhīnāmapi
                        sarvathaiva prabhāvahāniḥ parikalpanīyā |  
 phalaṃ prayātyūrdhvamadhastrivṛttu pratyakṣataḥ kasya na siddhametat || 
 AS.Utt.49.407
                         adeśakālopahitānyasātmyānyatyuṣṇatīkṣṇāni yathauṣadhāni |  
 nāśaṃ nayante sahasaiva dehaṃ samyakprayuktāni tathaiva vṛddhim || 
 AS.Utt.49.408  jitvā tasmādindriyādīn
                        suduṣṭān kālopetaḥ śvaddadhāno yathāvat |  
 āyuḥprajñātejasāṃ yadvivṛdhyai vīryopetaṃ śīlayedauṣadhaṃ tat || 
 AS.Utt.49.409  utsāhavīrairapi
                        sarvakālaṃ narairagamyāni tapodaridraiḥ |  
 mahārṇavānāmiva dustarāṇāṃ pārāṇyapārāṇi rasāyanānām || 
 AS.Utt.49.410  rasāyanānāmupayogasampadā
                        kṛtaprasādairmaladoṣadhātubhiḥ |  
 sthiraṃ śarīraṃ kriyate śarīriṇāṃ kulaṃ yathā satpuruṣairadhiṣṭhitam || 
 AS.Utt.49.411  dāntendriyeṇa śāstrārthaṃ
                        yathāvadanutiṣṭhātā |  
 kiyadvā dīrghadarśitvaṃ nendratvamapi durlabham || 
 AS.Utt.49.412
                         rasāyanavidhibhraṃśājjāyeran vyādhayo yadi |  
 yathāsvamauṣadhaṃ teṣāṃ kāryaṃ muktvā rasāyanam || 
 AS.Utt.49.413  adhyākrāntā ye
                        'mlapaṭukṣārakaṭūṣṇairdravyaistīkṣṇaiḥ sannihitā teṣu jarattā |  
 sandhukṣyognistairupajāte ca vivarjyā yogāstegnau dhātusamṛddheḥ sa hi mūlam
                        || 
 AS.Utt.49.414  āyuryogāḥ sādhvapi yuktā
                        mṛduvahnau nairarthakyaṃ yānti kṛtaghne 'pyupakārāḥ |  
 dīpte vahnau te tu guṇaughairapi tucchā vistīryante pātranisṛṣṭā iva bhogāḥ
                        || 
 AS.Utt.49.415
                         satyavādinamakrodhamadhyātmapravaṇendriyam |  
 śāntaṃ sadvṛttanirataṃ vidyānnityarasāyanam || 
 AS.Utt.49.416  guṇairobhiḥ samuditaḥ
                        sevate yo rasāyanam |  
 sanirvṛtātmā dīrghāyuḥ paratreha ca modate || 
 AS.Utt.49.417  śāstrānusāriṇī caryā
                        cittajñāḥ pārśvavarttinaḥ |  
 buddhiraskhalitārtheṣu paripūrṇaṃ rasāyanam || 
 AS.Utt.49.418  gavāmṛjutvena
                        kṛtānukārairananyavāgāśayadehaceṣṭaiḥ |  
 sthirendriyāyurjvalanaiḥ suśīlaiḥ suvṛddha gopaiḥ samadhiṣṭhiteṣu || 
 AS.Utt.49.419
                         prājyājyadugdhauṣadhipādapeṣu humbhāravairvalgitavatsakeṣu |  
 maṭhapraveśena vināpi siddhiṃ vrajanti goṣṭheṣu rasāyanāni || 
 iti ekonapaccāśodhyāyaḥ || 
 iti saptamaṃ rasāyanākhyamaṅgaṃ sampūrṇam || 
 
 
                    atha pañcaśo 'dhyāyaḥ ||
                     AS.Utt.50.1  athāto vājīkaraṇavidhiṃ
                        nāmādhyāyaṃ vyākhyāsyāmaḥ |  
 iti ha smāhu rātreyādayo maharṣayaḥ || 
 AS.Utt.50.2  vājīkaraṇamanvicchet satataṃ
                        viṣayī pumān |  
 tuṣṭiḥ puṣṭirapatyaṃ ca guṇavattatra saṃśritam |  
 apatyasantānakaraṃ yatsadyaḥ sampraharṣaṇam || 
 AS.Utt.50.3  vājīvātibalo yena
                        yātyapratihato 'ṅganāḥ |  
 bhavatyatipriyaḥ strīṇāṃ yena yenopacīyate |  
 tadvājīkaraṇaṃ taddhi dehasyaujaskaraṃ param || 
 AS.Utt.50.4  sāro hi jīvalokasya strī
                        strīguṇasamanvitā |  
 striyaḥ sāddhvyaḥ prasuvate narān guṇamayāniva || 
 AS.Utt.50.5  gotravṛddhikarāhyetā gṛhiṇyo
                        gṛhadevatāḥ |  
 gṛhaṃ hi jīnametābhirna śrīmadapi śobhate || 
 AS.Utt.50.6  na tu tā api śobhante
                        jarasānugatā iva |  
 puṃyogena vinā strīṇāṃ sa hi saṃvananaṃ param || 
 AS.Utt.50.7  vājīkaraṇanityasya kāmaṃ
                        kāmaṃ siṣeviṣoḥ |  
 na śarīramavāpnoti na vā ratiratiḥ kṣayam || 
 AS.Utt.50.8  acchāyaḥ pūtikusumaḥ phalena
                        rahito drumaḥ |  
 yathaikaścaikaśākhaśca nirapatyastathā naraḥ || 
 AS.Utt.50.9  adṛṣṭaputrapautrasya
                        kulatantvantavarttinaḥ |  
 saṃsārasukhabāhyasya kīdṛśaṃ nāma jīvitam || 
 AS.Utt.50.10  asambandhohyaputrasya
                        nityameva paraḥ paraḥ |  
 sīdatyasyāvasāne ca gṛhaṃ susthepyanāyakam |  
 ato vājīkarā yogā niṣevyāḥ śukravarddhanāḥ || 
 AS.Utt.50.11  kalyasyodagravayaso
                        vājīkaraṇasevinaḥ |  
 sarveṣvṛtuṣvaharaharvyavāyo na nivāryate || 
 AS.Utt.50.12  cintājarābhyāṃ śukraṃ tu
                        vyādhibhiḥ karmakarśanāt |  
 kṣayaṃ gacchatyanaśanāt strīṇāṃ cātiniṣevaṇāt || 
 AS.Utt.50.13  śukrakṣayāt
                        bhayācchokādavisrambhādasevanāt |  
 atiharṣādatisthaulyānmalopacayataḥ śramāt || 
 AS.Utt.50.14
                         strīṇāmakauśalāddoṣadarśanādabhicārataḥ |  
 meḍhrāmayāt sumahataḥ krodhato 'dharmakīrttanāt |  
 tṛptasyāpi striyo gantuṃ na śaktirupajāyate || 
 AS.Utt.50.15  nahi jātabalāḥ sarve
                        narāścāpatyabhāginaḥ |  
 bṛhaccharīrā balinaḥ kecinnārīṣu durbalāḥ || 
 AS.Utt.50.16  santi cālpāśrayāḥ strīṣu
                        balavanto bahuprajāḥ |  
 narāścaṭakavatkecidvrajanti bahuśaḥ striyaḥ || 
 AS.Utt.50.17  gajavaccaprasiñcanti
                        kecinna bahugāminaḥ |  
 kecitprayatnairvāhyante vṛṣāḥ kecitsvabhāvataḥ || 
 AS.Utt.50.18  tasmātprayogān vakṣyāmi
                        durbalānāṃ balapradān |  
 sukhopabhogān balināṃ bhūyaśca balavarddhanān || 
 AS.Utt.50.19  atha snigdhaviśuddhānāṃ
                        nirūhān sānuvāsanān |  
 ghṛtatailarasakṣīraśarkarākṣaudrasaṃyutān || 
 AS.Utt.50.20  yogavidyojayet pūrvaṃ
                        kṣīramāṃsarasāśinām |  
 tato vājīkarānyogān śukrāpatyabalapradān || 
 AS.Utt.50.21  śarekṣukuśakāśānāṃ vidāryā
                        vīraṇasya ca |  
 mūlāni kaṇṭakāryāśca jīvakarṣabhakau balām || 
 AS.Utt.50.22  mede dve dve ca kākolyau
                        sūpyaparṇyau śatāvarīm |  
 aśvagandhāmatibalāmātmaguptāṃ punarnavām || 
 AS.Utt.50.23  vīrāṃ payasyāṃ
                        jīvantīmṛddhiṃ rāsnāṃ trikaṇṭakam |  
 madhukaṃ śāliparṇīṃ ca bhāgāṃstripalikān pṛthak || 
 AS.Utt.50.24  māṣāṇāmāḍhakaṃ caitat
                        dvidroṇe sādhayedapām |  
 rasenāḍhakaśeṣeṇa pacettena ghṛtāḍhakam || 
 AS.Utt.50.25  datvā
                        vidārīdhātrīkṣurasānāmāḍhakāḍhakam |  
 ghṛtāccaturguṇaṃ kṣīraṃ peṣyāṇīmāni cāvapet || 
 AS.Utt.50.26  vīrāṃ svaguptāṃ kākolyau
                        yaṣṭīṃ phalgu dvipippalīm |  
 drākṣāṃ vidārīṃ kharjūraṃ madhukāni śatāvarīm || 
 AS.Utt.50.27  tatsiddhapūtaṃ cūrṇasya
                        pṛthakprasthena yojayet |  
 śarkarāyāstugāyāśca pippalyāḥ kuḍavena ca || 
 AS.Utt.50.28  maricasya prakuñcena
                        pṛthagarddhapalonmitaiḥ |  
 tvagelākesaraiḥ ślakṣṇaiḥ kṣaudradvikuḍavena ca || 
 AS.Utt.50.29  palamātraṃ tataḥ khādet
                        pratyahaṃ rasadugdhamuk |  
 tenārohati vājīva kuliṅgaiva hṛṣyati || 
 AS.Utt.50.30  māṣātmaguptābījānāmāḍhakaṃ
                        prasṛtonmitam |  
 medāśvagandharddhivarī vīrā yaṣṭī dvijīvakam || 
 AS.Utt.50.31  śūrpe 'pāṃ vipacettena
                        pādaśeṣeṇa pācayet |  
 vidārīkṣurasaprasthadvayena sadṛśena ca || 
 AS.Utt.50.32  sarvaiḥ kṣīreṇa haviṣo
                        navāt prasthaṃ śṛte 'tra ca |  
 sitākṣaudrasitākhyānāṃ pṛthagdadyāccatuṣpalam || 
 AS.Utt.50.33  palaṃ kaṇāt purobhaktaṃ
                        lihaṃstatpalapūrvakam |  
 taruṇīṣvavatṛptāsu prasabhaṃ rāsabhāyate || 
 AS.Utt.50.34  medādibhiśca karṣāṃśaiḥ
                        śṛtaṃ bāṣkayaṇaṃ payaḥ |  
 saśarkarākṣaudraghṛtaṃ śukravṛddhikaraṃ param || 
 AS.Utt.50.35  payasā pāyasastena
                        māṣakaṇḍūkarīphalaiḥ |  
 vṛṣyo vegakaraḥ siddhaḥ saghṛtakṣaudraśarkaraḥ || 
 AS.Utt.50.36  śvadaṃṣṭrāyā vidāryāśca
                        rase kṣīracaturguṇe |  
 ghṛtāḍhyaḥ sādhito vṛṣyo māṣaṣaṣṭikapāyasaḥ || 
 AS.Utt.50.37  madhūlikā māṣaparṇī sitā
                        śṛṅgāṭakaṃ yavāḥ |  
 svaguptāmūlayaṣṭyāhvavidārīkṣurakāḥ samāḥ || 
 AS.Utt.50.38  sapriyālāḥ kṛtaṃ cūrṇaṃ
                        pṛthaṅmadhvājyaṣaḍguṇam |  
 pādābhyāmaspṛśanbhūmiṃ lihankālyamataḥ picum |  
 labhate valamutsāhaṃ strīśca yāti kuliṅgavat || 
 AS.Utt.50.39  svaguptā kṣīrakākolī vidārī
                        jīvakadvayam |  
 tilāḥ saluñcitā bhṛṣṭāḥ śarkarājyamadhuplutam |  
 taccūrṇaṃ prasṛtaṃ līḍhvā gacchati pramadāśatam || 
 AS.Utt.50.40  prasṛtaṃ māṣacūrṇasya
                        dhātrīsvarasabhāvitam |  
 vidārīrajaso vāpi lihan madhughṛtadrutam |  
 kṣīrānupaścaṭakavaddaśakṛtvo vrajet striyaḥ || 
 AS.Utt.50.41  cūrṇa vidāryā bahuśaḥ
                        svarasenaiva bhāvitam |  
 kṣaudrasarpiryutaṃ līḍhvā pramadā daśa gacchati || 
 AS.Utt.50.42  kṛṣṇā dhātrīphalarajaḥ
                        svarasenaivabhāvitam |  
 śarkarāmadhusarpirbhirlīḍhvā yo 'nu payaḥ pibet |  
 sa naro 'śītivarṣopi yuveva parihṛṣyati || 
 AS.Utt.50.43  karṣaṃ madhukacūrṇasya
                        ghṛtakṣaudrasamanvitam |  
 payonupānaṃ yo lihyānnityavegaḥ sa nā bhavet || 
 AS.Utt.50.44  kulīraśṛṅgyā yaḥ
                        kalkamāloḍya payasā pibet |  
 sitāghṛtapayonnāśī sa nārīṣu vṛṣāyate || 
 AS.Utt.50.45  dhānyamāṣarasaḥ kṣīraṃ
                        kṣaudramikṣuraso ghṛtam |  
 dvimedājīvakayugakvāthaścaikatra yojitaḥ |  
 pītaḥ karoti puruṣaṃ pramadāśatagāminam || 
 AS.Utt.50.46  bhallātakaiścaturbhistu
                        dugdhasyārddhāḍhakaṃ pacet |  
 pītaṃ karoti vṛṣatāṃ sujīrṇasyāpi dehinaḥ || 
 AS.Utt.50.47
                         svayaṅguptekṣurakayorbījacūrṇaṃ saśarkaram |  
 dhāroṣṇena naraḥ pītvā payasā rāsabhāyate |  
 uccaṭācūrṇamapyevaṃ śatāvaryāśca yojayet || 
 AS.Utt.50.48  sūpyaparṇī dvikākolī
                        jīvakarṣabhakaiḥ śṛtam |  
 laghunā pañcamūlena dvikākolīyutena vā |  
 payo 'tivṛṣyamabhyasya vṛddho 'pi taruṇāyate || 
 AS.Utt.50.49  kṣīriṇī ca śvadaṃṣṭrā ca
                        phāṇitaṃ śarkarā madhu |  
 gṛṣṭikṣīraṃ navaṃ sarpiretat puṃsavanaṃ param || 
 AS.Utt.50.50
                         aśvatthaphalamūlatvakśṛṅgasiddhaṃ payo naraḥ |  
 pītvā saśarkaraṃ śītaṃ kuliṅga iva hṛṣyati || 
 AS.Utt.50.51  payaḥ payasyayā siddhaṃ
                        śukrakṛtsājyamākṣikam || 
 AS.Utt.50.52  śatāvarīkatkarase payo
                        daśaguṇaṃ ghṛtam |  
 śṛtaṃ sapippalīkṣaudraśarkaraṃ vṛṣyamuttamam || 
 AS.Utt.50.53  śatāvarīrasaprasthaṃ
                        kṣīraprasthacatuṣṭayam |  
 prasthaṃ ghṛtasya śuktyaṃśaṃ drākṣāmāṃsīparūṣakam || 
 AS.Utt.50.54
                         jīvakarṣabhayaṣṭyāhvabalāmedākaśerukam |  
 priyālabījaṃ kākolīyugmaṃ caikatra pācayet || 
 AS.Utt.50.55  pakvapūte kṣipeccāsmin
                        kuḍavāṃśāṃ sitopalām |  
 gṛṣṭikṣīrānupaḥ prāśya tannārīṣu vṛṣāyate |  
 vijayeta ca vātāsraṃ pittāsroraḥkṣatakṣayān || 
 AS.Utt.50.56
                         jīvakakṣīrakākolīsthirāhaṃsapadīghanaḥ |  
 śaṭhīkṣugaṇḍikāyaṣṭīmṛṇālaiḥ karṣikaiḥ pacet || 
 AS.Utt.50.57  ghṛtaprasthaṃ daśaguṇe
                        kṣīre tat balapuṣṭikṛt |  
 vandhyānāṃ putrajananaṃ śukravarddhanaśodhanam || 
 AS.Utt.50.58  jalāḍhake svayaṃguptāmūlāt
                        pañcapalaṃ pacet |  
 pādaśeṣe ca saṃcūrṇya kuḍavāṃśāḥ pṛthak kṣipet || 
 AS.Utt.50.59
                         svaguptāmūlagodhūmamāṣekṣurakapippalīḥ |  
 sapriyālaphalakṣaudrāḥ prasthārddhaṃ navasarpiṣaḥ || 
 AS.Utt.50.60  sitopalātulāpādaṃ kuryāttān
                        modakāṃstataḥ |  
 modakaṃ bhakṣayitvaikaṃ ṣaṣṭiṃ vrajati yoṣitām || 
 AS.Utt.50.61  palāṃśān
                        bṛhatīvyāghrīpṛśniparṇītrikaṇṭakān |  
 dvyāḍhakenāmbhasā paktvā pādaśeṣe rase sthite || 
 AS.Utt.50.62  palāni kṣīrakākolyāḥ pañca
                        māgadhikāpalam |  
 svaguptāphalamūlānāṃ māṣāṇāmikṣurasya ca || 
 AS.Utt.50.63  vidāryā madhunaścātra
                        kuḍavaṃ kuḍavaṃ kṣipet |  
 pṛthak dvau mudgatilayorghṛte śaṣkulikāstataḥ |  
 pacedekāṃ tataḥ prāśya śataṃ vrajati yoṣitām || 
 AS.Utt.50.64  svaguptāmūlacūrṇena drutena
                        payasā kṛtāḥ |  
 ghṛte saśarkarākṣaudrā bhakṣyā vegaśatapradāḥ || 
 AS.Utt.50.65
                         māṣātmaguptāgodhūmaśāliṣaṣṭikapaiṣṭikān |  
 śarkarāyā vidāryāśca cūrṇānīkṣurakasya ca || 
 AS.Utt.50.66  saṃyojya kṣīrasarpirbhyāṃ
                        ghṛte pūpalikāḥ pacet |  
 payonupānāstāḥ śīghraṃ kurvanti vṛṣatāṃ param || 
 AS.Utt.50.67  cūrṇaṃ
                        māṣāttilācchālervidāryāśca sasaindhavam |  
 rasena puṇḍrakasyekṣoḥ plutaṃ vārāhamedasi |  
 paktvā śaṣkulikrāḥ khādannārohet ṣaṣṭimaṅganāḥ || 
 AS.Utt.50.68  mukhapriyāṇāṃ snigdhānāṃ
                        phalānāṃ madhurātmanām |  
 phalānāmātmaguptāyāḥ śālermāṣāttilāt ghṛtāt || 
 AS.Utt.50.69  mudgāt godhūmataścāpi
                        kuḍavaṃ kuḍavaṃ pṛthak |  
 cūrṇitairnistuṣaistaistu kṣīreṇāloḍya marditaiḥ |  
 pakvāṃ pūpalikāṃ khādan strīṣu hṛṣyati vājivat || 
 AS.Utt.50.70
                         śarkarāmāṣagodhūmatugākṣīrīpayoghṛtaiḥ |  
 pakvāmutkārikāṃ khādet kṛkavākurasānupaḥ || 
 AS.Utt.50.71  māyuraṃ taittiraṃ
                        hāṃsamevameva rasaṃ pibet |  
 anenāśva ivodīrṇo balī liṅgaṃ samarpayet || 
 AS.Utt.50.72  piṣṭvā varāhamāṃsāni datvā
                        maricasaindhave |  
 kolavadguṭikāḥ kṛtvā tapte sarpiṣi varttayet || 
 AS.Utt.50.73  varttanastambhitāstāśca
                        prakṣepyāḥ kaukkuṭe rase |  
 ghṛtāḍhye gandhapiśune dadhidāḍimasārike || 
 AS.Utt.50.74  yathā na
                        bhindyādguṭikāstathā taṃ sādhayedrasam |  
 taṃ pibanbhakṣayaṃstāśca balī bāleyavadvrajet |  
 māṃsāni balayuktāni tathānyānyapi kalpayet || 
 AS.Utt.50.75  māṣānaṃkuritānśuddhān
                        nistuṣānsājahāphalān |  
 ghṛtāḍhye māhiṣarase dadhidāḍimasārike || 
 AS.Utt.50.76  prakṣipya sādhayedyuktyā
                        dhānyajīrakanāgaraiḥ |  
 pīto bhuktaśca sa rasaḥ kurute śukramakṣayam || 
 AS.Utt.50.77  haṃsabarhiṇadakṣāṇḍān
                        bhṛṣṭāṃstaptena sarpiṣā |  
 surānupānān yaḥ khādet sa tṛptastarppayetstriyaḥ || 
 AS.Utt.50.78  ārdrāṇi
                        matsyamāṃsāniśapharīrvā subharjitāḥ |  
 tapte sarpiṣi yaḥ khādet sa gacchet strīṣu na kṣayam || 
 AS.Utt.50.79  ghṛtabhṛṣṭān rase chāge
                        rohitān phalasārike |  
 anupītarasān siddhānapatyārthī prayojayet || 
 AS.Utt.50.80  ghṛtaṃ māṣān sabastāṇḍān
                        phalāmle māhiṣe rase |  
 svādau vā sādhayet pūtaṃ tadrasaṃ bharjayet ghṛte || 
 AS.Utt.50.81  īṣallavaṇitaṃ yuktaṃ
                        dhānyajīrakanāgaraiḥ |  
 pītaḥ sa vṛṣyo balyaśca bṛṃhaṇaśca paraṃ rasaḥ || 
 AS.Utt.50.82  caṭakāṃstaittire
                        tadvattittirīn kaukkuṭe rase |  
 kalpayecchikhino hāṃse haṃsān vā śikhije rase || 
 AS.Utt.50.83  tṛptiṃ caṭakamāṃsānāṃ gatvā
                        yonu payaḥ pibet |  
 prabhūtakālasaṃruddhāḥ santarpayati yoṣitaḥ || 
 AS.Utt.50.84  ghṛtāḍhyaṃ kukvuṭaṃ śūlyaṃ
                        śītaṃ khādet samākṣikam |  
 pibeccānantaraṃ kṣīraṃ ya icchecchukramakṣayam || 
 AS.Utt.50.85  pippalīlavaṇairyuktau
                        bastāṇḍau kṣīrasarpiṣā |  
 sādhitau bhakṣayedyastu sa gacchet pramadāśatam || 
 AS.Utt.50.86  bastāṇḍasiddhe godugdhe
                        bhāvitānasakṛttilān |  
 yaḥ khādetsasitān gacchet sa strāśatamapūvavat || 
 AS.Utt.50.87  bhuktvā yo māṣasūpena
                        ghṛtāḍyaṃ ṣaṣṭikaudanam |  
 payaḥ pibati jāgarti kṛtsnāṃ rātriṃ sa vegavān || 
 AS.Utt.50.88  ātmaguptāphalaṃ māṣān
                        kharjūrāṇi śatāvarīm |  
 śṛṅgāṭakāni mṛdvīkā pacettat prasṛtonmitam || 
 AS.Utt.50.89  kṣīraprasthaṃ
                        jalaprasthametat kṣīrāvaśeṣitam |  
 śucinā vāsasā pūtaṃ yojayet prasṛtaistribhiḥ || 
 AS.Utt.50.90  śarkarāyāstugākṣīryāḥ
                        sarpiṣo 'bhinavasya ca |  
 tatpibet kṣaudrasaṃyuktaṃ bhuñjānaḥ ṣaṣṭikaudanam |  
 tathā jarāparītopi putraiḥ sa parivāryate || 
 AS.Utt.50.91
                         drākṣākharjarakharjūrīmastakānyajahāphalam |  
 payasyābhīrumāṣāṃśca madhukāni ca sādhayet || 
 AS.Utt.50.92  toyāḍhake palāṃśāni
                        pādaśeṣeṇa tena ca |  
 kṣīraprasthaṃ pacet kṣīraśeṣeṇādyāt ghṛtānvitam |  
 ṣaṣṭikānnaṃ sitājyena yogo 'yaṃ śukrakṛt param || 
 AS.Utt.50.93  jīvakarṣabhakau medā
                        jīvantī śrāvaṇīdvayam |  
 kharjūraṃ madhukaṃ drākṣāṃ vidārīṃ viśvabheṣajam || 
 AS.Utt.50.94  śṛṅgāṭakāni capalā navaṃ
                        sarpiḥpayo jalam |  
 ghṛtāvaśeṣitaṃ siddhaṃ śarkarāmākṣikānvitam || 
 AS.Utt.50.95
                         ṣaṣṭikaudanasaṃyuktamupayojyaṃ yathābalam |  
 tadvṛṣyaṃ balakṛdvarṇyaṃ kaṇṭhyaṃ dehasya bṛṃhaṇam || 
 AS.Utt.50.96  gṛṣṭirbaṣkayaṇī
                        nīrugūrdhvaśṛṅgī catuḥstanī |  
 sāndrasvādubahukṣīrā rūpaśīlasamanvitā || 
 AS.Utt.50.97  ikṣubhirmāṣaparṇena yā
                        supuṣṭārjunena vā |  
 tatkṣīraṃ sasitākṣaudraghṛtaṃ putryaṃ ratipradam || 
 AS.Utt.50.98
                         śukralairjīvanīyākhyairbṛṃhaṇairbalavarddhanaiḥ |  
 vayasaḥ sthāpanaiścetat payaḥ siddhaṃ pṛthakpṛthak || 
 AS.Utt.50.99  yuktaṃ godhūmacūrṇena
                        saghṛtakṣaudraśarkaram |  
 paryāyeṇopayoktavyamicchatā śukramakṣayam || 
 AS.Utt.50.100  medāṃ payasyāṃ jīvantīṃ
                        vidārīṃ kaṇṭakārikām |  
 māṣān śvadaṃṣṭrāṃ kṣīrīkāṃ godhūmān śāliṣaṣṭikān || 
 AS.Utt.50.101  tatkṣīrerddhodake siddhān
                        kārṣikānāḍhakonmite |  
 visarjayetpayaśśeṣaṃ tatpūtaṃ kṣaudrasarpiṣā |  
 sitayā ca yutaṃ pītvā vṛddhopi taruṇāyate || 
 AS.Utt.50.102  maṇḍalairjātarūpasya
                        sutaptaistatpayaḥ śṛtam |  
 siddhaṃ puṃsavanaṃ vṛṣyaṃ sasitāghṛtamākṣikam |  
 rūpyāyastāmnasīsānāmayameva pṛthagvidhiḥ || 
 AS.Utt.50.103  cūrṇitāḥ pippalīstriṃśat
                        prakuñce tailasarpiṣoḥ |  
 bhṛṣṭāḥ saśarkarākṣaudrāḥ kṣīreṇāloḍitāḥ pibet |  
 aśnaṃśca ṣaṣṭikaṃ kṣīrasarpirbhyāṃ vājivadbhavet || 
 AS.Utt.50.104  candrāṃśuśubhraṃ payasā
                        ghṛtāḍhyaṃ ṣaṣṭikaudanam |  
 śarkarāmadhusaṃyuktaṃ bhuñjāno nā vṛṣāyate || 
 AS.Utt.50.105  dadhnaḥ sareṇa saghṛto
                        bhakṣitaḥ ṣaṣṭikaudanaḥ |  
 sailātugoṣaṇakṣaudraḥ śarkarāḍhyena śukrakṛt || 
 AS.Utt.50.106  adhyaṇḍāmārṣabhīṃcaiva
                        svayaḍguptāphalāni ca |  
 pādalepaṃ naraḥ kṛtvā niśi vegairna hīyate || 
 AS.Utt.50.107
                         varṣābhūmūlamṛdvīkāsvayaṅguptāphalāni ca |  
 siddhaścaraṇalepoyaṃ bhuvaṃ padbhyāṃ tu na spṛśet || 
 AS.Utt.50.108  ghṛtakṣīrāśano nityaṃ
                        nirvyādhirnityago yuvā |  
 saṅkalpapravaṇo ityaṃ naraḥ strīṣu vṛṣāyate || 
 AS.Utt.50.109  ātmaguptāphalaṃ māṣā
                        godhūmaḥ śāliṣaṣṭikam |  
 ikṣurikṣurakaḥ kṣīraṃ kṣaudraṃ drākṣā sitopalā || 
 AS.Utt.50.110  uccaṭā śaramūlāni vidārī
                        saśatāvarī |  
 jīvanīyāni svarjūraṃ mocacocaphalāni ca || 
 AS.Utt.50.111  ebhirbhakṣyāṇi peyāni
                        lehyāni ca ghṛtāni ca |  
 nityamāsevamānasya strīṣu harṣo vivarddhate || 
 AS.Utt.50.112
                         jīvanīyaghṛtakṣīramadhutailasitārasaiḥ |  
 rasakṣīrāśinaḥ kṣipraṃ vṛṣaṃ kurvanti bastayaḥ || 
 AS.Utt.50.113  siddhabastivikalpoktān
                        balaśukrasutapradān |  
 yuñjīta bastīn putrārthī putrakāmoditaṃ ca yat || 
 AS.Utt.50.114  yatkiñcinmadhuraṃ
                        snigdhaṃ bṛṃhaṇaṃ balavarddhanam |  
 manaso harṣaṇaṃ yacca tatsava vṛṣyamucyate || 
 AS.Utt.50.115  dravyairevaṃvidhaistasmāt
                        bhāvitaḥ pramadāṃ vrajet |  
 ātmavegena codīrṇaḥ srīguṇaiśca praharṣitaḥ || 
 AS.Utt.50.116  iṣṭāhyekaikaśopyarthā
                        harṣaprītikarāḥ param |  
 kiṃ punaḥ strīśarīre ye saṅghaghātena pratiṣṭhitāḥ || 
 AS.Utt.50.117  rucibhedena lokasya
                        daivayogāñca yoṣitām |  
 taṃ taṃ prāpya vivarddhante naraṃ rūpādayo guṇāḥ || 
 AS.Utt.50.118  tasmādyā yasya hṛdayaṃ
                        viśatīva varāṅganā |  
 tulyasvabhāvā yā hārimṛjārūpaguṇānvitā || 
 AS.Utt.50.119
                         pāśabhūtairvahantyaṅgairlāvaṇyamiva mūrtimat |  
 ālapantyamṛteneva yā gātrāṇi niṣiñcati || 
 AS.Utt.50.120  pibantīva ca paśyantī
                        spṛśantī limpatīva yā |  
 nityamutsavabhūtā yā yā samānamanaḥśayā || 
 AS.Utt.50.121  nayatyutsukatāṃ ceto
                        nityaṃ sannihitāpi yā |  
 yayā viyukto niḥstrīkamaratirmanyate jagat || 
 AS.Utt.50.122  pragalbhā rītasaṅgrāme
                        svasthā lajjāmayī ca yā |  
 bahuśopi ca yāṃ gatvā tatpūrvamiva gacchati || 
 AS.Utt.50.123  caritairnirvikārā yā
                        vikārairiva nirmitā |  
 kāntānuvṛttiparamā sā strī vṛṣṭyatamā matā || 
 AS.Utt.50.124  
                        abhyañjanodvartanasekagandhasrakcitravastrābharaṇaprakārāḥ |  
 sugandhipuṣpotkarareṇukīrṇā mṛdurmanojñā vipulā ca śayyā || 
 AS.Utt.50.125  prājñāḥ kalājñā vaśagā
                        vinītāḥ priyaṃvadāḥ prītikarā vayasyāḥ |  
 visrambhasatvaprakṛtikriyaikyāccharīramātreṇa pṛthaktvabhūtāḥ || 
 AS.Utt.50.126  kāntā vanāntāḥ
                        parapuṣṭaghuṣṭā ramyāḥ sravantyaḥ satataṃ sravantyaḥ |  
 madyaṃ madāmodakaraṃ viśeṣādhdṛdyā prasannā surabhiḥ prasannā || 
 AS.Utt.50.127
                         śakāṅganāgaṇḍatalābhipāṇḍutāmbulapatraṃ parivāraśobhi |  
 prasādhanaṃ strīmukhapaṅkajānāṃ yadāyudhaṃ mūrtamivātmajasya || 
 AS.Utt.50.128  
                        himācaloddhūnitadugdhasindhusamudbhavatphenacayāvadātam |  
 saudhaṃ sudhāśubhratarāḥ karāśca candrasya kurvanti paraṃ vṛṣatvam || 
 AS.Utt.50.129  bandhena pūrvopahitena
                        puṃsaḥ khinnasya vṛttiḥ karaṇāntareṇa |  
 saṃvāhanaṃ sparśasukhaiḥ karaiśca karotyapūrvāmiva manmathecchām || 
 AS.Utt.50.130  
                        prāyogikādhikaraṇoditācitraceṣṭāsaṃśīlanodbhavadanalparasārdracittaḥ |  
 vṛṣyopayogaparibṛṃhitadehadhāturnārīmanāṃsi vaśamānayati prasahya || 
 AS.Utt.50.131  tasmānnityaṃ strīṣu
                        vāñchan priyatvaṃ vṛṣyairyogairjātakāmo 'pi kāmī |  
 satvṃa sātmyaṃ deśakālau ca budhvā cātuṣṣaṣṭe ceṣṭite vyāpriyeta || 
 AS.Utt.50.132  
                        valayasvanasaṅkulamuṣṭiravadviguṇīkṛtamekhalikāninadaḥ |  
 calanūpuraśabdayuto 'pi muhuḥ śamamāvahate na ratātiśayaḥ || 
 AS.Utt.50.133  sarvārthasiddhiḥ
                        prathamonurāgaḥ śṛṅgāragāndharvakathāviśeṣāḥ |  
 sītkāragarbhaṃ hasitaṃ sahāvaṃ chinnākṣaraṃ vibhramavacca gītam || 
 AS.Utt.50.134
                         savyājasandīrśatacārugātraṃ vṛttaṃ priyāṇāmavalokitaṃ ca |  
 cūtāṅkuraṃ puṣpaphalaṃ yathartu vidyutvadudyotitagarjitāni || 
 AS.Utt.50.135
                         vihaṅgabhṛṅgastanitānuyātaṃ strīkūjitaṃ bhūṣaṇaśiñjitāni |  
 kāle yathāsvaṃ vapuṣaśca śuddhiḥ saṅkalpayonerdhuramudvahanti || 
 AS.Utt.50.136  srotassu śudveṣvamale
                        śarīre vṛṣyaṃ yadādyaṃ mitamatti kāle |  
 vṛṣāyate tena paraṃ manuṣyastadbṛṃhaṇaṃ dehabalapradaṃ ca || 
 AS.Utt.50.137  tasmāt purā śodhanameva
                        kāryaṃ balānurūpaṃ na ca vṛṣyayogāḥ |  
 sidhyanti dehe kaluṣe prayuktāḥ kliṣṭe yathā vāsasi rāgayogāḥ || 
 AS.Utt.50.138  upadiṣṭe vicitre 'smin
                        vaktavyārthānurodhataḥ |  
 kartavyamevakartavyaṃ prāṇābādhe 'pi netarat || 
 AS.Utt.50.139  etat svarūpaṃ śāstrasya
                        yadvyāpitvena varṇyate |  
 spṛśati nyūnatādoṣo mahānavyāpini dhruvam || 
 AS.Utt.50.140  vīryahīnairasampūrṇaiḥ
                        prayogairapi bhūṣitam |  
 arthānatantrayattantraṃ tantratāmāpnuyāt katham || 
 AS.Utt.50.141  haṃsabarhiṇadakṣāṇḍā
                        yadyapyatyarthaśukralāḥ |  
 munayaḥ sadayā brūyustānyogeṣvanyathā katham || 
 AS.Utt.50.142  kathaṃ vā sarvaevaite
                        yogā rāgāgnidīpanāḥ |  
 kliṣṭasaṅkalpajananāḥ proktāḥ saṃsāravarddhanāḥ || 
 AS.Utt.50.143  trikāladarśibhirdivyaiḥ
                        satvadoṣaṣivarjitaiḥ |  
 pūrvācāryaiḥ kṛtaṃ vartma ko laṅghayitmumarhati || 
 AS.Utt.50.144  prakrānte sarvathā
                        sarvamuktaṃ bhavati sūditam |  
 nāhi leśābhidhānena labhyaḥ sarvārthasaṅgrahaḥ || 
 AS.Utt.50.145  tathā ca gardabhīkṣīraṃ
                        māṃsamaśvasya hastinām |  
 maddāsāgaratoyaṃ ca proktaṃ nirupayogyapi || 
 AS.Utt.50.146  adyatve 'pi viśeṣeṇa
                        bhūritantrārthasaṅgrahāt |  
 saṅgrahādyannabudhyeta tajjñānamatidurlabham || 
 AS.Utt.50.147  yathā pratijñātamiti
                        krameṇa vedoyamaṣṭāṅganidhernibaddhaḥ |  
 abhyasyato mārgamivāryasatyaṃ sañjāyate svārthaparārthasiddhiḥ || 
 AS.Utt.50.148
                         pitāmahamukhodgīrṇamityāyurvedavāṅmayam |  
 jīvitārogyadharmārthasukhagauravakīrttikṛt || 
 AS.Utt.50.149  alaṅkṛtaṃ yuktipadaiḥ
                        sadratnairiva kāñcanam |  
 ṣaṭtriṃśatārthadurgeṣu bhiṣajāṃ saṅkramairiva || 
 AS.Utt.50.150  tatrādhikaraṇaṃ yogo
                        hetvarthorthaḥ padasya ca |  
 pradeśoddeśanirdeśavākyaśeṣāḥ prayojanam || 
 AS.Utt.50.151
                         upadeśāpadeśātideśārthāpattinirṇayāḥ |  
 prasaṅgaikāntanaikāntāḥ sāpavargo viparyayaḥ || 
 AS.Utt.50.152
                         pūrvapakṣavidhānānumatavyākhyānasaṃśayāḥ |  
 atītānāgatāpekṣā svasaṃjñohya samuccayāḥ || 
 AS.Utt.50.153  nidarśanaṃ nirvacanaṃ
                        niyogo 'tha vikalpanam |  
 pratyutsārastathoddhāraḥ sambhavastantrayuktayaḥ || 
 AS.Utt.50.154  sarasaḥ suptapadmasya
                        ravidīdhitayo yathā |  
 yathā gṛhasya dīpābhāstathā tantrasya yuktayaḥ || 
 AS.Utt.50.155  adhīyāno 'pi tantrāṇi
                        tantrayuktyavicakṣaṇaḥ |  
 nādhigacchati tantrārthamarthaṃ bhāgyakṣaye yathā || 
 AS.Utt.50.156  vākyārthayojanodatā
                        yuktayastviṣṭasiddhidāḥ |  
 asadvādiprayuktānāṃ vākyānāṃ pratiṣedhakāḥ || 
 AS.Utt.50.157
                         līnavyatyāsaleśoktigaditānāṃ prakāśakāḥ |  
 vākyanyāyodadheḥ sāraṃ gṛhītvaivaṃ vyavasthitāḥ || 
 AS.Utt.50.158  etadāgamasiddhatvāt
                        pratyakṣaphaladarśanāt |  
 prayojyaṃ mantravattantraṃ tantrajñānaviśāradaiḥ || 
 AS.Utt.50.159  pittāmahena lokasya
                        smṛtvā tadidamavyayam |  
 akālamṛtyurakṣārthamalauhaṃ varma nirmitam || 
 AS.Utt.50.160  sujñātametadamṛtaṃ
                        svasthāsvasthasukhāspadam |  
 yathepsitaphalāśeṣapuruṣārthaprasādhanam || 
 AS.Utt.50.161  idaṃ
                        śāstramadṛṣṭīnāmevamālokakāryapi |  
 maṇḍalaṃ bhāskarasyeva na prakāśāya jāyate || 
 AS.Utt.50.162  dhruvaṃ vaidyeṣu
                        kalyāṇamāyurvedānusāriṣu |  
 itareṣvitaracchatraviṣajvalanakarmasu || 
 AS.Utt.50.163  kuryāt prayuktaṃ śastrādi
                        saśeṣamapi rogiṇam |  
 na tvevaṃ bheṣajaṃ mohādanālocitayojitam || 
 AS.Utt.50.164  sadā doṣauṣadhādīni
                        vīkṣya dvādaśa tatvataḥ |  
 kuryāccikitsitaṃ prājño na yogaireva kevalaiḥ || 
 AS.Utt.50.165  mātrādi samyagajñātvā
                        yadṛcchāpratipāditaḥ |  
 hinasti vyādhitaṃ yogo ghṛtamākṣikayoriva || 
 AS.Utt.50.166  dṛṣṭvā viṣeṣyamṛtatāṃ
                        ghṛtādau māraṇātmatām |  
 śāstratatvaṃ na vijñāya sa durātmā cikitsati || 
 AS.Utt.50.167  sugītaścaiṣa kasyāpi
                        mahāśloko mahātmanaḥ |  
 vaidyāścāśrutaśāstrārthā mūrkhāśca prabhāviṣṇavaḥ |  
 akālamṛtyavo hyete vicaranti mahītale || 
 AS.Utt.50.168  lobhayantyāturaṃ mūḍhā ye
                        citraiḥ karmakauśalaiḥ |  
 tebhyo rakṣetsadātmānamātmā yasmāt sudurlabhaḥ || 
 AS.Utt.50.169  te
                        dhruṇākṣaravatkañciduttārya niyatāyuṣam |  
 ghnanti vaidyābhimānena śatānyaniyatāyuṣām || 
 AS.Utt.50.170  rogārtasya viṣaṇṇasya
                        yatnalabhyasukhāyuṣaḥ |  
 avaidyo nirghṛṇaḥkrūro yaḥ karoti bhiṣagjitam || 
 AS.Utt.50.171  pāpasya mṛtyudūtasya
                        durmatestyaktadharmaṇaḥ |  
 naro narakapātī syāttasya sambhāṣaṇādapi || 
 AS.Utt.50.172  atantrīkṛtatantrārthaḥ
                        śāstramātropajīvinaḥ |  
 rājñāṃ pramādādrāṣṭrāṇi caranti vyādhavṛttayaḥ || 
 AS.Utt.50.173  tān kālapāśasadṛśān
                        varjayecchāstradūṣakān |  
 seveta śamavijñānajñānapūrṇān bhiṣaktamān || 
 AS.Utt.50.174  annapānāni pathyāni
                        vyādhinirghātamauṣadham |  
 rasāyanāni vṛṣyāṇi prāpyante vaidyasaṃśrayāt || 
 AS.Utt.50.175  arājakā yathā deśā
                        bhartṛhīnā yathā gṛhāḥ |  
 āturādyāstathā pādāḥ śocyā vaidyānadhiṣṭhitāḥ || 
 AS.Utt.50.176  prāṇācāryaṃ
                        budhastasmāddayāluṃ vijitendriyam |  
 aśvināviva devendraḥ pūjayedādṛtaḥ sadā || 
 AS.Utt.50.177  yajñasya hi
                        śiraśchinnamaśvibhyāṃ sandhitaṃ punaḥ |  
 pātitā daśanāḥ pūṣṇo bhagasya ca vilocane || 
 AS.Utt.50.178
                         rājayakṣmārditaścandrastābhyāmeva cikitsitaḥ |  
 somānnipatito vajrī bhujastambhe ca dāruṇe || 
 AS.Utt.50.179  bhārgavaścavanaḥ kāmī
                        vṛddhaḥ san vikṛtiṃ gataḥ |  
 vīryavarṇabalopetaḥ kṛtastābhyāṃ punaryuvā || 
 AS.Utt.50.180  ebhiścānyaiśca bahubhiḥ
                        karmābhīrbhiṣaguttamau |  
 babhūvaturbhṛśaṃ pūjyāvindrādīnāṃ mahātmanām || 
 AS.Utt.50.181  aśvibhyāṃ sahitaḥ somaṃ
                        prātaḥ pibati vāsavaḥ |  
 sautrāmaṇyāṃ ca bhagavānaśvibhyāṃ saha modate || 
 AS.Utt.50.182  aśvinoḥ kalpyate bhāgo
                        yajñeṣu brāhmaṇairapi |  
 aśvināvagnirindraśca vedeṣu sutarāṃ stutāḥ || 
 AS.Utt.50.183  vaidyavityaśvinau tasmāt
                        pūjyete vibudhairapi |  
 ajarairamarairnityaṃ sukhitairevamādṛtaiḥ || 
 AS.Utt.50.184
                         vyādhimṛtyujarāgrastairduḥkhaprāyaiḥ sukhārthibhiḥ |  
 kiṃ punarbhiṣajo martyaiḥ pūjyāḥ syurnātiśaktitaḥ || 
 AS.Utt.50.185  śīlavān matimān yukto
                        dvijātirvedapāragaḥ |  
 prāṇibhiḥ pitṛvatpūjyaḥ prāṇācāryaḥ sa hi smṛtaḥ || 
 AS.Utt.50.186  vidyāsamāptau bhiṣajāṃ
                        dvitīyā jātirucyate |  
 na vaidyo vaidyaśabdaṃ hi labhate pūrvajanmanā || 
 AS.Utt.50.187  vidyāsamāptāvāṣa vā
                        brahmaṃ vā bhiṣajaṃ dhruvam |  
 tasvamāviśati jñānāttena vaidyo dvijaḥ smṛtaḥ || 
 AS.Utt.50.188  nāvadhyāyenna
                        cākrośedahitaṃ na samācaret |  
 prāṇācāryaṃ budhaḥ kacchidicchannāyuranaśvaram || 
 AS.Utt.50.189  bhiṣagapyāturān sarvān
                        svasutāniva yatnavān |  
 ābādhebhyo 'bhisaṃrakṣet jñānaṃ dharmanusmaran || 
 AS.Utt.50.190  kurvate ye tu vṛtyarthaṃ
                        cikitsāpaṇyavikrayam |  
 te hitvā kāñcanaṃ rāśiṃ pāṃsurāśimupāsate || 
 AS.Utt.50.191
                         rogākhyāndāruṇānpāśānantakāntikakarṣiṇaḥ |  
 yaśchitvā yacchati prāṇāndātā nāstyeva tatsamaḥ || 
 AS.Utt.50.192  na jīvitapradānāddhi
                        dānamanyadviśiṣyate |  
 tasmādupācaret svena svena niḥsvatapasvinaḥ || 
 AS.Utt.50.193  satvārthamīhamānasya
                        vaidyasyaivaṃ mahāmateḥ |  
 vartante sannidhānena niyataṃ siddhidevatāḥ || 
 AS.Utt.50.194  kvaciddharmaḥ
                        kvacinmitraṃ kvacidarthaḥ kvacidyaśaḥ |  
 karmābhyāsaḥ kvacicceti cikitsā nāsti niṣphalā || 
 AS.Utt.50.195  nityamādaravān
                        vaidyastasmādārtānupācaret |  
 prāṇānsahātmanaḥ kīrtyā nihantyeṣāmanādarāta || 
 AS.Utt.50.196  sarvatra maitrī
                        karuṇātureṣu nirāmadeheṣu nṛṣu pramodaḥ |  
 manasyupekṣāpakṛtiṃ vrajatsu vaidyasya sadvṛttamalaṃ tanoti || 
 AS.Utt.50.197  sāmiṣeṇāpi cittena
                        jīvitocchedakāriṇaḥ |  
 yo nihantyāmayān vaidyaḥ sopi kenopamīyatām || 
 AS.Utt.50.198  kimuta nirāmiṣeṇa manasā
                        karuṇāmṛdunā kṛpaṇaviśiṣṭayoḥ sadṛśamādaramudvahatā |  
 atiguru bodhisatvacaritaṃ satataṃ vidadhacchamayati rogajālamapi yotivirodhi
                        mithaḥ || 
 AS.Utt.50.199  dāhaḥ śūlaṃ tṛḍādhmānaṃ
                        kṣutkṣāmatvamarocakam |  
 kaḥ prākṛto jayedrogān nityamanyonyarodhinaḥ || 
 AS.Utt.50.200  mārutāmagrahonbhādamadān
                        susadṛśākṛtīn |  
 ko jānīyāccikitsedvādūrabhitnakriyākramān || 
 AS.Utt.50.201  prāṇācārthaṃ vedapāraṃ
                        prayātaṃ budhyā yuktaṃ pūjayennityamasmāt |  
 yasminyasya prāṇayātrā nibaddhā tasmai yacchan ko dhanānāṃ dhanāyet || 
 AS.Utt.50.202  āyurvedaṃ ślokalakṣeṇa
                        pūva brahmāmnāsīdagniveśādayastu |  
 kṛtsnajñeyaprāptasārāḥ svatantrāstasyaikaikaṃ naikadhāṅgaṃ vitenuḥ || 
 AS.Utt.50.203  bhiṣagvaro vāgbhaṭa
                        ityabhūnme pitāmaho nāmadharo 'smi yasya |  
 sutobhavattasya ca siṃhaguptastasyāpyahaṃ sindhuṣu labdhajanmā || 
 AS.Utt.50.204  samadhigamya
                        guroravalokitāt gurutarācca pituḥ pratibhā mayā |  
 subahubheṣajaśāstravilocanāt suvihito 'ṅgavibhāgavinirṇayaḥ || 
 AS.Utt.50.205  pūrvoktameva vadatā
                        kimivoditaṃ syācchraddhālutuṣṭijananaṃ na bhavatyapūrvam |  
 saṅkṣiptasaṃśayitavistṛtaviprakīrṇaḥ kṛtsnortharāśiriti sādhu sa eva dṛṣṭaḥ
                        || 
 AS.Utt.50.206  āyurvedodadheḥ
                        pāramapārasya prayāti kaḥ |  
 viśvavyādhyauṣadhijñānasārastveṣa samuccitaḥ || 
 AS.Utt.50.207  smṛtvedamuditaṃ pūrvaṃ
                        śrutvedānīṃ dvayoḥ punaḥ |  
 smarttuḥ śrotuśca sutarāṃ śraddhātuṃ kasya yujyate || 
 AS.Utt.50.208  athavā śrutamapyetat
                        smartureva kramāgatam |  
 abhidhātṛviśeṣeṇa kiṃ tathāpi prayojanam || 
 AS.Utt.50.209  ūrdhvameti madanaṃ
                        trivṛtādho vastumātraka iti pratipādye |  
 madvidho yadi vadedathavātriḥ kathyatāṃ ka iva karmaṇi bhedaḥ || 
 AS.Utt.50.210  sādhvasādhviti
                        vivekaviyukto lokapaṅktikṛtabhaktiviśeṣaḥ |  
 bāliśo bhavati no khalu vidvān sūkta eva ramate matirasya || 
 AS.Utt.50.211  iti munivacanānāṃ
                        jīvitopāśrayāṇāmabhilaṣitasamṛddhau kalpavṛkṣopamānām |  
 yaduditamiha puṇyaṃ kurvato menuvādaṃ bhavatu vigatarogo nirvṛtastena lokaḥ
                        || 
 iti pañcaśo 'dhyāyaḥ samāptaḥ || 
 
 iti śrīsiṃhaguptasūnuśrīmadvāgbhaṭācāryaviracitāṣṭāṅgasaṅgrahe
                    ṣaṣṭhamuttarasthānaṃ sampūrṇam || 
 
