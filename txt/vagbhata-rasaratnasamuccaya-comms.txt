
 
Adhyāya 1
 
 yasyānandabhavena maṅgalakalāsaṃbhāvitena sphuradhāmnā siddharasāmṛtena karuṇāvīkṣāsudhāsindhunā / 
 bhaktānāṃ prabhavaprasaṃhṛtijarārāgādirogāḥ kṣaṇācchāntiṃ yānti jagatpradhānabhiṣaje tasmai parasmai namaḥ // VRrs_1.1 // 
 ādimaścandrasenaśca laṅkeśaśca viśāradaḥ / 
 kapālī mattamāṇḍavyau bhāskaraḥ śūrasenakaḥ // VRrs_1.2 // 
 ratnakośaśca śambhuśca sāttviko naravāhanaḥ / 
 indrado gomukhaścaiva kambalir vyāḍireva ca // VRrs_1.3 // 
 nāgārjunaḥ surānando nāgabodhir yaśodhanaḥ / 
 khaṇḍaḥ kāpāliko brahmā govindo lampako hariḥ // VRrs_1.4 // 
 saptaviṃśatisaṃkhyākā rasasiddhipradāyakāḥ / 
 rasāṅkuśo bhairavaśca nandī svacchandabhairavaḥ // VRrs_1.5 // 
 manthānabhairavaścaiva kākacaṇḍīśvarastathā / 
 vāsudeva ṛṣiḥ śṛṅgaḥ kriyātantrasamuccayī // VRrs_1.6 // 
 rasendratilako yogī bhālukī maithilāhvayaḥ / 
 mahādevo narendraśca vāsudevo harīśvaraḥ // VRrs_1.7 // 
 eteṣāṃ kriyate +anyeṣāṃ tantrāṇyālokya saṃgrahaḥ / 
 rasānāmatha siddhānāṃ cikitsārthopayoginām // VRrs_1.8 // 
 sūnunā siṃhaguptasya rasaratnasamuccayaḥ / 
 rasoparasalohāni yantrādikaraṇāni ca // VRrs_1.9 // 
 śuddhyarthamapi lohānāṃ tantrādikaraṇāni ca / 
 śuddhiḥ sattvaṃ drutirbhasmakaraṇaṃ ca pravakṣyate // VRrs_1.10 // 
 asti nīhāranilayo mahānuttaradiṅmukhe / 
 uttuṅgaśṛṅgasaṃghātalaṅghitābhro mahīdharaḥ // VRrs_1.11 // 
 viśrāmāya viyanmārgavilaṅghanaghanaśramaḥ / 
 avatīrṇa iva kṣoṇīṃ śaradambumucāṃ gaṇaḥ // VRrs_1.12 // 
 rāśirāśīviṣādhīśaphaṇāphalakarociṣām / 
 bhittvā bhuvamivottīrṇo yo vibhāti bhṛśonnataḥ // VRrs_1.13 // 
 jvaladauṣadhayo yasya nitambamaṇibhūmayaḥ / 
 naktamuddāmataḍitāmanukurvanti vārmucām // VRrs_1.14 // 
 kaṭake saṃcarantīnāṃ yasya kiṃnarayoṣitām / 
 pādeṣu dhāturāgeṇa lākṣākṛtyamanuṣṭhitam // VRrs_1.15 // 
 avataṃsitaśītāṃśurācchāditadigambaraḥ / 
 yo guhādhigato lokairgirīśa iti gīyate // VRrs_1.16 // 
 nimīlitadṛśo nityaṃ munayo yasya sānuṣu / 
 pratyakṣayanti giriśamavāṅmanasagocaram // VRrs_1.17 // 
 śilātalapratihatairyasya nirjharaśīkaraiḥ / 
 ahanyapi nirīkṣante yakṣāstārāṅkitaṃ nabhaḥ // VRrs_1.18 // 
 nīhārapavanodrekaniḥsahā yatra puruṣāḥ / 
 nijastrīṇāṃ niṣevante kucoṣmāṇaṃ nirantaram // VRrs_1.19 // 
 saṃcaran kaṭake yasya nidāghe +api divākaraḥ / 
 uddāmahimaruddhoṣmā na śītāṃśorvibhidyate // VRrs_1.20 // 
 guhāgṛheṣu kastūrīmṛganābhisugandhiṣu / 
 gāyanti yatra kiṃnaryo gaurīpariṇayotsavam // VRrs_1.21 // 
 cakāsti tatra jagatāmādidevo maheśvaraḥ / 
 rasātmanā jagattrātuṃ jāto yasmānmahārasaḥ // VRrs_1.22 // 
 śatāśvamedhena kṛtena puṇyaṃ gokoṭibhiḥ svarṇasahasradānāt / 
 nṛṇāṃ bhavetsūtakadarśanena yatsarvatīrtheṣu kṛtābhiṣekāt // VRrs_1.23 // 
 vidhāya rasaliṅgaṃ yo bhaktiyuktaḥ samarcayet / 
 jagattritayaliṅgānāṃ pūjāphalamavāpnuyāt // VRrs_1.24 // 
 bhakṣaṇaṃ sparśanaṃ dānaṃ dhyānaṃ ca paripūjanam / 
 pañcadhā rasapūjoktā mahāpātakanāśinī // VRrs_1.25 // 
 hanti bhakṣaṇamātreṇa pūrvajanmāghasambhavam / 
 rogasaṃghamaśeṣāṇāṃ narāṇāṃ nātra saṃśayaḥ // VRrs_1.26 // 
 pūrvajanmakṛtaṃ pāpaṃ sadyo naśyati dehinām / 
 sugandhapiṣṭasūtena yadi śambhurvilepitaḥ // VRrs_1.27 // 
 abhrakaṃ truṭimātraṃ yo rasasya parijārayet / 
 śatakratuphalaṃ tasya bhavedityabravīcchivaḥ // VRrs_1.28 // 
 yaśca nindati sūtendraṃ śambhostejaḥ parātparam / 
 sa patennarake ghore yāvatkalpavikalpanā // VRrs_1.29 // 
 rogibhyo yo rasaṃ datte śuddhipākasamanvitam / 
 tulādānāśvamedhānāṃ phalaṃ prāpnoti śāśvatam // VRrs_1.30 // 
 siddhe rase kariṣyāmi nirdāridryagadaṃ jagat / 
 rasadhyānamidaṃ proktaṃ brahmahatyādipāpanut // VRrs_1.31 // 
 abhragrāso hi sūtasya naivedyaṃ parikīrtitam / 
 rasasyetyarcanaṃ kṛtvā prāpnuyātkratujaṃ phalam // VRrs_1.32 // 
 udare saṃsthite sūte yasyotkrāmati jīvitam / 
 sa mukto duṣkṛtādghorātprayāti paramaṃ padam // VRrs_1.33 // 
 mūrchitvā harati rujaṃ bandhanamanubhūya muktido bhavati / 
 amarīkaroti hi mṛtaḥ ko +anyaḥ karuṇākaraḥ sūtāt // VRrs_1.34 // 
 suragurugodvijahiṃsāpāpakalāpodbhavaṃ kilāsādhyam / 
 śvitraṃ tadapi ca śamayati yastasmātkaḥ pavitrataraḥ sūtāt // VRrs_1.35 // 
 rasabandha eva dhanyaḥ prārambhe yasya satatamitikaraṇā / 
 setsyati rase kariṣye mahīmahaṃ nirjarāmaraṇām // VRrs_1.36 // 
 sukṛtaphalaṃ tāvadidaṃ sukule yajjanma dhīśca tatrāpi / 
 sāpi ca sakalamahītalatulanaphalā bhūtalaṃ ca suvidheyam // VRrs_1.37 // 
 bhūtalavidheyatāyāḥ phalamarthāste ca vividhabhogaphalāḥ / 
 bhogāśca santi śarīre tadanityamato vṛthā sakalam // VRrs_1.38 // 
 iti dhanaśarīrabhogānmatvānityānsadaiva yatanīyam / 
 muktau sā ca jñānāt taccābhyāsāt sa ca sthire dehe // VRrs_1.39 // 
 tatsthairye na samarthaṃ rasāyanaṃ kimapi mūlalohādi / 
 svayamasthirasvabhāvaṃ dāhyaṃ kledyaṃ ca śoṣyaṃ ca // VRrs_1.40 // 
 kāṣṭhauṣadhyo nāge nāgo vaṅge +atha vaṅgamapi śulbe / 
 śulbaṃ tāre tāraṃ kanake kanakaṃ ca līyate sūte // VRrs_1.41 // 
 amṛtatvaṃ hi bhajante haramūrtau yogino yathā līnāḥ / 
 tadvatkavalitagagane rasarāje hemalohādyāḥ // VRrs_1.42 // 
 paramātmanīva satataṃ bhavati layo yatra sarvasattvānām / 
 eko +asau rasarājaḥ śarīramajarāmaraṃ kurute // VRrs_1.43 // 
 sthiradehe +abhyāsavaśāt prāpya jñānaṃ guṇāṣṭakopetam / 
 prāpnoti brahmapadaṃ na punarbhavavāsajanmaduḥkhāni // VRrs_1.44 // 
 ekāṃśena jagadyugapadavaṣṭabhyāvasthitaṃ paraṃ jyotiḥ / 
 pādaistribhistadamṛtaṃ sulabhaṃ na viraktimātreṇa // VRrs_1.45 // 
 na hi dehena kathaṃcidvyādhijarāmaraṇaduḥkhavidhureṇa / 
 kṣaṇabhaṅgureṇa sūkṣmaṃ tadbrahmopāsituṃ śakyam // VRrs_1.46 // 
 nāmāpi dehasiddhe ko gṛhṇīyādvinā śarīreṇa / 
 yadyogagamyamamalaṃ manaso +api na gocaraṃ tattvam // VRrs_1.47 // 
 yajñāddānāttapaso vedādhyayanāddamātsadācārāt / 
 atyantabhūyasī kila yogavaśādātmasaṃvittiḥ // VRrs_1.48 // 
 bhrūyugamadhyagataṃ yacchikhividyutsūryavajjagadbhāsi / 
 keṣāṃcitpuṇyadṛśāmunmīlati cinmayaṃ paraṃ jyotiḥ // VRrs_1.49 // 
 paramānandaikarasaṃ paramaṃ jyotiḥsvabhāvamavikalpam / 
 vigalitasakalakleśaṃ jñeyaṃ śāntaṃ svasaṃvedyam // VRrs_1.50 // 
 tasminnādhāya manaḥ sphuradakhilaṃ cinmayaṃ jagatpaśyan / 
 utsannakarmabandho brahmatvamihaiva cāpnoti // VRrs_1.51 // 
 rāgadveṣavimuktāḥ satyācārā mṛṣārahitāḥ / 
 sarvatra nirviśeṣā bhavanti cidbrahmasaṃsparśāt // VRrs_1.52 // 
 tiṣṭhantyaṇimādiyutā vilasaddehāḥ sadoditānandāḥ / 
 brahmasvabhāvamamṛtaṃ samprāptāś caiva kṛtakṛtyāḥ // VRrs_1.53 // 
 āyatanaṃ vidyānāṃ mūlaṃ dharmārthakāmamokṣāṇām / 
 śreyaḥ paraṃ kimanyaccharīramajarāmaraṃ vihāyaikam // VRrs_1.54 // 
 pratyakṣeṇa pramāṇena yo na jānāti sūtakam / 
 adṛṣṭavigrahaṃ devaṃ kathaṃ jñāsyati cinmayam // VRrs_1.55 // 
 yajjarayā jarjaritaṃ kāsaśvāsādiduḥkhavivaśaṃ ca / 
 yogyaṃ tanna samādhau pratihatabuddhīndriyaprasaram // VRrs_1.56 // 
 bālaḥ ṣoḍaśavarṣo viṣayarasāsvādalampaṭaḥ parataḥ / 
 yātaviveko vṛddho martyaḥ kathamāpnuyānmuktim // VRrs_1.57 // 
 asminn eva śarīre yeṣāṃ paramātmano na saṃvedaḥ / 
 dehatyāgādūrdhvaṃ teṣāṃ tadbrahma dūrataram // VRrs_1.58 // 
 brahmādayo yatante tasmindivyāṃ tanuṃ samāśritya / 
 jīvanmuktāścānye kalpāntasthāyino munayaḥ // VRrs_1.59 // 
 tasmājjīvanmuktiṃ samīhamānena yoginā prathamam / 
 divyā tanurvidheyā haragaurīsṛṣṭisaṃyogāt // VRrs_1.60 // 
 śaile +asmiñ śivayoḥ prītyā parasparajigīṣayā / 
 sampravṛtte ca sambhoge trilokīkṣobhakāriṇi // VRrs_1.61 // 
 vinivārayituṃ vahniḥ sambhogaṃ preṣitaḥ suraiḥ / 
 kāṅkṣamāṇais tayoḥ putraṃ tārakāsuramārakam // VRrs_1.62 // 
 kapotarūpiṇaṃ prāptaṃ himavatkandare +analam / 
 apakṣibhāvasaṃkṣubdhaṃ smaralīlāvilokinam // VRrs_1.63 // 
 taṃ dṛṣṭvā lajjitaḥ śambhurvirataḥ suratāttadā / 
 pracyutaścaramo dhāturgṛhītaḥ śūlapāṇinā // VRrs_1.64 // 
 prakṣipto vadane vahnergaṅgāyāmapi so +apatat / 
 bahiḥ kṣiptastayā so +api paridahyamānayā // VRrs_1.65 // 
 saṃjātāstanmalādhānāddhātavaḥ siddhihetavaḥ / 
 yāvadagnimukhādreto nyapatadbhūrisārataḥ // VRrs_1.66 // 
 śatayojananimnāṃstānkṛtvā kūpāṃstu pañca ca / 
 tadāprabhṛti kūpasthaṃ tadretaḥ pañcadhābhavat // VRrs_1.67 // 
 raso rasendraḥ sūtaśca pārado miśrakastathā / 
 iti pañcavidho jātaḥ kṣetrabhedena śambhujaḥ // VRrs_1.68 // 
 raso rakto vinirmuktaḥ sarvadoṣai rasāyanaḥ / 
 saṃjātāstridaśāstena nīrujā nirjarāmarāḥ // VRrs_1.69 // 
 rasendro doṣanirmuktaḥ śyāvo rūkṣo +aticañcalaḥ / 
 rasāyino +abhavaṃstena nāgā mṛtyujarojjhitāḥ // VRrs_1.70 // 
 devairnāgaiś ca tau kūpau pūritau mṛdbhir aśmabhiḥ / 
 tadāprabhṛti lokānāṃ tau jātāv atidurlabhau // VRrs_1.71 // 
 īṣatpītaśca rūkṣāṅgo doṣayuktaśca sūtakaḥ / 
 daśāṣṭasaṃskṛtaiḥ siddho dehaṃ lohaṃ karoti saḥ // VRrs_1.72 // 
 athānyakūpajaḥ ko +api sa calaḥ śvetavarṇavān / 
 pārado vividhairyogaiḥ sarvarogaharaḥ sa hi // VRrs_1.73 // 
 mayūracandrikāchāyaḥ sa raso miśrako mataḥ / 
 so +apyaṣṭādaśasaṃskārayuktaścātīva siddhidaḥ // VRrs_1.74 // 
 trayaḥ sūtādayaḥ sūtāḥ sarvasiddhikarā api / 
 nijakarmavinirmāṇaiḥ śaktimanto +atimātrayā // VRrs_1.75 // 
 etāṃ rasasamutpattiṃ yo jānāti sa dhārmikaḥ / 
 āyur ārogyasaṃtānaṃ rasasiddhiṃ ca vindati // VRrs_1.76 // 
 rasanātsarvadhātūnāṃ rasa ityabhidhīyate / 
 jarāruṅmṛtyunāśāya rasyate vā raso mataḥ // VRrs_1.77 // 
 rasoparasarājatvādrasendra iti kīrtitaḥ / 
 dehalohamayīṃ siddhiṃ sūte sūtastataḥ smṛtaḥ // VRrs_1.78 // 
 rogapaṅkābdhimagnānāṃ pāradānāc ca pāradaḥ / 
 sarvadhātugataṃ tejomiśritaṃ yatra tiṣṭhati // VRrs_1.79 // 
 tasmātsa miśrakaḥ prokto nānārūpaphalapradaḥ / 
 evaṃbhūtasya sūtasya martyamṛtyugadacchidaḥ / 
 prabhāvān mānuṣā jātā devatulyabalāyuṣaḥ // VRrs_1.80 // 
 tān dṛṣṭvābhyarthito rudraḥ śakreṇa tadanantaram / 
 doṣaiśca kañcukābhiśca rasarājo niyojitaḥ // VRrs_1.81 // 
 tadāprabhṛti sūto +asau naiva sidhyatyasaṃskṛtaḥ / 
 5 gatis 
 jalago jalarūpeṇa tvarito haṃsago bhavet // VRrs_1.82 // 
 malago malarūpeṇa sadhūmo dhūmago bhavet / 
 anyā jīvagatirdaivī jīvo +aṇḍādiva niṣkramet // VRrs_1.83 // 
 sa tāṃś ca jīvayejjīvāṃstena jīvo rasaḥ smṛtaḥ / 
 
 
 Rasaratnasamuccayabodhinī 
 rasasya pañcavidhagatimāha jalaga iti // VRrsBo_1.84ab;1 
 jalarūpeṇa dravatvena jalagaḥ jalena saha gamanaśīlaḥ bhavet rasasya
cūrṇaprāyo +atisūkṣmāṃśa iti bhāvaḥ tvaritaḥ cañcalaḥ cāñcalyādityarthaḥ
haṃsagaḥ haṃsavad gamanaśīlaḥ bhavet malarūpeṇa malavattvāt malagaḥ malena
saha miśritaḥ doṣasaṃśliṣṭaḥ bhavet sadhūmaḥ vahnidṛṣṭatvāt dhūmagaḥ dhūmena
saha gamanaśīlaḥ uḍḍayanasvabhāvaḥ bhavet anyā aparā pañcamītyarthaḥ daivī
adṛśyarūpā jīvasya rasasya gatiḥ gamanam astīti śeṣaḥ tayā gatyā aṇḍāt
deharūpakośāt jīvaḥ ātmā iva niṣkramet rasa iti bhāvaḥ kena pathā dehāt jīvo
nirgacchati tat yathā na dṛśyate tathā pāradasya pañcamī gatirapi na jñātum
śakyate ityarthaḥ // VRrsBo_1.84ab;2 
 pūrvaśloke jīvagatiśabdena rasagatiriti pradarśitaṃ jīvaśabdasya rasārthatve
hetumāha sa iti // VRrsBo_1.84ab;3 
 saḥ rasaḥ tān jīvān jīvayet jarāmaraṇādivināśanadvārā dīrghajīvanaṃ
pradāpayet tena hetunā rasaḥ jīvaḥ jīvayatīti vyutpattyā jīvanadāyakaḥ
smṛtaḥ kathitaḥ // VRrsBo_1.84ab;4 
 
 
 catasro gatayo dṛśyā adṛśyā pañcamī gatiḥ // VRrs_1.84 // 
 mantradhyānādinā tasya rudhyate pañcamī gatiḥ // VRrs_1.85 // 
 
 
 Rasaratnasamuccayaṭīkā 
 saṃprati pañcabhūtātmakasya tasya gatibhedena nāmabhedamāha jalaga iti //
VRrsṬī_1.85;1 
 yaḥ pārado jalarūpeṇa jalasvabhāvena gacchati sa jalago jalagativiśiṣṭa
ityucyate // VRrsṬī_1.85;2 
 tanmayāstu suvarṇādilohāḥ // VRrsṬī_1.85;3 
 sthirasattvā rasādayo+api tanmayāḥ // VRrsṬī_1.85;4 
 bhūmimalakiṭṭayogenaiva teṣāṃ ghanatvaṃ sthiratvaṃ ca // VRrsṬī_1.85;5 
 ata eva drutirūpeṇaiva teṣāṃ sthitiḥ sambhavati // VRrsṬī_1.85;6 
 jalasvabhāvo+adhogamanarūpaḥ // VRrsṬī_1.85;7 
 nirmaladrutirūpalohānām apyadhogamanaṃ dṛśyata eva // VRrsṬī_1.85;8 
 yaḥ pāradastvaritastvarayā vegena yukto nātyucchritam ākāśe gacchati kiṃtu
bhūmisaṃnihitākāśe bhuvi ca sa haṃsaga ityucyate // VRrsṬī_1.85;9 
 haṃsa ivākāśe gacchatīti haṃsagaḥ // VRrsṬī_1.85;10 
 sa tu mayūragaṇḍūpadādiṣu vyavasthitaḥ // VRrsṬī_1.85;11 
 yastu malarūpeṇa kṛṣṇavarṇenāṃśena viśiṣṭo gacchati sa malaga ityucyate //
VRrsṬī_1.85;12 
 yaśca sadhūmo dhūmena dhūmasamānavarṇordhvarekhāsahitākāśagatyā saha vartata
iti sadhūmaḥ sa dhūmaga ityucyate // VRrsṬī_1.85;13 
 sa tu haritālahiṅgulamanaḥśilārasakagaurīpāṣāṇādiṣu vyavasthitaḥ //
VRrsṬī_1.85;14 
 te hi dhūmarodhāt sphoṭaṃ kṛtvodgacchantītyanubhūyate // VRrsṬī_1.85;15 
 nābhiyantrabhūdharalohamūṣādiyantrādinā nirdhūmajāraṇāyāmapi mahatā
prayatnenāpi teṣāṃ sthiratvaṃ mīmāṃsyaṃ bhavati bhavennanveti //
VRrsṬī_1.85;16 
 anyā caturthī gatiḥ pāradasyāsti // VRrsṬī_1.85;17 
 sā tu jīvagatirityucyate // VRrsṬī_1.85;18 
 jīvasyevādṛśyā gatirjīvagatiḥ // VRrsṬī_1.85;19 
 ata eva sā daivītyapyucyate // VRrsṬī_1.85;20 
 tasyā devagaterivādṛśyatvāttayā yuktaḥ sa pārado+aṇḍājjīva ivādṛśyagatyā
yuktaḥ svasthānānniṣkramennirgacchati // VRrsṬī_1.85;21 
 aṇḍāddehasya nirgamanaṃ dṛśyate dehasahitasya jīvasya tu bahirnirgamanaṃ na
dṛśyate // VRrsṬī_1.85;22 
 bālasya cālanaśvāsocchvāsādikriyayā cānumīyate tadvad asyāpīti bhāvaḥ //
VRrsṬī_1.85;23 
 tayā gatyā yukta evāyaṃ jīvānprāṇino jīvayettena sa raso jīvanāmnā smṛtaḥ //
VRrsṬī_1.85;24 
 kārayettaṃ saṃskāranipuṇavaidyahastena rājā tatsamo vasumānvātmanaḥ prajānāṃ
ca rakṣaṇārtham iti bhāvaḥ // VRrsṬī_1.85;25 
 
 
 iti bhinnagatitvācca sūtarājyasya durlabhaḥ / 
 saṃskārastasya bhiṣajā nipuṇena tu rakṣayet // VRrs_1.86 // 
 prathame rajasi snātāṃ hayārūḍhāṃ svalaṃkṛtām / 
 vīkṣamāṇāṃ vadhūṃ dṛṣṭvā jighṛkṣuḥ kūpago rasaḥ // VRrs_1.87 // 
 udgacchati javātsāpi taṃ dṛṣṭvā yāti vegataḥ / 
 anugacchati tāṃ sūtaḥ sīmānaṃ yojanonmitam // VRrs_1.88 // 
 pratyāyāti tataḥ kūpaṃ vegataḥ śivasambhavaḥ / 
 mārganirmitagarteṣu sthitaṃ gṛhṇanti pāradam / 
 patito darade deśe gauravādvahnivaktrataḥ // VRrs_1.89 // 
 sa raso bhūtale līnas tattaddeśanivāsinaḥ / 
 tāṃ mṛdaṃ pātanayantre kṣiptvā sūtaṃ haranti ca // VRrs_1.90 // 
 
 
 
Adhyāya 2
 
 aṣṭamahārasāḥ 
 abhravaikrāntamākṣīkavimalādrijasasyakam / 
 capalo rasakaśceti jñātvāṣṭau saṃgrahed rasān // VRrs_2.1 // 
 devyā rajo bhavedgandho dhātuḥ śukraṃ tathābhrakam iti kṣepakaḥ / 
 abhra:: medic. properties 
 gaurītejaḥ paramamamṛtaṃ vātapittakṣayaghnam prajñābodhi praśamitarujaṃ
vṛṣyamāyuṣyamagryam / 
 balyaṃ snigdhaṃ rucidam akaphaṃ dīpanaṃ śītavīryaṃ tattadyogaiḥ sakalagadahṛd
vyoma sūtendrabandhi // VRrs_2.2 // 
 abhra:: production 
 rājahastād adhastād yatsamānītaṃ ghanaṃ khaneḥ / 
 bhavettaduktaphaladaṃ niḥsattvaṃ niṣphalaṃ param // VRrs_2.3 // 
 
 
 Rasaratnasamuccayaṭīkā 
 tadevābhrakaṃ bhūmimadhye rājahastāt sapādahastād adhastād adhobhāgasthaṃ yat
khanijaṃ ghanam abhrakaṃ vajrākhyaṃ tad eva pūrvoktaguṇam //
VRrsṬī_2.3;1 
 itaraṃ tu vāyujalamūtramalatāpakṛmisaṃbandhānniḥsāraṃ jñeyam //
VRrsṬī_2.3;2 
 idam upalakṣaṇaṃ sarveṣāṃ khanijadravyāṇām // VRrsṬī_2.3;3 
 prāyasteṣāṃ hi bhūmigarbhasthānām eva pūrṇātmaguṇatvāt // VRrsṬī_2.3;4 
 atra ghanaśabdo +abhrakamātravācako+api vajrābhrake paryavasyati //
VRrsṬī_2.3;5 
 tasyaiva yathoktaguṇatvāt // VRrsṬī_2.3;6 
 
 
 abhra:: subtypes 
 pinākaṃ nāgamaṇḍūkaṃ vajramityabhrakaṃ matam / 
 abhra:: subtypes:: colour 
 śvetādivarṇabhedena pratyekaṃ taccaturvidham // VRrs_2.4 // 
 pināka 
 pinākaṃ pāvakottaptaṃ vimuñcati daloccayam / 
 tatsevitaṃ malaṃ baddhvā mārayatyeva mānavam // VRrs_2.5 // 
 nāga 
 nāgābhraṃ nāgavatkuryāddhvaniṃ pāvakasaṃsthitam / 
 nāga:: medic. properties 
 tadbhuktaṃ kurute kuṣṭhaṃ maṇḍalākhyaṃ na saṃśayaḥ // VRrs_2.6 // 
 maṇḍūka 
 utplutyotplutya maṇḍūkaṃ dhmātaṃ patati cābhrakam / 
 maṇḍūka:: medic. properties 
 tatkuryādaśmarīrogamasādhyaṃ śastrato +anyathā // VRrs_2.7 // 
 vajra 
 vajrābhraṃ vahnisaṃtaptaṃ nirmuktāśeṣavaikṛtam / 
 dehalohakaraṃ tacca sarvarogaharaṃ param // VRrs_2.8 // 
 śvetaṃ raktaṃ ca pītaṃ ca kṛṣṇamevaṃ caturvidham / 
 śvetaṃ śvetakriyāsūktaṃ raktābhaṃ raktakarmaṇi / 
 pītābhamabhrakaṃ yattu śreṣṭhaṃ tatpītakarmaṇi // VRrs_2.9 // 
 caturvidhaṃ varaṃ vyoma yadyapyuktaṃ rasāyane / 
 tathāpi kṛṣṇavarṇābhraṃ koṭikoṭiguṇādhikam // VRrs_2.10 // 
 abhra:: parīkṣā 
 snigdhaṃ pṛthudalaṃ varṇasaṃyuktaṃ bhārato +adhikam / 
 sukhanirmocyapattraṃ ca tadabhraṃ śastamīritam // VRrs_2.11 // 
 grāsāyogyābhra 
 sacandrikaṃ ca kiṭṭābhaṃ vyoma na grāsayedrasaḥ / 
 grasitaśca niyojyo +asau lohe caiva rasāyane // VRrs_2.12 // 
 
 
 Rasaratnasamuccayaṭīkā 
 grāsābhāve hyupoṣita iva rasaḥ kāryakaro na bhavedityāha sacandrikamiti //
VRrsṬī_2.12;1 
 sacandrikaṃ cākacikyasahitam // VRrsṬī_2.12;2 
 kiṭṭābhaṃ prabhūtakiṭṭam // VRrsṬī_2.12;3 
 grasitaśca grasitābhrasattva eva lohe svarṇādyutpādane lohamāraṇe
rogavāraṇārthaṃ lohaprayoge ca niyojyaḥ // VRrsṬī_2.12;4 
 tathā rasāyane jvarāṅkuśādi tattadrase rasāyane ca
lakṣmīvilāsavajrapañjarādirūpe vakṣyamāṇa ityarthaḥ // VRrsṬī_2.12;5 
 rasa īyate prāpyate+aneneti vyutpattyātra rasaśabdena rasarasāyanayoḥ
saṃgrahāt // VRrsṬī_2.12;6 
 
 
 abhra:: niścandrika:: medic. properties 
 niścandrikaṃ mṛtaṃ vyoma sevyaṃ sarvagadeṣu ca / 
 sevitaṃ candrasaṃyuktaṃ mehaṃ mandānalaṃ caret // VRrs_2.13 // 
 yair uktaṃ yuktinirmuktaiḥ pattrābhrakarasāyanam / 
 tair dṛṣṭaṃ kālakūṭākhyaṃ viṣaṃ jīvanahetave // VRrs_2.14 // 
 sattvārthaṃ sevanārthaṃ ca yojayecchodhitābhrakam / 
 anyathā tv aguṇaṃ kṛtvā vikarotyeva niścitam // VRrs_2.15 // 
 abhra:: śodhana 
 prataptaṃ saptavārāṇi nikṣiptaṃ kāñjike +abhrakam / 
 nirdoṣaṃ jāyate nūnaṃ prakṣiptaṃ vāpi gojale // VRrs_2.16 // 
 triphalākvathite cāpi gavāṃ dugdhe viśeṣataḥ / 
 abhra:: māraṇa 
 tato dhānyābhrakaṃ kṛtvā piṣṭvā matsyākṣikārasaiḥ // VRrs_2.17 // 
 
 
 Rasaratnasamuccayabodhinī 
 matsyākṣikā hilamocikā gaṇḍadūrvā vā // VRrsBo_2.17;1 
 
 
 cakrīṃ kṛtvā viśoṣyātha puṭed ardhebhake puṭe / 
 
 
 Rasaratnasamuccayaṭīkā 
 tatastadabhrakaṃ dhānyābhrakaṃ kṛtvā matsyākṣikārasenaikadinaparyantaṃ
saṃmardya cakrīṃ vartulasthūlavaṭikāṃ vidhāyāvaśoṣya śarāvasaṃpuṭitaṃ
kṛtvārdhe+abhrake puṭe puṭed ardhe+abhrake puṭam ardhagajapuṭaṃ tacca
gajapuṭagatārdhabhāgaṃ vanopalaiḥ pūrayitvā bhavati // VRrsṬī_2.18ab;1 
 puṭet paced ityarthaḥ // VRrsṬī_2.18ab;2 
 pratipuṭam abhrakasya mardanaṃ tataścakrīṃ kṛtvā viśoṣya śarāvasaṃpuṭitaṃ
kāryam // VRrsṬī_2.18ab;3 
 
 
 puṭedevaṃ hi ṣaḍvāraṃ paunarnavarasaiḥ saha // VRrs_2.18 // 
 kalāṃśaṭaṅkaṇenāpi saṃmardya kṛtacakrikam / 
 ardhebhākhyapuṭais tadvat saptavāraṃ puṭet khalu // VRrs_2.19 // 
 evaṃ vāsārasenāpi taṇḍulīyarasena ca / 
 prapuṭet saptavārāṇi pūrvaproktavidhānataḥ / 
 evaṃ siddhaṃ ghanaṃ sarvayogeṣu viniyojayet // VRrs_2.20 // 
 dhānyābhra 
 cūrṇābhraṃ śālisaṃyuktaṃ vastrabaddhaṃ hi kāñjike / 
 niryātaṃ mardanādvastrāddhānyābhramiti kathyate // VRrs_2.21 // 
 
 
 Rasaratnasamuccayabodhinī 
 dhānyābhravidhimāha cūrṇābhramiti // VRrsBo_2.21;1 
 cūrṇābhra abhracūrṇaṃ śālisaṃyuktam adyāpyatra śāliparimāṇaṃ noktaṃ tathāpi
tantrāntarānusaraṇāt pādamitaśālidhānyasahitaṃ boddhavyaṃ tathā ca
rasendrasārasaṃgrahe / 
 pādāṃśaṃ śālisaṃyuktamabhrakaṃ kambalodare / 
 trirātraṃ sthāpayennīre tat klinnaṃ mardayeddṛḍham / 
 kambalādgalitaṃ ślakṣṇaṃ vālukārahitaṃ yat / 
 taddhānyābhramiti proktamabhramāraṇasiddhaye / 
 iti // VRrsBo_2.21;2 
 niryātaṃ nirgatam // VRrsBo_2.21;3 
 abhraṃ cūrṇitaṃ kṛtvā pādāṃśaśālidhānyena saha sthūlavastre baddhvā kāñjike
tāvanmardanīyaṃ yāvad vastracchidrāt ślakṣṇaṃ vālukārahitaṃ sat niryāti
taddhānyābhraṃ smṛtam // VRrsBo_2.21;4 
 
 
 dhānyābhra:: māraṇa 
 dhānyābhraṃ kāsamardasya rasena parimarditam / 
 puṭitaṃ daśavāreṇa mriyate nātra saṃśayaḥ / 
 tadvanmustārasenāpi taṇḍulīyarasena ca // VRrs_2.22 // 
 abhra:: māraṇa 
 pītāmalakasaubhāgyapiṣṭaṃ cakrīkṛtābhrakam / 
 puṭitaṃ ṣaṣṭivārāṇi sindūrābhaṃ prajāyate / 
 kṣayādyakhilarogaghnaṃ bhavedrogānupānataḥ // VRrs_2.23 // 
 abhra:: māraṇa 
 vaṭamūlatvacaḥ kvāthais tāmbūlīpattrasārataḥ / 
 vāsāmatsyākṣikābhyāṃ vā mīnākṣyā sakaṭhillayā // VRrs_2.24 // 
 payasā vaṭavṛkṣasya marditaṃ puṭitaṃ ghanam / 
 bhavedviṃśativāreṇa sindūrasadṛśaprabham // VRrs_2.25 // 
 abhra:: sattvapātana 
 pādāṃśaṭaṅkaṇopetaṃ musalīrasamarditam / 
 rundhyātkoṣṭhyāṃ dṛḍhaṃ dhmātaṃ sattvarūpaṃ bhaved ghanam // VRrs_2.26 // 
 abhra:: sattvapātana 
 kāsamardaghanādhānyavāsānāṃ ca punarbhuvaḥ / 
 matsyākṣyāḥ kāṇḍavallyāśca haṃsapādyā rasaiḥ pṛthak // VRrs_2.27 // 
 piṣṭvā piṣṭvā prayatnena śoṣayed gharmayogataḥ / 
 palaṃ godhūmacūrṇasya kṣudramatsyāśca ṭaṅkaṇam // VRrs_2.28 // 
 pratyekamaṣṭamāṃśena dattvā dattvā vimardayet / 
 mardane mardane samyakśoṣayedraviraśmibhiḥ // VRrs_2.29 // 
 pañcājaṃ pañcagavyaṃ vā pañcamāhiṣameva ca / 
 kṣiptvā golānprakurvīta kiṃcittindukato +adhikān // VRrs_2.30 // 
 pañcāja 
 payo dadhi ghṛtaṃ mūtraṃ saviṭkaṃ cājam ucyate / 
 adhaḥpātanakoṣṭhyāṃ hi dhmātvā sattvaṃ nipātayet // VRrs_2.31 // 
 abhra:: sattvapātana:: separation of sattva and
kiṭṭa 
 koṣṭhyāṃ kiṭṭaṃ samāhṛtya vicūrṇya ravakān haret / 
 
 
 Rasaratnasamuccayaṭīkā 
 koṣṭhyām avaśiṣṭasattvaṃ kācakiṭṭasaṃśliṣṭaṃ kaṇarūpaṃ durgrāhyaṃ tattu agnau
śānte sati samāhṛtyaikīkṛtya bahir niṣkāsya saṃkuṭya vicūrṇya tatsaṃśliṣṭaṃ
kaṇasattvaṃ haret // VRrsṬī_2.32ab;1 
 kiṭṭāt pṛthakkṛtya gṛhṇīyāt // VRrsṬī_2.32ab;2 
 
 
 tatkiṭṭaṃ svalpaṭaṅkena gomayena vimardya ca // VRrs_2.32 // 
 golānvidhāya saṃśoṣya gharme bhūyo +api pūrvavat / 
 bhūyaḥ kiṭṭaṃ samāhṛtya mṛditvā sattvamāharet // VRrs_2.33 // 
 abhra:: sattva:: śodhana 
 atha sattvakaṇāṃstāṃstu kvāthayitvāmlakāñjikaiḥ / 
 śodhanīyagaṇopetaṃ mūṣāmadhye nirudhya ca // VRrs_2.34 // 
 samyagdrutaṃ samāhṛtya dvivāraṃ pradhamed ghanam / 
 iti śuddhaṃ bhavetsattvaṃ yojyaṃ rasarasāyane // VRrs_2.35 // 
 abhra:: sattva:: mṛdūkaraṇa 
 madhutailavasājyeṣu drāvitaṃ parivāpitam / 
 
 
 Rasaratnasamuccayabodhinī 
 parivāpitaṃ prakṣiptam // VRrsBo_2.36ab;1 
 
 
 mṛdu syāddaśavāreṇa sattvaṃ lohādikaṃ kharam // VRrs_2.36 // 
 abhra:: māraṇa 
 paṭṭacūrṇaṃ vidhāyātha goghṛtena pariplutam / 
 bharjayetsaptavārāṇi cullīsaṃsthitakharpare // VRrs_2.37 // 
 agnivarṇaṃ bhavedyāvadvāraṃ vāraṃ vicūrṇayet / 
 tṛṇaṃ kṣiptvā dahedyāvattāvadvā bharjanaṃ caret // VRrs_2.38 // 
 tataḥ sagandhakaṃ piṣṭvā vaṭamūlakaṣāyataḥ / 
 puṭedviṃśativāreṇa vārāheṇa puṭena hi // VRrs_2.39 // 
 punarviṃśativārāṇi triphalotthakaṣāyataḥ / 
 triphalāmuṇḍikābhṛṅgapatrapathyākṣamūlakaiḥ // VRrs_2.40 // 
 bhāvayitvā prayoktavyaṃ sarvarogeṣu mātrayā / 
 sattvābhrātkiṃcidaparaṃ nirvikāraṃ guṇādhikam // VRrs_2.41 // 
 evaṃ cecchatavārāṇi puṭapākena sādhitam / 
 guṇavajjāyate +atyarthaṃ paraṃ pācanadīpanam // VRrs_2.42 // 
 abhra:: māraṇa:: niścandrika 
 gandharvapattratoyena guḍena saha bhāvitam / 
 adhordhvaṃ vaṭapatrāṇi niścandraṃ tripuṭaiḥ khagam // VRrs_2.43 // 
 kṣudhaṃ karoti cātyarthaṃ guñjārdhamitisevayā / 
 tattadrogaharairyogaiḥ sarvarogaharaṃ param // VRrs_2.44 // 
 abhra:: sattva:: śodhana 
 sattvasya golakaṃ dhmātaṃ sasyasaṃyuktakāñjike / 
 nirvāpya tatkṣaṇenaiva kuṭṭayellohapārayā // VRrs_2.45 // 
 
 
 Rasaratnasamuccayabodhinī 
 lohapārayā lohamusalena // VRrsBo_2.45;1 
 
 
 sampratāpya ghanasthūlakaṇān kṣiptvātha kāñjike / 
 tatkṣaṇena samāhṛtya kuṭṭayitvā rajaścaret // VRrs_2.46 // 
 goghṛtena ca taccūrṇaṃ bharjayet pūrvavat tridhā / 
 dhātrīphalarasaistadvaddhātrīpatrarasena vā // VRrs_2.47 // 
 bharjane bharjane kāryaṃ śilāpaṭṭena peṣaṇam / 
 tataḥ punarnavāvāsārasaiḥ kāñjikamiśritaiḥ // VRrs_2.48 // 
 prapuṭeddaśavārāṇi daśavārāṇi gandhakaiḥ / 
 evaṃ saṃśodhitaṃ vyomasattvaṃ sarvaguṇottaram / 
 yatheṣṭaṃ viniyoktavyaṃ jāraṇe ca rasāyane // VRrs_2.49 // 
 abhra:: druti 
 drutayo naiva nirdiṣṭāḥ śāstre dṛṣṭā api dṛḍham / 
 vinā śaṃbhoḥ prasādena na sidhyanti kadācana // VRrs_2.50 // 
 
 
 Rasaratnasamuccayabodhinī 
 vallaḥ dviguñjā guñjātrayam iti līlāvatī sārdhaguñjeti rājanighaṇṭuḥ //
VRrsBo_2.50;1 
 
 
 abhra:: mṛta:: medic. properties, application 
 vellavyoṣasamanvitaṃ ghṛtayutaṃ vallonmitaṃ sevitaṃ divyābhraṃ
kṣayapāṇḍuruggrahaṇikāśūlāmakuṣṭhāmayam / 
 jūrtiṃ śvāsagadaṃ pramehamaruciṃ kāsāmayaṃ durdharaṃ mandāgniṃ jaṭharavyathāṃ
vijayate yogairaśeṣāmayān // VRrs_2.51 // 
 vaikrānta:: parīkṣā:: good quality 
 aṣṭāsraś cāṣṭaphalakaḥ ṣaṭkoṇo masṛṇo guruḥ / 
 śuddhamiśritavarṇaiśca yukto vaikrānta ucyate // VRrs_2.52 // 
 vaikrānta:: subtypes:: colour 
 śveto raktaśca pītaśca nīlaḥ pārāpatacchaviḥ / 
 śyāmalaḥ kṛṣṇavarṇaśca karburaścāṣṭadhā hi saḥ // VRrs_2.53 // 
 vaikrānta:: medic. properties 
 āyuḥpradaśca balavarṇakaro +ativṛṣyaḥ prajñāpradaḥ sakaladoṣagadāpahārī / 
 dīptāgnikṛt pavisamānaguṇastarasvī vaikrāntakaḥ khalu vapurbalalohakārī // VRrs_2.54 // 
 rasāyaneṣu sarveṣu pūrvagaṇyaḥ pratāpavān / 
 vajrasthāne niyoktavyo vaikrāntaḥ sarvadoṣahā // VRrs_2.55 // 
 vaikrānta:: myth. origin 
 daityendro māhiṣaḥ siddhaḥ sahadevasamudbhavaḥ / 
 durgā bhagavatī devī taṃ śūlena vyamardayat // VRrs_2.56 // 
 tasya raktaṃ tu patitaṃ yatra yatra sthitaṃ bhuvi / 
 tatra tatra tu vaikrāntaṃ vajrākāraṃ mahārasam // VRrs_2.57 // 
 vaikrānta:: local distribution 
 vindhyasya dakṣiṇe vāsti hy uttare vāsti sarvataḥ / 
 vaikrānta:: nirukti 
 vikṛntayati lohāni tena vaikrāntakaḥ smṛtaḥ // VRrs_2.58 // 
 vaikrānta:: subtypes:: colour 
 śvetaḥ pītastathā rakto nīlaḥ pārāvataprabhaḥ / 
 mayūrakaṇṭhasadṛśaścānyo marakataprabhaḥ // VRrs_2.59 // 
 dehasiddhikaraṃ kṛṣṇaṃ pīte pītaṃ site sitam / 
 sarvārthasiddhidaṃ raktaṃ tathā marakataprabham / 
 śeṣe dve niṣphale varjye vaikrāntamiti saptadhā // VRrs_2.60 // 
 yatra kṣetre sthitaṃ caiva vaikrāntaṃ tatra bhairavam / 
 vināyakaṃ ca sampūjya gṛhṇīyācchuddhamānasaḥ // VRrs_2.61 // 
 vaikrānta:: medic. properties 
 vaikrānto vajrasadṛśo dehalohakaro mataḥ / 
 viṣaghno rasarājaśca jvarakuṣṭhakṣayapraṇut // VRrs_2.62 // 
 vaikrānta:: śodhana 
 vaikrāntakāḥ syustridinaṃ viśuddhāḥ saṃsveditāḥ kṣārapaṭūni dattvā / 
 amleṣu mūtreṣu kulattharambhānīre +athavā kodravavāripakvāḥ // VRrs_2.63
// 
 vaikrānta:: śodhana 
 kulatthakvāthasaṃsvinno vaikrāntaḥ pariśudhyati / 
 vaikrānta:: māraṇa 
 mriyate +aṣṭapuṭair gandhanimbukadravasaṃyutaḥ // VRrs_2.64 // 
 vaikrānta:: māraṇa 
 vaikrānteṣu ca tapteṣu hayamūtraṃ vinikṣipet / 
 paunaḥpunyena vā kuryāddravaṃ dattvā puṭaṃ tvanu / 
 bhasmībhūtaṃ tu vaikrāntaṃ vajrasthāne niyojayet // VRrs_2.65 // 
 vaikrānta:: sattvapātana 
 mocamoraṭapālāśakṣāragomūtrabhāvitam / 
 vajrakandaniśākalkaphalacūrṇasamanvitam // VRrs_2.66 // 
 tatkalkaṃ ṭaṅkaṇaṃ lākṣācūrṇaṃ vaikrāntasaṃbhavam / 
 navasārasamāyuktaṃ meṣaśṛṅgīdravānvitaṃ // VRrs_2.67 // 
 piṇḍitaṃ mūkamūṣasthaṃ dhmāpitaṃ ca haṭhāgninā / 
 tatraiva patate sattvaṃ vaikrāntasya na saṃśayaḥ // VRrs_2.68 // 
 vaikrānta:: sattvapātana 
 sattvapātanayogena marditaśca vaṭīkṛtaḥ / 
 mūṣāstho ghaṭikādhmāto vaikrāntaḥ sattvamutsṛjet // VRrs_2.69 // 
 vaikrānta:: formulations 
 bhasmatvaṃ samupāgato vikṛtako hemnā mṛtenānvitaḥ pādāṃśena kaṇājyavellasahito guñjāmitaḥ sevitaḥ / 
 yakṣmāṇaṃ jaraṇaṃ ca pāṇḍugudajaṃ śvāsaṃ ca kāsāmayaṃ duṣṭāṃ ca grahaṇīm uraḥkṣatamukhān rogāñjayed dehakṛt // VRrs_2.70 // 
 sūtabhasmārdhasaṃyuktaṃ nīlavaikrāntabhasmakaṃ / 
 mṛtābhrasattvamubhayostulitaṃ parimarditam // VRrs_2.71 // 
 kṣaudrājyasaṃyutaṃ prātarguñjāmātraṃ niṣevitam / 
 nihanti sakalānrogāndurjayānanyabheṣajaiḥ / 
 triḥsaptadivasair nṝṇāṃ gaṅgāmbha iva pātakam // VRrs_2.72 // 
 mākṣika:: myth. origin 
 suvarṇaśailaprabhavo viṣṇunā kāñcano rasaḥ / 
 tāpyāṃ kirātacīneṣu yavaneṣu ca nirmitaḥ / 
 mākṣika:: time of origin 
 tāpyaḥ sūryāṃśusaṃtapto mādhave māsi dṛśyate // VRrs_2.73 // 
 mākṣika:: medic. properties 
 madhuraḥ kāñcanābhāsaḥ sāmlo rajatasaṃnibhaḥ / 
 kiṃcitkaṣāyamadhuraḥ śītaḥ pāke kaṭurlaghuḥ / 
 tatsevanājjarāvyādhiviṣairna paribhūyate // VRrs_2.74 // 
 mākṣika:: subtypes 
 mākṣiko dvividho hemamākṣikastāramākṣikaḥ / 
 svarṇamākṣika 
 tatrādyaṃ mākṣikaṃ kānyakubjotthaṃ svarṇasaṃnibham // VRrs_2.75 // 
 tāramākṣika 
 tapatītīrasambhūtaṃ pañcavarṇasuvarṇavat / 
 pāṣāṇabahalaḥ proktastārākhyo +alpaguṇātmakaḥ // VRrs_2.76 // 
 mākṣīkadhātuḥ sakalāmayaghnaḥ prāṇo rasendrasya paraṃ hi vṛṣyaḥ / 
 durmelalohadvayamelanaś ca guṇottaraḥ sarvarasāyanāgryaḥ // VRrs_2.77 // 
 mākṣika:: śodhana 
 eraṇḍatailaluṅgāmbusiddhaṃ śudhyati mākṣikam / 
 mākṣika:: śodhana 
 siddhaṃ vā kadalīkandatoyena ghaṭikādvayam / 
 taptaṃ kṣiptaṃ varākvāthe śuddhimāyāti mākṣikam // VRrs_2.78 // 
 mākṣika:: māraṇa 
 mātuluṅgāmbugandhābhyāṃ piṣṭaṃ mūṣodare sthitam / 
 pañcakroḍapuṭair dagdhaṃ mriyate mākṣikaṃ khalu // VRrs_2.79 // 
 mākṣika:: māraṇa 
 eraṇḍasnehagavyājair mātuluṅgarasena vā / 
 kharparasthaṃ dṛḍhaṃ pakvaṃ jāyate dhātusaṃnibham / 
 evaṃ mṛtaṃ rase yojyaṃ rasāyanavidhāv api // VRrs_2.80 // 
 mākṣika:: sattvapātana 
 triṃśāṃśanāgasaṃyuktaṃ kṣārair amlaiśca vartitam / 
 dhmātaṃ prakaṭamūṣāyāṃ sattvaṃ muñcati mākṣikam // VRrs_2.81 // 
 mākṣika:: sattva:: nāgagrāsa 
 saptavāraṃ paridrāvya kṣiptaṃ nirguṇḍikārase / 
 mākṣīkasattvasaṃmiśraṃ nāgaṃ naśyati niścitam // VRrs_2.82 // 
 mākṣika:: sattvapātana 
 kṣaudragandharvatailābhyāṃ gomūtreṇa ghṛtena ca / 
 kadalīkandasāreṇa bhāvitaṃ mākṣikaṃ muhuḥ / 
 mūṣāyāṃ muñcati dhmātaṃ sattvaṃ śulbanibhaṃ mṛdu // VRrs_2.83 // 
 mākṣika:: sattva:: properties 
 guñjābījasamacchāyaṃ drutadrāvaṃ ca śītalam / 
 tāpyasattvaṃ viśuddhaṃ taddehalohakaraṃ param // VRrs_2.84 // 
 mākṣika:: sattva:: medicines 
 mākṣīkasattvena rasendrapiṣṭaṃ kṛtvā vilīne ca baliṃ nidhāya / 
 saṃmiśrya saṃmardya ca khalvamadhye nikṣipya sattvaṃ drutimabhrakasya //
VRrs_2.85 // 
 vidhāya golaṃ lavaṇākhyayantre paceddinārdhaṃ mṛduvahninā ca / 
 svataḥ suśītaṃ paricūrṇya samyagvallonmitaṃ vyoṣaviḍaṅgayuktam // VRrs_2.86
// 
 saṃsevitaṃ kṣaudrayutaṃ nihanti jarāṃ sarogāṃ tvapamṛtyumeva / 
 duḥsādhyarogānapi saptavāsarairnaitena tulyo +asti sudhāraso +api //
VRrs_2.87 // 
 eraṇḍotthena tailena guñjākṣaudraṃ ca ṭaṅkaṇam / 
 marditaṃ tasya vāpena sattvaṃ mākṣīkajaṃ dravet // VRrs_2.88 // 
 vimala:: subtypes 
 vimalastrividhaḥ prokto hemādyastārapūrvakaḥ / 
 tṛtīyaḥ kāṃsyavimalastattatkāntyā sa lakṣyate // VRrs_2.89 // 
 
 
 Rasaratnasamuccayabodhinī 
 vimalasya bhedamāha vimala iti // VRrsBo_2.89;1 
 vimalaḥ mākṣikaviśeṣaḥ // VRrsBo_2.89;2 
 tattatkāntyā hemādīnāṃ prabhayā // VRrsBo_2.89;3 
 paryāyamuktāvalīkṛtā vimalaśabdena raupyamākṣikaṃ gṛhītam //
VRrsBo_2.89;4 
 
 
 vimala:: phys. properties 
 vartulaḥ koṇasaṃyuktaḥ snigdhaśca phalakānvitaḥ / 
 vimala:: medic. properties 
 marutpittaharo vṛṣyo vimalo +atirasāyanaḥ // VRrs_2.90 // 
 vimala:: subtypes:: use 
 pūrvo hemakriyāsūkto dvitīyo rūpyakṛnmataḥ / 
 tṛtīyo bheṣaje teṣu pūrvapūrvo guṇottaraḥ // VRrs_2.91 // 
 vimala:: śodhana 
 āṭarūṣajale svinno vimalo vimalo bhavet / 
 jambīrasvarase svinno meṣaśṛṅgīrase +athavā / 
 āyāti śuddhiṃ vimalo dhātavaśca yathā pare // VRrs_2.92 // 
 vimala:: māraṇa 
 gandhāśmalakucāmlaiśca mriyate daśabhiḥ puṭaiḥ // VRrs_2.93 // 
 vimala:: sattvapātana 
 saṭaṅkalakucadrāvairmeṣaśṛṅgyāśca bhasmanā / 
 piṣṭo mūṣodare liptaḥ saṃśoṣya ca nirudhya ca // VRrs_2.94 // 
 ṣaṭprasthakokilairdhmāto vimalaḥ sīsasaṃnibhaḥ / 
 sattvaṃ muñcati tadyukto rasaḥ syātsa rasāyanaḥ // VRrs_2.95 // 
 vimala:: sattvapātana 
 vimalaṃ śigrutoyena kāṅkṣīkāsīsaṭaṅkaṇam / 
 
 
 Rasaratnasamuccayabodhinī 
 kāṅkṣī saurāṣṭramṛttikā // VRrsBo_2.96ab;1 
 
 
 vajrakandasamāyuktaṃ bhāvitaṃ kadalīrasaiḥ // VRrs_2.96 // 
 mokṣakakṣārasaṃyuktaṃ dhmāpitaṃ mūkamūṣagam / 
 sattvaṃ candrārkasaṃkāśaṃ patate nātra saṃśayaḥ // VRrs_2.97 // 
 vimala:: sattva:: medic. use 
 tatsattvaṃ sūtasaṃyuktaṃ piṣṭaṃ kṛtvā sumarditam / 
 vilīne gandhake kṣiptvā jārayettriguṇālakaṃ // VRrs_2.98 // 
 śilāṃ pañcaguṇāṃ cāpi vālukāyantrake khalu / 
 tārabhasmadaśāṃśena tāvadvaikrāntakaṃ mṛtaṃ // VRrs_2.99 // 
 sarvamekatra saṃcūrṇya paṭena parigālya ca / 
 nikṣipya kūpikāmadhye paripūrya prayatnataḥ // VRrs_2.100 // 
 līḍho vyoṣavarānvito vimalako yukto ghṛtaiḥ sevito
hanyāddurbhagakṛjjvarāñśvayathukaṃ pāṇḍupramehārucīḥ / 
 mūlārtiṃ grahaṇīṃ ca śūlamatulaṃ yakṣmāmayaṃ kāmalāṃ
sarvānpittamarudgadānkimaparairyogairaśeṣāmayān // VRrs_2.101 // 
 śilājatu:: subtypes 
 śilādhātur dvidhā prokto gomūtrādyo rasāyanaḥ / 
 karpūrapūrvakaścānyastatrādyo dvividhaḥ punaḥ / 
 sasattvaścaiva niḥsattvastayoḥ pūrvo guṇādhikaḥ // VRrs_2.102 // 
 śilājatu:: origin during summer 
 grīṣme tīvrārkataptebhyaḥ pādebhyo himabhūbhṛtaḥ / 
 svarṇarūpyārkagarbhebhyaḥ śilādhāturviniḥsaret // VRrs_2.103 // 
 śilājatu:: from gold 
 svarṇagarbhagirerjāto japāpuṣpanibho guruḥ / 
 sasvalpatiktaḥ susvāduḥ paramaṃ tadrasāyanam // VRrs_2.104 // 
 
 
 Rasaratnasamuccayabodhinī 
 tatrādau svarṇādibhya utpattibhedena trividhasya gomūtragandhinaḥ tasya
lakṣaṇādikamāha svarṇeti // VRrsBo_2.104;1 
 tantrāntare tu utpattibhedena bhinnasya tasya cāturvidhyamuktaṃ yathā carake
/ 
 nātyuṣṇaśītaṃ dhātubhyaścaturbhyastasya saṃbhavaḥ / 
 hemno+atha rajatāttāmrāt varaṃ kālāyasādapi // VRrsBo_2.104;2 
 iti // VRrsBo_2.104;3 
 atra tu āyasaṃ noktaṃ tallakṣaṇamapi tatraiva draṣṭavyaṃ yathā / 
 yattu guggulusaṃkāśaṃ tiktakaṃ lavaṇānvitam / 
 vipāke kaṭu śītaṃ ca sarvaśreṣṭhaṃ tadāyasaṃ // VRrsBo_2.104;4 
 gomūtragandhi sarveṣāṃ sarvakarmasu yaugikam / 
 rasāyanaprayogeṣu paścimaṃ tu viśiṣyate // VRrsBo_2.104;5 
 iti // VRrsBo_2.104;6 
 atra haimaśilājatuno paramarasāyanatvenoktatvād āyasasyāpi mukhyataḥ
rasāyanaguṇatvena ekakāryakatvād āyasaṃ pṛthaṅnoktamiti mantavyam //
VRrsBo_2.104;7 
 
 
 śilājatu:: from silver 
 rūpyagarbhagirerjātaṃ madhuraṃ pāṇḍuraṃ guru / 
 śilājaṃ pittarogaghnaṃ viśeṣātpāṇḍurogahṛt // VRrs_2.105 // 
 śilājatu:: from copper 
 tāmragarbhaṃ girerjātaṃ nīlavarṇaṃ ghanaṃ guru / 
 śilājaṃ kaphavātaghnaṃ tiktoṣṇaṃ kṣayarogahṛt // VRrs_2.106 // 
 śilājatu:: parīkṣā:: śuddha 
 vahnau kṣiptaṃ bhavedyattalliṅgākāramadhūmakam / 
 salile +atha vilīnaṃ ca tacchuddhaṃ hi śilājatu // VRrs_2.107 // 
 śilājatu:: medic. properties 
 nūnaṃ sajvarapāṇḍuśophaśamanaṃ mehāgnimāndyāpahaṃ medaśchedakaraṃ ca
yakṣmaśamanaṃ śūlāmayonmūlanam / 
 gulmaplīhavināśanaṃ jaṭharahṛcchūlaghnamāmāpahaṃ sarvatvaggadanāśanaṃ
kimaparaṃ dehe ca lohe hitam // VRrs_2.108 // 
 śilājatu:: possesses properties of its
sources 
 rasoparasasūtendraratnaloheṣu ye guṇāḥ / 
 vasanti te śilādhātau jarāmṛtyujigīṣayā // VRrs_2.109 // 
 śilājatu:: śodhana 
 kṣārāmlagojalair dhautaṃ śudhyatyeva śilājatu // VRrs_2.110 // 
 śilājatu:: śodhana 
 śilādhātuṃ ca dugdhena triphalāmārkavadravaiḥ / 
 lohapātre vinikṣipya śodhayedatiyatnataḥ // VRrs_2.111 // 
 śilājatu:: śodhana 
 kṣārāmlaguggulopetaiḥ svedanīyantramadhyagaiḥ / 
 sveditaṃ ghaṭikāmānācchilādhātu viśudhyati // VRrs_2.112 // 
 śilājatu:: māraṇa 
 śilayā gandhatālābhyāṃ mātuluṅgarasena ca / 
 puṭitaṃ hi śilādhātu mriyate +aṣṭagiriṇḍakaiḥ // VRrs_2.113 // 
 śilājatu:: medic. application 
 bhasmībhūtaśilodbhavaṃ samatulaṃ kāntaṃ ca vaikrāntakaṃ yuktaṃ ca
triphalākaṭutrikaghṛtairvallena tulyaṃ bhajet / 
 pāṇḍau yakṣmagade tathāgnisadane meheṣu mūlāmaye gulmaplīhamahodare bahuvidhe
śūle ca yonyāmaye // VRrs_2.114 // 
 seveta yadi ṣaṇmāsaṃ rasāyanavidhānataḥ / 
 valīpalitanirmukto jīvedvarṣaśataṃ sukhī // VRrs_2.115 // 
 śilājatu:: sattvapātana 
 piṣṭaṃ drāvaṇavargeṇa sāmlena girisaṃbhavam / 
 kṣiptvā mūṣodare ruddhvā gāḍhairdhmātaṃ hi kokilaiḥ / 
 sattvaṃ muñcecchilādhātuḥ śvasanairlohasaṃnibham // VRrs_2.116 // 
 karpūraśilājatu:: phys. properties 
 pāṇḍuraṃ sikatākāraṃ karpūrādyaṃ śilājatu / 
 karpūraśilājatu:: medic. properties 
 mūtrakṛcchrāśmarīmehakāmalāpāṇḍunāśanam // VRrs_2.117 // 
 karpūraśilājatu:: śodhana 
 elātoyena saṃbhinnaṃ siddhaṃ śuddhimupaiti tat / 
 karpūraśilājatu:: māraṇa, sattvapātana 
 naitasya māraṇaṃ sattvapātanaṃ vihitaṃ budhaiḥ // VRrs_2.118 // 
 sasyaka:: myth. origin 
 pītvā hālāhalaṃ vāntaṃ pītāmṛtagarutmatā / 
 viṣeṇāmṛtayuktena girau marakatāhvaye / 
 tadvāntaṃ hi ghanībhūtaṃ saṃjātaṃ sasyakaṃ khalu // VRrs_2.119 // 
 sasyaka:: parīkṣā:: good quality 
 mayūrakaṇṭhasacchāyaṃ bhārāḍhyamatiśasyate // VRrs_2.120 // 
 dravyaṃ viṣayutaṃ yattaddravyādhikaguṇaṃ bhavet / 
 hālāhalaṃ sudhāyuktaṃ sudhādhikaguṇaṃ tathā // VRrs_2.121 // 
 mayūratuttha:: medic. properties 
 niḥśeṣadoṣaviṣahṛdgadaśūlamūlakuṣṭhāmlapaittikavibandhaharaṃ paraṃ ca / 
 rasāyanaṃ vamanarekakaraṃ garaghnaṃ śvitrāpahaṃ gaditamatra mayūratuttham //
VRrs_2.122 // 
 sasyaka:: śodhana 
 sasyakaṃ śuddhimāpnoti raktavargeṇa bhāvitam // VRrs_2.123 // 
 snehavargeṇa saṃsiktaṃ saptavāramadūṣitam / 
 dolāyantreṇa susvinnaṃ sasyakaṃ praharatrayam / 
 gomahiṣyājamūtreṣu śudhyate pañcakharparam // VRrs_2.124 // 
 tutthakharpara:: māraṇa 
 lakucadrāvagandhāśmaṭaṅkaṇena samanvitam / 
 nirudhya mūṣikāmadhye mriyate kaukkuṭaiḥ puṭaiḥ // VRrs_2.125 // 
 kharpara:: sattvapātana 
 sasyakasya tu cūrṇaṃ tu pādasaubhāgyasaṃyutam / 
 karañjatailamadhyasthaṃ dinamekaṃ nidhāpayet // VRrs_2.126 // 
 andhamūṣāsyamadhyasthaṃ dhmāpayetkokilatrayam / 
 indragopākṛti caiva sattvaṃ bhavati śobhanam // VRrs_2.127 // 
 kharpara:: sattvapātana 
 nimbudravālpaṭaṅkābhyāṃ mūṣāmadhye nirudhya ca / 
 tāmrarūpaṃ paridhmātaṃ sattvaṃ muñcati sasyakam // VRrs_2.128 // 
 kharpara:: sattvapātana 
 śuddhaṃ sasyaṃ śilākrāntaṃ pūrvabheṣajasaṃyutam / 
 nānāvidhānayogena sattvaṃ muñcati niścitam // VRrs_2.129 // 
 sattvametatsamādāya kharabhūnāgasattvabhuk / 
 tanmudrikā kṛtasparśā śūlaghnī tatkṣaṇād bhavet // VRrs_2.130 // 
 carācaraṃ viṣaṃ bhūtaḍākinīdṛggataṃ jayet / 
 mudrikeyaṃ vidhātavyā dṛṣṭapratyayakārikā // VRrs_2.131 // 
 rāmavat somasenānīr mudrite +api tathākṣaram / 
 himālayottare pārśve aśvakarṇo mahādrumaḥ / 
 tatra śūlaṃ samutpannaṃ tatraiva vilayaṃ gatam // VRrs_2.132 // 
 mantreṇānena mudrāmbho nipītaṃ saptamantritam / 
 sadyaḥ śūlaharaṃ proktamiti bhālukibhāṣitam // VRrs_2.133 // 
 anayā mudrayā taptaṃ tailamagnau suniścitam / 
 lepitaṃ hanti vegena śūlaṃ yatra kvacidbhavet / 
 sadyaḥ sūtikaraṃ nāryāḥ sadyo netrarujāpaham // VRrs_2.134 // 
 
 
 Rasaratnasamuccayabodhinī 
 capalaḥ yaśadaḥ dasteti loke // VRrsBo_2.134;1 
 
 
 capala:: subtypes 
 gauraḥ śveto +aruṇaḥ kṛṣṇaścapalastu caturvidhaḥ / 
 hemābhaścaiva tārābho viśeṣādrasabandhanaḥ // VRrs_2.135 // 
 śeṣau tu madhyau lākṣāvacchīghradrāvau tu niṣphalau / 
 
 
 Rasaratnasamuccayaṭīkā 
 athoddeśakramānurodhena tutthavarṇanāntaraṃ capalaṃ varṇayati gaura iti //
VRrsṬī_2.136ab;1 
 ayaṃ padārtho vyāvahārikanāmnāsmin deśe loke na prasiddhaḥ //
VRrsṬī_2.136ab;2 
 pāṣāṇaviśeṣo+ayaṃ jasadakhanisaṃnihitabhūgarbha upalabhyata ityanumīyate //
VRrsṬī_2.136ab;3 
 āṅglabhāṣāyāṃ reḍiyam iti nāmnopalabdhaḥ padārtho +ayam eveti kecit //
VRrsṬī_2.136ab;4 
 kṛtrimastu paribhāṣādhyāye vakṣyamāṇaḥ // VRrsṬī_2.136ab;5 
 
 
 capala:: nirukti 
 vaṅgavaddravate vahnau capalastena kīrtitaḥ // VRrs_2.136 // 
 capala:: medic. properties 
 capalo lekhanaḥ snigdho dehalohakaro mataḥ / 
 rasarājasahāyaḥ syāttiktoṣṇamadhuro mataḥ // VRrs_2.137 // 
 capala:: phys. properties 
 capalaḥ sphaṭikacchāyaḥ ṣaḍasrī snigdhako guruḥ / 
 capala:: medic. properties 
 tridoṣaghno +ativṛṣyaśca rasabandhavidhāyakaḥ // VRrs_2.138 // 
 capala:: element of mahārasa 
 mahāraseṣu kaiściddhi capalaḥ parikīrtitaḥ // VRrs_2.139 // 
 capala:: śodhana 
 jambīrakarkoṭakaśṛṅgaverair vibhāvanābhiścapalasya śuddhiḥ // VRrs_2.140
// 
 capala:: sattvapātana 
 śailaṃ tu cūrṇayitvā tu dhānyāmlopaviṣair viṣaiḥ / 
 piṇḍaṃ baddhvā tu vidhivatpātayeccapalaṃ tathā // VRrs_2.141 // 
 rasaka:: subtypes 
 rasako dvividhaḥ prokto durduraḥ kāravellakaḥ / 
 sadalo durduraḥ prokto nirdalaḥ kāravellakaḥ // VRrs_2.142 // 
 
 
 Rasaratnasamuccayabodhinī 
 rasakasya dvaividhyaṃ lakṣaṇaṃ cāha rasaka iti // VRrsBo_2.142;1 
 rasakaḥ kharparītutthakaviśeṣaḥ yad uktaṃ bhāvaprakāśe / 
 kharparītutthakaṃ tutthād anyat tad rasakaṃ smṛtam / 
 ye guṇāstutthake proktāste guṇāḥ rasake smṛtāḥ // VRrsBo_2.142;2 
 iti // VRrsBo_2.142;3 
 sadalaḥ sapattraḥ vaṃśapattraharitālavad iti bhāvaḥ // VRrsBo_2.142;4 
 
 
 Rasaratnasamuccayaṭīkā 
 athoddeśakramaprāptaṃ rasakaṃ varṇayati rasaka iti // VRrsṬī_2.142;1 
 rasako jasadopādānakhanijamṛttikā // VRrsṬī_2.142;2 
 tatsattvaṃ jasadatulyam evotpadyate // VRrsṬī_2.142;3 
 
 
 sattvapāte śubhaḥ pūrvo dvitīyaścauṣadhādiṣu / 
 rasaka:: medic. properties 
 rasakaḥ sarvamehaghnaḥ kaphapittavināśanaḥ / 
 netrarogakṣayaghnaśca lohapāradarañjanaḥ // VRrs_2.143 // 
 nāgārjunena saṃdiṣṭau rasaśca rasakāvubhau / 
 śreṣṭhau siddharasau khyātau dehalohakarau param // VRrs_2.144 // 
 rasaśca rasakaścobhau yenāgnisahanau kṛtau / 
 dehalohamayī siddhirdāsī tasya na saṃśayaḥ // VRrs_2.145 // 
 rasaka:: śodhana 
 kaṭukālābuniryāsa āloḍya rasakaṃ pacet / 
 śuddhaṃ doṣavinirmuktaṃ pītavarṇaṃ tu jāyate // VRrs_2.146 // 
 rasaka:: śodhana 
 kharparaḥ parisaṃtaptaḥ saptavāraṃ nimajjitaḥ / 
 bījapūrarasasyāntarnirmalatvaṃ samaśnute // VRrs_2.147 // 
 rasaka:: śodhana 
 nṛmūtre vāśvamūtre vā takre vā kāñjike +athavā / 
 pratāpya majjitaṃ samyakkharparaṃ pariśudhyati // VRrs_2.148 // 
 rasaka:: śodhana 
 naramūtre sthito māsaṃ rasako rañjayeddhruvam / 
 śuddhatāmraṃ rasaṃ tāraṃ śuddhasvarṇaprabhaṃ yathā // VRrs_2.149 // 
 rasaka:: sattvapātana 
 haridrātriphalārālāsindhudhūmaiḥ saṭaṅkaṇaiḥ / 
 sāruṣkaraiśca pādāṃśaiḥ sāmlaiḥ saṃmardya kharparam // VRrs_2.150 // 
 liptaṃ vṛntākamūṣāyāṃ śoṣayitvā nirudhya ca / 
 mūṣāmukhopari nyasya kharparaṃ pradhamettataḥ // VRrs_2.151 // 
 kharpare prahṛte jvālā bhavennīlā sitā yadi / 
 tadā saṃdaṃśato mūṣāṃ dhṛtvā kṛtvā tvadhomukhīm // VRrs_2.152 // 
 śanairāsphālayedbhūmau yathā nālaṃ na bhajyate / 
 vaṅgābhaṃ patitaṃ sattvaṃ samādāya niyojayet / 
 evaṃ tricaturairvāraiḥ sarvaṃ sattvaṃ viniḥsaret // VRrs_2.153 // 
 rasaka:: sattvapātana 
 sābhayājatubhūnāganiśādhūmajaṭaṅkaṇam / 
 mūkamūṣāgataṃ dhmātaṃ śuddhaṃ sattvaṃ vimuñcati // VRrs_2.154 // 
 rasaka:: sattvapātana 
 lākṣāguḍāsurīpathyāharidrāsarjaṭaṅkaṇaiḥ / 
 samyaksaṃcūrṇya tatpakvaṃ godugdhena ghṛtena ca // VRrs_2.155 // 
 vṛntākamūṣikāmadhye nirudhya guṭikākṛtim / 
 dhmātvā dhmātvā samākṛṣya ḍhālayitvā śilātale / 
 sattvaṃ vaṅgākṛtiṃ grāhyaṃ rasakasya manoharam // VRrs_2.156 // 
 rasaka:: sattvapātana 
 yadvā jalayutāṃ sthālīṃ nikhanetkoṣṭhikodare / 
 sacchidraṃ tanmukhe mallaṃ tanmukhe +adhomukhīṃ kṣipet // VRrs_2.157 // 
 mūṣopari śikhitrāṃśca prakṣipya pradhameddṛḍham / 
 patitaṃ sthālikānīre sattvamādāya yojayet // VRrs_2.158 // 
 rasaka:: sattva:: māraṇa 
 tatsattvaṃ tālakopetaṃ prakṣipya khalu kharpare / 
 
 
 Rasaratnasamuccayabodhinī 
 kharpare mṛtkaṭāhe ityarthaḥ // VRrsBo_2.159ab;1 
 
 
 mardayellohadaṇḍena bhasmībhavati niścitam // VRrs_2.159 // 
 rasaka:: sattva:: mṛta:: medic. use 
 tadbhasma mṛtakāntena samena saha yojayet / 
 aṣṭaguñjāmitaṃ cūrṇaṃ triphalākvāthasaṃyutam // VRrs_2.160 // 
 kāntapātrasthitaṃ rātrau tilajaprativāpakam / 
 niṣevitaṃ nihantyāśu madhumehamapi dhruvam // VRrs_2.161 // 
 pittaṃ kṣayaṃ ca pāṇḍuṃ ca śvayathuṃ gulmameva ca / 
 raktagulmaṃ ca nārīṇāṃ pradaraṃ somarogakam // VRrs_2.162 // 
 yonirogānaśeṣāṃśca viṣamāṃśca jvarānapi / 
 rajaḥśūlaṃ ca nārīṇāṃ kāsaṃ śvāsaṃ ca hidhmikām // VRrs_2.163 // 
 
 
 
Adhyāya 3
 
 gandhāśmagairikāsīsakāṅkṣītālaśilāñjanam / 
 kaṅkuṣṭhaṃ cetyuparasāścāṣṭau pāradakarmaṇi // VRrs_3.1 // 
 pārvatyuvāca / 
 gandhakasya tu māhātmyaṃ tadguhyaṃ vada me prabho // VRrs_3.2 // 
 īśvara uvāca / 
 sulfur:: myth. origin 
 śvetadvīpe purā devi sarvaratnavibhūṣite / 
 sarvakāmamaye ramye tīre kṣīrapayonidheḥ // VRrs_3.3 // 
 vidyādharādimukhyābhiraṅganābhiśca yoginām / 
 siddhāṅganābhiḥ śreṣṭhābhistathaivāpsarasāṃ gaṇaiḥ // VRrs_3.4 // 
 devāṅganābhī ramyābhiḥ krīḍitābhirmanoharaiḥ / 
 gītairnṛtyairvicitraiśca vādyairnānāvidhaistathā // VRrs_3.5 // 
 evaṃ saṃkrīḍamānāyāḥ prābhavat prasṛtaṃ rajaḥ / 
 tadrajo +atīva suśroṇi sugandhi sumanoharam // VRrs_3.6 // 
 rajasaścātibāhulyādvāsaste raktatāṃ yayau / 
 tatra tyaktvā tu tadvastraṃ susnātā kṣīrasāgare // VRrs_3.7 // 
 vṛtā devāṅganābhistvaṃ kailāsaṃ punarāgatā / 
 ūrmibhistadrajovastraṃ nītaṃ madhye payonidheḥ // VRrs_3.8 // 
 evaṃ te śoṇitaṃ bhadre praviṣṭaṃ kṣīrasāgare / 
 kṣīrābdhimathane caitadamṛtena sahotthitam // VRrs_3.9 // 
 nijagandhena tānsarvānharṣayansarvadānavān / 
 tato devagaṇairuktaṃ gandhakākhyo bhavatvayam // VRrs_3.10 // 
 rasasya bandhanārthāya jāraṇāya bhavatvayam / 
 ye guṇāḥ pārade proktāste caivātra bhavantviti // VRrs_3.11 // 
 iti devagaṇaiḥ prītaiḥ purā proktaṃ sureśvari / 
 tenāyaṃ gandhako nāma vikhyātaḥ kṣitimaṇḍale // VRrs_3.12 // 
 gandhakabhedāḥ 
 sa cāpi trividho devi śukacañcunibho varaḥ / 
 madhyamaḥ pītavarṇaḥ syācchuklavarṇo +adhamaḥ priye // VRrs_3.13 // 
 gandhakabhedāḥ (2) 
 caturdhā gandhako jñeyo varṇaiḥ śvetādibhiḥ khalu / 
 śveto +atra khaṭikāprokto lepane lohamāraṇe // VRrs_3.14 // 
 
 
 Rasaratnasamuccayaṭīkā 
 khaṭhikā khaḍu cās iti nāmnā loke prasiddhā // VRrsṬī_3.14;1 
 
 
 tathā cāmalasāraḥ syādyo bhavetpītavarṇavān / 
 śukapicchaḥ sa eva syācchreṣṭho rasarasāyane // VRrs_3.15 // 
 raktaśca śukatuṇḍākhyo dhātuvādavidhau varaḥ / 
 durlabhaḥ kṛṣṇavarṇaśca sa jarāmṛtyunāśanaḥ // VRrs_3.16 // 
 gandhakaguṇāḥ 
 gandhāśmātirasāyanaḥ sumadhuraḥ pāke kaṭūṣṇo mataḥ
kaṇḍūkuṣṭhavisarpadadrudalano dīptānalaḥ pācanaḥ / 
 āmonmocanaśoṣaṇo viṣaharaḥ sūtendravīryaprado gaurīpuṣpabhavastathā kṛmiharaḥ
satyātmakaḥ sūtajit // VRrs_3.17 // 
 sulfur:: origin from Bali 
 balinā sevitaḥ pūrvaṃ prabhūtabalahetave // VRrs_3.18 // 
 vāsukiṃ karṣatastasya tanmukhajvālayā drutā / 
 vasā gandhakagandhāḍhyā sarvato niḥsṛtā tanoḥ // VRrs_3.19 // 
 gandhakatvaṃ ca samprāptā gandho +abhūtsaviṣaḥ smṛtaḥ / 
 tasmād balivasetyukto gandhako +atimanoharaḥ // VRrs_3.20 // 
 gandhakaśodhana 
 payaḥsvinno ghaṭīmātraṃ vāridhauto hi gandhakaḥ / 
 gavyājyavidruto vastrādgālitaḥ śuddhimṛcchati // VRrs_3.21 // 
 evaṃ saṃśodhitaḥ so +ayaṃ pāṣāṇān ambare tyajet / 
 ghṛte viṣaṃ tuṣākāraṃ svayaṃ piṇḍatvameva ca // VRrs_3.22 // 
 iti śuddho hi gandhāśmā nāpathyairvikṛtiṃ vrajet / 
 apathyādanyathā hanyātpītaṃ hālāhalaṃ yathā // VRrs_3.23 // 
 sulfur:: śodhana 
 gandhako drāvito bhṛṅgarase kṣipto viśudhyati / 
 tadrasaiḥ saptadhā bhinno gandhakaḥ pariśudhyati // VRrs_3.24 // 
 gandhakaśodhana (2) 
 sthālyāṃ dugdhaṃ vinikṣipya mukhe vastraṃ nibadhya ca / 
 gandhakaṃ tatra nikṣipya cūrṇitaṃ sikatākṛti // VRrs_3.25 // 
 chādayetpṛthudīrgheṇa kharpareṇaiva gandhakam / 
 jvālayetkharparasyordhvaṃ vanachāṇais tathopalaiḥ // VRrs_3.26 // 
 dugdhe nipatito gandho galitaḥ pariśudhyati / 
 śatavāraṃ kṛtaṃ caiva nirgandho jāyate dhruvam // VRrs_3.27 // 
 
 
 Rasaratnasamuccayabodhinī 
 matāntaramāha sthālyāmiti // VRrsBo_3.27;1 
 jvālayedityatra vahnimiti śeṣaḥ // VRrsBo_3.27;2 
 vanacchāṇaiḥ vanopalaiḥ // VRrsBo_3.27;3 
 upalaiḥ gṛhajātaśuṣkagomayapiṇḍaiḥ // VRrsBo_3.27;4 
 
 
 śuddhagandhakaprayoga 
 itthaṃ viśuddhastriphalājyabhṛṅgamadhvanvitaḥ śāṇamito hi līḍhaḥ / 
 gṛdhrākṣitulyaṃ kurute +akṣiyugmaṃ karoti rogojjhitadīrghamāyuḥ // VRrs_3.28
// 
 sulfur:: gandhataila 
 kalāṃśavyoṣasaṃyuktaṃ gandhakaṃ ślakṣṇacūrṇitam / 
 aratnimātre vastre tad viprakīrya viveṣṭya tat // VRrs_3.29 // 
 sūtreṇa veṣṭayitvātha yāmaṃ taile nimajjayet / 
 dhṛtvā saṃdaṃśato vartimadhyaṃ prajvālayecca tam / 
 druto nipatito gandho binduśaḥ kācabhājane // VRrs_3.30 // 
 sulfur:: gandhataila:: application 
 tāṃ drutiṃ prakṣipet pattre nāgavallyās tribindukām / 
 vallena pramitaṃ svacchaṃ sūtendraṃ ca vimardayet // VRrs_3.31 // 
 aṅgulyātha sapattrāṃ tāṃ drutiṃ sūtaṃ ca bhakṣayet / 
 karoti dīpanaṃ tīvraṃ kṣayaṃ pāṇḍuṃ ca nāśayet // VRrs_3.32 // 
 kāsaṃ śvāsaṃ ca śūlārtigrahaṇīm atidurdharām / 
 āmaṃ vināśayatyāśu laghutvaṃ prakaroti ca // VRrs_3.33 // 
 sulfur:: gandhataila:: application 
 ghṛtākte lohapātre tu vidrutaṃ śuddhagandhakam / 
 ghṛtāktadarvikākṣiptaṃ dviniṣkapramitaṃ bhajet / 
 hanti kṣayamukhān rogān kuṣṭharogaṃ viśeṣataḥ // VRrs_3.34 // 
 kṣārāmlatailasauvīravidāhi dvidalaṃ tathā / 
 śuddhagandhakasevāyāṃ tyajedyogayutena hi // VRrs_3.35 // 
 gandhakastulyamaricaḥ ṣaḍguṇatriphalānvitaḥ / 
 ghṛṣṭaḥ śamyākamūlena pītaścākhilakuṣṭhahā // VRrs_3.36 // 
 tanmūlaṃ salile piṣṭaṃ lepayetpratyaham tanau / 
 dṛṣṭapratyayayogo +ayaṃ sarvatra prativīryavān / 
 śrīmatā somadevena samyagatra prakīrtitaḥ // VRrs_3.37 // 
 dviniṣkapramitaṃ gandhaṃ piṣṭvā tailena saṃyutam / 
 athāpāmārgatoyena satailamaricena hi // VRrs_3.38 // 
 vilipya sakalaṃ dehaṃ tiṣṭhedgharme tataḥ param / 
 takrabhaktaṃ ca bhuñjīta tṛtīye prahare khalu // VRrs_3.39 // 
 bhajedrātrau tathā vahniṃ samutthāya tathā prage / 
 mahiṣīchagaṇam liptvā snāyācchītena vāriṇā // VRrs_3.40 // 
 tato +abhyajya ghṛtairdehaṃ snāyādiṣṭoṣṇavāriṇā / 
 amunā kramayogena vinaśyatyativegataḥ / 
 durjayā bahukālīnā pāmā kaṇḍuḥ suniścitam // VRrs_3.41 // 
 gandhakasya prayogāṇāṃ śataṃ tanna prakīrtitam / 
 granthavistārabhītena somadevena bhūbhujā // VRrs_3.42 // 
 sulfur:: gandhataila 
 athavārkasnuhīkṣīrair vastraṃ lepyaṃ tu saptadhā / 
 gandhakaṃ navanītena piṣṭvā vastraṃ lipedghanam // VRrs_3.43 // 
 tadvartiṃ jvalitāṃ daṃśe dhṛtāṃ kuryād adhomukhīm / 
 tailaṃ patedadhobhāṇḍe grāhyaṃ yogeṣu yojayet // VRrs_3.44 // 
 sulfur:: śuddha:: medic. properties 
 śuddhagandho haredrogānkuṣṭhamṛtyujarādikān / 
 agnikārī mahānuṣṇo vīryavṛddhiṃ karoti ca // VRrs_3.45 // 
 gairika:: subtypes 
 pāṣāṇagairikaṃ caikaṃ dvitīyaṃ svarṇagairikam // VRrs_3.46 // 
 pāṣāṇagairika:: properties 
 pāṣāṇagairikaṃ proktaṃ kaṭhinam tāmravarṇakam / 
 svarṇagairika:: properties 
 atyantaśoṇitaṃ snigdhaṃ masṛṇaṃ svarṇagairikam // VRrs_3.47 // 
 svarṇagairika:: medic. properties 
 svādu snigdhaṃ himaṃ netryaṃ kaṣāyaṃ raktapittanut / 
 hidhmāvamiviṣaghnaṃ ca raktaghnaṃ svarṇagairikam / 
 pāṣāṇagairika:: medic. properties 
 pāṣāṇagairikaṃ cānyatpūrvasmādalpakaṃ guṇaiḥ // VRrs_3.48 // 
 gairika:: śodhana 
 gairikaṃ tu gavāṃ dugdhairbhāvitaṃ śuddhim ṛcchati // VRrs_3.49 // 
 gairika:: sattva 
 gairikaṃ sattvarūpaṃ hi nandinā parikīrtitam // VRrs_3.50 // 
 kair apyuktaṃ patetsattvaṃ kṣārāmlaklinnagairikāt / 
 upatiṣṭhati sūtendramekatvaṃ guṇavattaram // VRrs_3.51 // 
 kāsīsa:: subtypes 
 kāsīsaṃ vālukādyekaṃ puṣpapūrvam athāparam // VRrs_3.52 // 
 kāsīsa:: medic. properties 
 kṣārāmlāgarudhūmābhaṃ soṣṇavīryaṃ viṣāpaham / 
 vālukāpuṣpakāsīsaṃ śvitraghnaṃ keśarañjanam // VRrs_3.53 // 
 puṣpakāsīsa:: medic. properties 
 puṣpādikāsīsamatipraśastaṃ soṣṇaṃ kaṣāyāmlam atīva netryam / 
 viṣānilaśleṣmagadavraṇaghnaṃ śvitrakṣayaghnaṃ kacarañjanaṃ ca // VRrs_3.54
// 
 kāsīsa:: śodhana 
 sakṛdbhṛṅgāmbunā klinnaṃ kāsīsaṃ nirmalaṃ bhavet // VRrs_3.55 // 
 kāsīsa:: sattvapātana 
 tuvarīsattvavatsattvametasyāpi samāharet // VRrs_3.56 // 
 kāsīsa:: śodhana 
 kāsīsaṃ śuddhimāpnoti pittaiśca rajasā striyāḥ // VRrs_3.57 // 
 balinā hatakāsīsaṃ krāntaṃ kāsīsamāritam / 
 ubhayaṃ samabhāgaṃ hi triphalāvellasaṃyutam // VRrs_3.58 // 
 viṣamāṃśaghṛtakṣaudraplutaṃ śāṇamitaṃ prage / 
 sevitaṃ hanti vegena śvitraṃ pāṇḍukṣayāmayam // VRrs_3.59 // 
 gulmaplīhagadaṃ śūlaṃ mūlarogaṃ viśeṣataḥ / 
 rasāyanavidhānena sevitaṃ vatsarāvadhi // VRrs_3.60 // 
 āmasaṃśoṣaṇaṃ śreṣṭhaṃ mandāgniparidīpanam / 
 palitaṃ valibhiḥ sārdhaṃ vināśayati niścitam // VRrs_3.61 // 
 tuvarī 
 saurāṣṭrāśmani sambhūtā sā tuvarī matā / 
 vastreṣu lipyate yāsau mañjiṣṭhārāgabandhinī // VRrs_3.62 // 
 tuvarī:: subtypes 
 phaṭakī phullikā ceti dvitīyā parikīrtitā // VRrs_3.63 // 
 phaṭakī:: medic. properties 
 īṣatpītā guruḥ snigdhā pītikā viṣanāśanī / 
 vraṇakuṣṭhaharā sarvakuṣṭhaghnī ca viśeṣataḥ // VRrs_3.64 // 
 phullikā:: medic. properties 
 nirbhārā śubhravarṇā ca snigdhā sāmlāparā matā / 
 sā phullatuvarī proktā lepāttāmraṃ caredayaḥ // VRrs_3.65 // 
 
 
 Rasaratnasamuccayaṭīkā 
 tadbhedāvāha sphaṭikī pītiketi // VRrsṬī_3.65;1 
 sphaṭikīlepācchatavāraṃ tāmrapatraṃ lohapatraṃ prati vā liptā satī tatpaścāt
caret pāradena prayojyakartrā cārayed bhakṣitāṃ kārayed ityarthaḥ //
VRrsṬī_3.65;2 
 yato jāraṇāyām asyā viḍadravyatvenopayogāt // VRrsṬī_3.65;3 
 antarbhāvitaṇyartho +atra caradhātuḥ // VRrsṬī_3.65;4 
 
 
 Rasaratnasamuccayabodhinī 
 lepād iti // VRrsBo_3.65;1 
 phullatuvarīlepena tāmraṃ lauhāṃśam ujhati tāmre yaḥ lauhāṃśaḥ vidyate sa
nirgacchatītyarthaḥ tāmraṃ lauhavat kāṭhinyaṃ gacchatītyartho vā //
VRrsBo_3.65;2 
 
 
 kāṅkṣī kaṣāyā kaṭukāmlakaṇṭhyā keśyā vraṇaghnī viṣanāśanī ca / 
 śvitrāpahā netrahitā tridoṣaśāntipradā pāradajāraṇī ca // VRrs_3.66 // 
 tuvarī:: śodhana 
 tuvarī kāñjike kṣiptvā tridinācchuddhimṛcchati // VRrs_3.67 // 
 tuvarī:: sattvapātana 
 kṣārāmlair marditā dhmātā sattvaṃ muñcati niścitam // VRrs_3.68 // 
 tuvarī:: sattvapātana 
 gopittena śataṃ vārān saurāṣṭrāṃ bhāvayettataḥ / 
 dhamitvā pātayetsattvaṃ krāmaṇaṃ cātiguhyakam // VRrs_3.69 // 
 haritāla:: subtypes 
 haritālaṃ dvidhā proktaṃ pattrādyaṃ piṇḍasaṃjñakam // VRrs_3.70 // 
 pattratālaka 
 svarṇavarṇaṃ guru snigdhaṃ tanupattraṃ ca bhāsuram / 
 tat pattratālakaṃ proktaṃ bahupattraṃ rasāyanam // VRrs_3.71 // 
 piṇḍatālaka 
 niṣpattraṃ piṇḍasadṛśam svalpasattvaṃ tathāguru / 
 strīpuṣpaharaṇaṃ tattu guṇālpaṃ piṇḍatālakam // VRrs_3.72 // 
 haritāla:: medic. properties 
 śleṣmaraktaviṣavātabhūtanutkevalaṃ ca khalu puṣpahṛtstriyaḥ / 
 snigdhamuṣṇakaṭukaṃ ca dīpanaṃ kuṣṭhahāri haritālamucyate // VRrs_3.73 // 
 haritāla:: śodhana 
 snigdhaṃ kūṣmāṇḍatoye vā tilakṣārajale api vā / 
 toye vā cūrṇasaṃyukte dolāyantreṇa śudhyati // VRrs_3.74 // 
 haritāla:: aśuddha:: medic. properties 
 aśuddhaṃ tālamāyughnaṃ kaphamārutamehakṛt / 
 tāpasphoṭāṅgasaṃkocaṃ kurute tena śodhayet // VRrs_3.75 // 
 haritāla:: śodhana 
 tālakaṃ kaṇaśaḥ kṛtvā daśāṃśena ca ṭaṅkaṇam / 
 jambīrotthadravaiḥ kṣālyaṃ kāñjikaiḥ kṣālayettataḥ // VRrs_3.76 // 
 vastre caturguṇe baddhvā dolāyantre dinaṃ pacet / 
 sacūrṇenāranālena dinaṃ kūṣmāṇḍaje rase / 
 svedyaṃ vā śālmalītoyaistālakaṃ śuddhimāpnuyāt // VRrs_3.77 // 
 haritāla:: śodhana 
 madhutulye ghanībhūte kaṣāye brahmamūlaje / 
 trivāraṃ tālakaṃ bhāvyaṃ piṣṭvā mūtre +atha māhiṣe // VRrs_3.78 // 
 upalairdaśabhirdeyaṃ puṭaṃ ruddhvātha peṣayet / 
 evaṃ dvādaśadhā pācyaṃ śuddhaṃ yogeṣu yojayet // VRrs_3.79 // 
 haritāla:: sattvapātana 
 kulitthakvāthasaubhāgyamahiṣyājyamadhuplutam / 
 sthālyāṃ kṣiptvā vidadhyācca tv amlena chidrayoginā // VRrs_3.80 // 
 samyaṅnirudhya śikhinaṃ jvālayetkramavardhitam / 
 ekapraharamātraṃ hi randhramācchādya gomayaiḥ // VRrs_3.81 // 
 yāmānte chidramudghāṭya dṛṣṭe dhūme ca pāṇḍure / 
 śītāṃ sthālīṃ samuttārya sattvamutkṛṣya cāharet // VRrs_3.82 // 
 sarvapāṣāṇasattvānāṃ prakārāḥ santi koṭiśaḥ / 
 granthavistārabhītyāto likhitā na mayā khalu // VRrs_3.83 // 
 haritāla:: sattvapātana 
 palālakaṃ raverdugdhairdinamekaṃ vimardayet / 
 kṣiptvā ṣoḍaśikātaile miśrayitvā tataḥ pacet // VRrs_3.84 // 
 anāvṛtapradeśe ca saptayāmāvadhi dhruvam / 
 svāṅgaśītamadhasthaṃ ca sattvaṃ śvetaṃ samāharet // VRrs_3.85 // 
 haritāla:: sattvapātana 
 chāgalasyātha bālasya balinā ca samanvitam / 
 tālakaṃ divasadvaṃdvaṃ mardayitvātiyatnataḥ // VRrs_3.86 // 
 yuktaṃ drāvaṇavargeṇa kācakupyāṃ vinikṣipet / 
 tridhā tāṃ ca mṛdā liptvā pariśoṣya kharātape // VRrs_3.87 // 
 tataḥ kharparakacchidre tāmardhāṃ caiva kūpikām / 
 praveśya jvālayedagniṃ dvādaśapraharāvadhi / 
 kūpikaṇṭhasthitaṃ śītaṃ śuddhaṃ sattvaṃ samāharet // VRrs_3.88 // 
 haritāla:: sattvapātana 
 palārdhapramitaṃ tālaṃ baddhvā vastre site dṛḍhe / 
 balinālipya yatnena trivāraṃ pariśoṣya ca // VRrs_3.89 // 
 drāvite triphale tāmre kṣipettālakapoṭalīm / 
 bhasmanā chādayecchīghraṃ tāmreṇāveṣṭitaṃ sitam / 
 mṛdulaṃ sattvamādadyātproktaṃ rasarasāyane // VRrs_3.90 // 
 manaḥśilā:: subtypes 
 manaḥśilā tridhā proktā śyāmāṅgī kaṇavīrakā / 
 khaṇḍākhyā ceti tadrūpaṃ vivicya parikathyate // VRrs_3.91 // 
 manaḥśilā:: śyāmāṅgī 
 śyāmā raktā sagaurā ca bhārāḍhyā śyāmikā matā / 
 manaḥśilā:: kaṇavīraka 
 tejasvinī ca nirgaurā tāmrābhā kaṇavīrakā // VRrs_3.92 // 
 manaḥśilā:: khaṇḍa 
 cūrṇībhūtātiraktāṅgī sabhārā khaṇḍapūrvikā / 
 uttaroktaguṇaiḥ śreṣṭhā bhūrisattvā prakīrtitā // VRrs_3.93 // 
 manaḥśilāguṇāḥ 
 manaḥśilā sarvarasāyanāgryā tiktā kaṭūṣṇā kaphavātahantrī / 
 sattvātmikā bhūtaviṣāgnimāndyakaṇḍūtikāsakṣayahāriṇī ca // VRrs_3.94 // 
 manaḥśilā:: aśuddha:: medic. properties 
 aśmarīṃ mūtrakṛcchraṃ ca aśuddhā kurute śilā / 
 mandāgniṃ malabandhaṃ ca śuddhā sarvarujāpahā // VRrs_3.95 // 
 manaḥśilāśodhanam 
 agastyapattratoyena bhāvitā saptavārakam / 
 śṛṅgaverarasair vāpi viśudhyati manaḥśilā // VRrs_3.96 // 
 manaḥśilā:: śodhana 
 jayantībhṛṅgarājottharaktāgastyarasaiḥ śilām / 
 dolāyantre pacedyāmaṃ yāmaṃ chāgotthamūtrakaiḥ / 
 kṣālayedāranālena sarvarogeṣu yojayet // VRrs_3.97 // 
 manaḥśilāsattvapātana (1) 
 aṣṭamāṃśena kiṭṭena guḍaguggulusarpiṣā / 
 koṣṭhyāṃ ruddhvā dṛḍhaṃ dhmātā sattvaṃ muñcenmanaḥśilā // VRrs_3.98 // 
 manaḥśilāsattvapātana (2) 
 bhūnāgadhautasaubhāgyamadanaiśca vimarditaiḥ / 
 kāravallīdalāmbhobhirmūṣāṃ kṛtvātra nikṣipet // VRrs_3.99 // 
 śilāṃ kṣārāmlaniṣpiṣṭāṃ pradhamettadanantaram / 
 kokilādvayamātraṃ hi dhmānātsattvaṃ tyajatyasau // VRrs_3.100 // 
 añjana:: subtypes 
 sauvīramañjanaṃ proktaṃ rasāñjanamataḥ param / 
 srotoñjanaṃ tadanyacca puṣpāñjanakameva ca / 
 nīlāñjanaṃ ca teṣāṃ hi svarūpamiha varṇyate // VRrs_3.101 // 
 sauvīra 
 sauvīramañjanaṃ dhūmraṃ raktapittaharaṃ himam / 
 viṣahidhmākṣirogaghnaṃ vraṇaśodhanaropaṇam // VRrs_3.102 // 
 
 
 Rasaratnasamuccayaṭīkā 
 sauvīraṃ kṛṣṇavarṇasurmā iti lokabhāṣāyām // VRrsṬī_3.102;1 
 
 
 rasāñjana 
 rasāñjanaṃ ca pītābhaṃ viṣavaktragadāpaham / 
 śvāsahidhmāpahaṃ varṇyaṃ vātapittāsranāśanam // VRrs_3.103 // 
 
 
 Rasaratnasamuccayaṭīkā 
 rasāñjanamiti // VRrsṬī_3.103;1 
 etad rasod iti brijabhāṣāyām uttaradeśe prasiddham // VRrsṬī_3.103;2 
 etad rītikiṭṭajanyaṃ dāruharidrākaṣāyājadugdhapākajanyaṃ tu rasāñjanam ityapi
vadanti // VRrsṬī_3.103;3 
 
 
 srotoñjana 
 srotoñjanaṃ himaṃ snigdhaṃ kaṣāyaṃ svādu lekhanam / 
 netryaṃ hidhmāviṣachardikaphapittāsraroganut // VRrs_3.104 // 
 
 
 Rasaratnasamuccayaṭīkā 
 srotoñjanamiti // VRrsṬī_3.104;1 
 śvetavarṇasurmā iti loke prasiddham // VRrsṬī_3.104;2 
 
 
 puṣpāñjana 
 puṣpāñjanaṃ sitaṃ snigdhaṃ himaṃ sarvākṣiroganut / 
 atidurdharahidhmāghnaṃ viṣajvaragadāpaham // VRrs_3.105 // 
 
 
 Rasaratnasamuccayaṭīkā 
 puṣpāñjanamiti // VRrsṬī_3.105;1 
 etad rītipuṣpajanyam // VRrsṬī_3.105;2 
 jastaphūl iti mahārāṣṭrabhāṣāyāṃ prasiddham // VRrsṬī_3.105;3 
 
 
 nīlāñjana 
 nīlāñjanaṃ guru snigdhaṃ netryaṃ doṣatrayāpaham / 
 rasāyanaṃ suvarṇaghnaṃ lohamārdavakārakam // VRrs_3.106 // 
 
 
 Rasaratnasamuccayaṭīkā 
 nīlāñjanamiti // VRrsṬī_3.106;1 
 nīlavarṇasurmā iti loke prasiddhaḥ // VRrsṬī_3.106;2 
 
 
 añjana:: śodhana 
 añjanāni viśudhyanti bhṛṅgarājanijadravaiḥ // VRrs_3.107 // 
 añjana:: sattvapātana 
 manohvāsattvavat sattvam añjanānāṃ samāharet // VRrs_3.108 // 
 srotoñjana:: phys. properties 
 valmīkaśikharākāraṃ bhaṅge nīlotpaladyuti / 
 ghṛṣṭaṃ tu gairikacchāyaṃ srotojaṃ lakṣayedbudhaḥ // VRrs_3.109 // 
 
 
 Rasaratnasamuccayabodhinī 
 valmīkaśikharākāraṃ valmīkavat unnatāvanatabahuśikharaviśiṣṭam //
VRrsBo_3.109;1 
 
 
 srotoñjana:: preparation for rasabandhana 
 gośakṛdrasamūtreṣu ghṛtakṣaudravasāsu ca / 
 bhāvitaṃ bahuśastacca śīghraṃ badhnāti sūtakam // VRrs_3.110 // 
 rasāñjana:: śodhana 
 sūryāvartādiyogena śuddhimeti rasāñjanam // VRrs_3.111 // 
 srotoñjana:: sattvapātana 
 rājāvartakavatsattvaṃ grāhyaṃ srotoñjanādapi // VRrs_3.112 // 
 kaṅkuṣṭha 
 himavatpādaśikhare kaṅkuṣṭhamupajāyate / 
 kaṅkuṣṭha:: subtypes 
 tatraikaṃ nālikākhyaṃ hi tadanyadreṇukaṃ matam // VRrs_3.113 // 
 nālika 
 pītaprabhaṃ guru snigdhaṃ śreṣṭhaṃ kaṅkuṣṭhamādimam / 
 reṇuka 
 śyāmapītaṃ laghu tyaktasattvaṃ neṣṭaṃ hi reṇukam // VRrs_3.114 // 
 kaṅkuṣṭha:: origin from diff. animals 
 kecidvadanti kaṅkuṣṭhaṃ sadyojātasya dantinaḥ / 
 varcaśca śyāmapītābhaṃ recanaṃ parikathyate // VRrs_3.115 // 
 katicit tejivāhānāṃ nālaṃ kaṅkuṣṭhasaṃjñakam / 
 
 
 Rasaratnasamuccayaṭīkā 
 matāntaramāha katiciditi // VRrsṬī_3.116ab;1 
 katicidvadanti kiṃ tejivāhānāṃ prabalavegasāmarthyaviśiṣṭāśvānāṃ nālaṃ
sadyojātānāṃ teṣāṃ nābhinālaṃ kaṅkuṣṭhamiti // VRrsṬī_3.116ab;2 
 
 
 vadanti śvetapītābhaṃ tadatīva virecanam // VRrs_3.116 // 
 
 
 Rasaratnasamuccayaṭīkā 
 atha kramaprāptaṃ kaṅkuṣṭhaṃ varṇayati himavaditi // VRrsṬī_3.116;1 
 sa ca pītavarṇaḥ // VRrsṬī_3.116;2 
 ślakṣṇānekasacākacikyaphalakaviśiṣṭaḥ khanijaḥ kṣudrapāṣāṇaḥ prāṇijaśca //
VRrsṬī_3.116;3 
 ubhayamapi dvividhaṃ nalikā reṇukaśceti khanijabhedau // VRrsṬī_3.116;4 
 
 
 rase rasāyanaṃ śreṣṭhaṃ niḥsattvaṃ bahuvaikṛtam // VRrs_3.117 // 
 kaṅkuṣṭha:: medic. properties 
 kaṅkuṣṭhaṃ tiktakaṭukaṃ vīryoṣṇaṃ cātirecanam / 
 vraṇodāvartaśūlārtigulmaplīhagudārtinut // VRrs_3.118 // 
 mahārasa, uparasa:: śodhana, sattvapātana 
 sūryāvartakakadalī vandhyā kośātakī ca suradālī / 
 śigruśca vajrakando niraṅkaṇā kākamācī ca // VRrs_3.119 // 
 āsāmekarasena tu lavaṇakṣārāmlabhāvitaṃ bahuśaḥ / 
 śudhyanti rasoparasā dhmātā muñcanti sattvāni // VRrs_3.120 // 
 kaṅkuṣṭha:: śodhana 
 kaṅkuṣṭhaṃ śuddhimāyāti tridhā śuṇṭhyambubhāvitam // VRrs_3.121 // 
 kaṅkuṣṭha:: sattvapātana 
 sattvākarṣo +asya na prokto yasmātsattvamayaṃ hi tat // VRrs_3.122 // 
 bhajedenaṃ virekārthaṃ grāhibhiryavamātrayā / 
 nāśayedāmapūrtiṃ ca virecya kṣaṇamātrataḥ // VRrs_3.123 // 
 bhakṣitaḥ saha tāmbūlairviricyāsūnvināśayet // VRrs_3.124 // 
 barburīmūlikākvāthajīrasaubhāgyakaṃ samam / 
 kaṅkuṣṭhaṃ viṣanāśāya bhūyo bhūyaḥ pibennaraḥ // VRrs_3.125 // 
 
 
 Rasaratnasamuccayabodhinī 
 gaurīpāṣāṇaḥ śuklapāṣāṇaḥ phulkhaḍi iti loke // VRrsBo_3.125;1 
 
 
 Rasaratnasamuccayaṭīkā 
 kampillaḥ kṣudrapāṣāṇaviśeṣaḥ kapileti nāmnā loke prasiddho gaurīpāṣāṇo
dāruṇaviṣarūpo+ayaṃ pāṣāṇaviśeṣaḥ somala iti mahārāṣṭrabhāṣāyāṃ prasiddhaḥ
// VRrsṬī_3.125;1 
 
 
 sādhāraṇarasāḥ 
 kampillaścapalo gaurīpāṣāṇo navasārakaḥ / 
 
 
 Rasaratnasamuccayabodhinī 
 vahnijāraḥ svanāmakhyātaḥ paścimasāgarasambhūta auṣadhiviśeṣaḥ //
VRrsBo_3.126ab;1 
 
 
 Rasaratnasamuccayaṭīkā 
 agnijāro bahir arṇavojjhito viśiṣṭanakrajarāyuḥ // VRrsṬī_3.126ab;1 
 
 
 kapardo vahnijāraśca girisindūrahiṅgulau // VRrs_3.126 // 
 
 
 Rasaratnasamuccayaṭīkā 
 girisindūraḥ parvatapāṣāṇodare raktavarṇaḥ padārthaviśeṣaḥ //
VRrsṬī_3.126;1 
 hiṅgulaścūrṇapāradaḥ svanāmnaiva loke prasiddhaḥ // VRrsṬī_3.126;2 
 
 
 Rasaratnasamuccayabodhinī 
 mṛddāraśṛṅgaṃ sīsakasamutpannaḥ pārvatīyadhātuviśeṣaḥ // VRrsBo_3.126;1 
 
 
 Rasaratnasamuccayaṭīkā 
 moddāraśṛṅgaṃ murdāíśiṃgeti loke prasiddham // VRrsṬī_3.126;1 
 
 
 modāraśṛṅgam ityaṣṭau sādhāraṇarasāḥ smṛtāḥ / 
 rasasiddhakarāḥ proktā nāgārjunapuraḥsaraiḥ // VRrs_3.127 // 
 
 
 Rasaratnasamuccayabodhinī 
 candrikāḍhyaḥ cākacakyaviśiṣṭaḥ sacandrābhravad ujjvalakaṇābahulaḥ ityarthaḥ
// VRrsBo_3.127;1 
 
 
 kampillakaḥ 
 iṣṭikācūrṇasaṃkāśaścandrikāḍhyo +atirecanaḥ / 
 saurāṣṭradeśe cotpannaḥ sa hi kampillakaḥ smṛtaḥ // VRrs_3.128 // 
 kampilla:: medic. properties 
 pittavraṇādhmānavibandhanighnaḥ śleṣmodarārtikṛmigulmavairī / 
 mūlāmaśophajvaraśūlahārī kampillako recyagadāpahārī // VRrs_3.129 // 
 gaurīpāṣāṇakaḥ 
 gaurīpāṣāṇakaḥ pīto vikaṭo hatacūrṇakaḥ / 
 sphaṭikābhaśca śaṅkhābho haridrābhas trayaḥ smṛtāḥ // VRrs_3.130 // 
 
 
 Rasaratnasamuccayabodhinī 
 gaurīpāṣāṇasya paryāyān varṇabhedena traividhyaṃ cāha gaurīti //
VRrsBo_3.130;1 
 pītavikaṭahatacūrṇakāḥ iti ime trayaḥ paryāyāḥ // VRrsBo_3.130;2 
 pūrva iti // VRrsBo_3.130;3 
 pūrvaḥ pūrvaḥ haridrābhagaurīpāṣāṇāt śaṅkhābhaḥ śaṅkhābhapāṣāṇāt sphaṭikābhaḥ
śreṣṭhaḥ // VRrsBo_3.130;4 
 
 
 Rasaratnasamuccayaṭīkā 
 trividhasya tasya svarūpamāha yaḥ kiṃcit pītavarṇo vikaṭakarāla āhataḥ
saṃcūrṇarūpo bhavati sa gaurīpāṣāṇa ityucyate // VRrsṬī_3.130;1 
 ayam eva sphaṭikasamānacākacikyaviśiṣṭaḥ // VRrsṬī_3.130;2 
 etad viśeṣaṇaṃ dvitīyabhedasyāpi sambhavati // VRrsṬī_3.130;3 
 dvitīyaḥ śaṅkhābhaḥ so+api cākacikyaviśiṣṭaḥ // VRrsṬī_3.130;4 
 tṛtīyabhedāpanno yaḥ sa tu haridrābho haridrāsamānaḥ pūrṇapītavarṇaḥ //
VRrsṬī_3.130;5 
 trividhamadhya uttarottarāt pūrvapūrvaḥ śreṣṭhaḥ // VRrsṬī_3.130;6 
 
 
 gaurīpāṣāṇa:: śodhana 
 pūrvaṃ pūrvaṃ guṇaiḥ śreṣṭhaḥ kāravallīphale kṣipet / 
 svedayeddhaṇḍikāmadhye śuddho bhavati mūṣakaḥ // VRrs_3.131 // 
 gaurīpāṣāṇa:: sattvapātana 
 tālavadgrāhayetsattvaṃ śuddhaṃ śubhraṃ prayojayet // VRrs_3.132 // 
 gaurīpāṣāṇa:: medic. properties 
 rasabandhakaraḥ snigdho doṣaghno rasavīryakṛt // VRrs_3.133 // 
 navasāra:: production 
 karīrapīlukāṣṭheṣu pacyamāneṣu codbhavaḥ / 
 kṣāro +asau navasāraḥ syāccūlikālavaṇābhidhaḥ // VRrs_3.134 // 
 iṣṭikādahane jātaṃ pāṇḍuraṃ lavaṇaṃ laghu / 
 taduktaṃ navasārākhyaṃ cūlikālavaṇaṃ ca tat // VRrs_3.135 // 
 navasāra:: alchem. properties 
 rasendrajāraṇaṃ lohadrāvaṇaṃ jaṭharāgnikṛt / 
 navasāra:: medic. properties 
 gulmaplīhāsyaśoṣaghnaṃ bhuktamāṃsādijāraṇam / 
 viḍākhyaṃ ca tridoṣaghnaṃ cūlikālavaṇam matam // VRrs_3.136 // 
 varāṭikā 
 pītābhā granthikā pṛṣṭhe dīrghavṛttā varāṭikā / 
 rasavaidyairvinirdiṣṭā sā carācarasaṃjñikā // VRrs_3.137 // 
 varāṭika:: weight 
 sārdhaniṣkabharā śreṣṭhā niṣkabhārā ca madhyamā / 
 pādonaniṣkabhārā ca kaniṣṭhā parikīrtitā // VRrs_3.138 // 
 varāṭikā:: medic. properties 
 pariṇāmādiśūlaghnī grahaṇīkṣayanāśinī / 
 kaṭūṣṇā dīpanī vṛṣyā netryā vātakaphāpahā / 
 varāṭikā:: alchem. properties 
 rasendrajāraṇe proktā viḍadravyeṣu śasyate // VRrs_3.139 // 
 varāṭikā:: medic. properties of bad specimens 
 tadanye tu varāṭāḥ syur guravaḥ śleṣmapittalāḥ // VRrs_3.140 // 
 varāṭikā:: śodhana 
 varāṭāḥ kāñjike svinnā yāmācchuddhimavāpnuyuḥ // VRrs_3.141 // 
 agnijāra 
 samudreṇāgninakrasya jarāyur bahirujjhitaḥ / 
 saṃśuṣko bhānutāpena so +agnijāra iti smṛtaḥ // VRrs_3.142 // 
 agnijāra:: medic. properties 
 agnijārastridoṣaghno dhanurvātādivātanut / 
 vardhano rasavīryasya dīpano jāraṇastathā // VRrs_3.143 // 
 agnijāra:: śodhana 
 tad abdhikṣārasaṃśuddhaṃ tasmācchuddhirna hīṣyate // VRrs_3.144 // 
 girisindūra 
 mahāgiriṣu cālpīyaḥpāṣāṇāntaḥsthito rasaḥ / 
 śuṣkaśoṇaḥ sa nirdiṣṭo girisindūrasaṃjñayā // VRrs_3.145 // 
 
 
 Rasaratnasamuccayabodhinī 
 girisindūrasya svarūpalakṣaṇam āha maheti // VRrsBo_3.145;1 
 himālayādibṛhatparvatāntarvartikṣudrapāṣāṇadvayamadhyanisṛtaḥ
raktavarṇarasaviśeṣaḥ śuṣkībhūtaḥ girisindūra iti khyātaḥ //
VRrsBo_3.145;2 
 
 
 Rasaratnasamuccayaṭīkā 
 atha girisindūram āha mahāgiriṣviti // VRrsṬī_3.145;1 
 alpīyo+atyalpaḥ // VRrsṬī_3.145;2 
 ayaṃ loke prāyo nopalabhyate // VRrsṬī_3.145;3 
 kecittu kāmiyāṃ sindūra iti nāmnā prasiddho+ayaṃ padārtho+atiraktavarṇa iti
vadanti // VRrsṬī_3.145;4 
 loke+atiprasiddhastu nāgasaṃbhava eva // VRrsṬī_3.145;5 
 sa eva cātra grāhya iti rāvaṇamatam // VRrsṬī_3.145;6 
 sindūro nāgasaṃbhava iti tadvacanāditi // VRrsṬī_3.145;7 
 
 
 girisindūra:: medic. properties 
 tridoṣaśamanam bhedi rasabandhanamagrimam / 
 dehalohakaraṃ netryaṃ girisindūramīritam // VRrs_3.146 // 
 hiṅgula 
 hiṅgulaḥ śukatuṇḍākhyo haṃsapākastathāparaḥ // VRrs_3.147 // 
 hiṅgula:: śukatuṇḍa 
 prathamo +alpaguṇastatra carmāraḥ sa nigadyate // VRrs_3.148 // 
 hiṅgula:: haṃsapāka 
 śvetarekhaḥ pravālābho haṃsapākaḥ sa īritaḥ // VRrs_3.149 // 
 
 
 Rasaratnasamuccayaṭīkā 
 athoddeśakramaprāptaṃ hiṅgulaṃ varṇayati hiṅgula iti // VRrsṬī_3.149;1 
 ayaṃ rasaḥ pāradakhanijamṛdviśeṣaḥ // VRrsṬī_3.149;2 
 ata eva prathamādhyāya uktam / 
 tāṃ mṛdaṃ pātanāyantre pātayanti rasaṃ tataḥ / 
 iti // VRrsṬī_3.149;3 
 kṛtrimo+api loke dṛśyate pāradagandhakanavasāgarapākajanyaḥ //
VRrsṬī_3.149;4 
 khanijo+ayaṃ dvividhaḥ // VRrsṬī_3.149;5 
 tasya cottamasya lakṣaṇamāha śvetareṣa iti // VRrsṬī_3.149;6 
 sa ca haṃsapāka iti nāmnā kathitaḥ pākena vyavasthitaḥ // VRrsṬī_3.149;7 
 śvetaraktavarṇaviśiṣṭatvāt // VRrsṬī_3.149;8 
 ayaṃ uttamaḥ // VRrsṬī_3.149;9 
 prathamastu hīnaśvetareṣo+alpaguṇaḥ // VRrsṬī_3.149;10 
 sa tu carmāra iti nigadyate // VRrsṬī_3.149;11 
 
 
 hiṅgula:: medic. properties 
 hiṅgulaḥ sarvadoṣaghno dīpano +atirasāyanaḥ / 
 sarvarogaharo vṛṣyo jāraṇāyātiśasyate // VRrs_3.150 // 
 hiṅgulākṛṣṭa 
 etasmādāhṛtaḥ sūto jīrṇagandhasamo guṇaiḥ // VRrs_3.151 // 
 hiṅgulākṛṣṭa:: śodhana 
 saptakṛtvārdrakadrāvairlakucasyāmbunāpi vā / 
 śoṣito bhāvayitvā ca nirdoṣo jāyate khalu // VRrs_3.152 // 
 hiṅgula:: gold-production 
 kimatra citraṃ daradaḥ subhāvitaḥ kṣīreṇa meṣyā bahuśo +amlavargaiḥ / 
 evaṃ suvarṇaṃ bahugharmatāpitaṃ karoti sākṣādvarakuṅkumaprabham // VRrs_3.153
// 
 hiṅgula:: sattvapātana 
 daradaḥ pātanāyantre pātitaśca jalāśraye / 
 tatsattvaṃ sūtasaṃkāśaṃ pātayennātra saṃśayaḥ // VRrs_3.154 // 
 mṛddāraśṛṅgaka 
 sadalaṃ pītavarṇaṃ ca bhavedgurjaramaṇḍale / 
 arbudasya gireḥ pārśve jātaṃ mṛddāraśṛṅgakam // VRrs_3.155 // 
 
 
 Rasaratnasamuccayabodhinī 
 mṛddāraśṛṅgasya lakṣaṇam utpattisthānaṃ cāha sadalamiti // VRrsBo_3.155;1 
 vaṃśapattraharitālavat paṭalaviśiṣṭam // VRrsBo_3.155;2 
 mṛddāraśṛṅgasya paryāyādikaṃ nighaṇṭvādau anyatra vā kutrāpi granthe na
paridṛśyate paraṃ tu asmaddeśe yanmudrāśaṅkha iti nāmnā prasiddhaṃ
paścimadeśe tat murdārśiṅ iti nāmnā tatratyairabhidhīyate ato manye
mṛddāraśṛṅgakaṃ mudrāśaṅkha eva iti // VRrsBo_3.155;3 
 
 
 Rasaratnasamuccayaṭīkā 
 gurjaramaṇḍale gurjaradeśe // VRrsṬī_3.155;1 
 arbudagireḥ pārśve nāgakhanisthānabhūte ca jātam utpannaṃ yad viśiṣṭaṃ
kṣudrapāṣāṇātmakaṃ dravyaṃ sadalapītavarṇātmakaṃ tanmṛddāraśṛṅganāmnā
prathitaṃ bhavet // VRrsṬī_3.155;2 
 tadguṇānāha sīsasattvamiti // VRrsṬī_3.155;3 
 sīsasattvasyopādānaṃ kāraṇam // VRrsṬī_3.155;4 
 
 
 mṛddāraśṛṅga:: medic. properties 
 sīsasattvaṃ guru śleṣmaśamanaṃ puṃgadāpaham / 
 rasabandhanamutkṛṣṭaṃ keśarañjanamuttamam // VRrs_3.156 // 
 sādhāraṇarasa:: śodhana 
 sādhāraṇarasāḥ sarve mātuluṅgārdrakāmbunā / 
 trirātraṃ bhāvitāḥ śuṣkā bhaveyurdoṣavarjitāḥ // VRrs_3.157 // 
 yāni kāni ca sattvāni tāni śudhyantyaśeṣataḥ / 
 dhmātāni śuddhivargeṇa milanti ca parasparam // VRrs_3.158 // 
 iti karavālabhairavaḥ / 
 rājāvarta 
 rājāvarto +alparaktorunīlikāmiśritaprabhaḥ / 
 gurutvamasṛṇaḥ śreṣṭhastadanyo madhyamaḥ smṛtaḥ // VRrs_3.159 // 
 rājāvarta:: medic. properties 
 pramehakṣayadurnāmapāṇḍuśleṣmānilāpahaḥ / 
 dīpanaḥ pācano vṛṣyo rājāvarto rasāyanaḥ // VRrs_3.160 // 
 rājāvarta:: śodhana 
 nimbudravaiḥ sagomūtraiḥ sakṣāraiḥ sveditāḥ khalu / 
 dvitrivāreṇa śudhyanti rājāvartādidhātavaḥ // VRrs_3.161 // 
 rājāvarta:: śodhana 
 śirīṣapuṣpārdrarasai rājāvartaṃ viśodhayet // VRrs_3.162 // 
 rājāvarta:: māraṇa 
 luṅgāmbugandhakopeto rājāvarto vicūrṇitaḥ / 
 puṭanātsaptavāreṇa rājāvarto mṛto bhavet // VRrs_3.163 // 
 rājāvarta:: sattvapātana 
 rājāvartasya cūrṇaṃ tu kunaṭīghṛtamiśritam / 
 vipacedāyase pātre mahiṣīkṣīrasaṃyutam // VRrs_3.164 // 
 saubhāgyapañcagavyena piṇḍībaddhaṃ tu jārayet / 
 dhmāpitaṃ khadirāṅgāraiḥ sattvaṃ muñcati śobhanam // VRrs_3.165 // 
 gairika:: śodhana 
 anena kramayogena gairikaṃ vimalaṃ bhavet / 
 gairika:: sattvapātana 
 kramāt pītaṃ ca raktaṃ ca sattvaṃ patati śobhanam // VRrs_3.166 // 
 
 
 
Adhyāya 4
 
 maṇayaḥ 
 maṇayo +api ca vijñeyāḥ sūtabandhasya kārakāḥ // VRrs_4.1 // 
 vaikrāntaḥ sūryakāntaśca hīrakaṃ mauktikaṃ maṇiḥ // VRrs_4.2 // 
 
 
 Rasaratnasamuccayaṭīkā 
 rājāvarto rāuṭī iti brijabhāṣāyām // VRrsṬī_4.2;1 
 candrakāntastathā caiva rājāvartaśca saptamaḥ / 
 
 
 Rasaratnasamuccayaṭīkā 
 garuḍodgārakaṃ tārkṣyaṃ marakata ityaparaparyāyadvayam // VRrsṬī_4.3ab;1 
 pannā iti loke prasiddham // VRrsṬī_4.3ab;2 
 
 
 garuḍodgārakaścaiva jñātavyā maṇayastvamī // VRrs_4.3 // 
 
 
 Rasaratnasamuccayaṭīkā 
 puṣparāgaṃ pukhrāj iti loke prasiddham // VRrsṬī_4.4ab;1 
 
 
 Rasaratnasamuccayaṭīkā 
 mahānīlamindranīlam // VRrsṬī_4.4ab;1 
 
 
 Rasaratnasamuccayaṭīkā 
 padmarāgaṃ māṇikyam // VRrsṬī_4.4ab;1 
 
 
 puṣparāgaṃ mahānīlaṃ padmarāgaṃ pravālakam / 
 
 
 Rasaratnasamuccayaṭīkā 
 vaiḍūryaṃ tad yadākāśe sajalameghaśabdād aṅkuraviśiṣṭaṃ bhavati //
VRrsṬī_4.4ab;1 
 ata evāsyābhraloham iti paryāyāntaram // VRrsṬī_4.4ab;2 
 etat pirojā iti loke prasiddham // VRrsṬī_4.4ab;3 
 
 
 vaiḍūryaṃ ca tathā nīlamete ca maṇayo matāḥ / 
 yatnataḥ saṃgrahītavyā rasabandhasya kāraṇāt // VRrs_4.4 // 
 pañcaratna (?) 
 padmarāgendranīlākhyau tathā marakatottamaḥ / 
 puṣparāgaḥ savajrākhyaḥ pañca ratnavarāḥ smṛtāḥ // VRrs_4.5 // 
 jewels:: navagraha 
 māṇikyamuktāphalavidrumāṇi tārkṣyaṃ ca puṣpaṃ bhiduraṃ ca nīlam / 
 gomedakaṃ cātha vidūrakaṃ ca krameṇa ratnāni navagrahāṇām // VRrs_4.6 // 
 grahānumaitryā kuruvindapuṣpapravālamuktāphalatārkṣyavajram / 
 nīlākhyagomedavidūrakaṃ ca krameṇa mudrādhṛtamiṣṭasiddhyai // VRrs_4.7 // 
 rase rasāyane dāne dhāraṇe devatārcane / 
 surakṣyāṇi sujātīni ratnānyuktāni siddhaye // VRrs_4.8 // 
 māṇikya 
 māṇikyaṃ padmarāgākhyaṃ dvitīyaṃ nīlagandhi ca // VRrs_4.9 // 
 māṇikya:: parīkṣā 
 kuśeśayadalacchāyaṃ svacchaṃ snigdhaṃ mahatsphuṭam / 
 vṛttāyataṃ samaṃ gātraṃ māṇikyaṃ śreṣṭhamucyate // VRrs_4.10 // 
 māṇikya:: nīlagandhi 
 nīlaṃ gaṅgāmbusambhūtaṃ nīlagarbhāruṇacchavi / 
 pūrvamāṇikyavacchreṣṭhamāṇikyaṃ nīlagandhi tat // VRrs_4.11 // 
 māṇikya:: parīkṣā 
 randhrakārkaśyamālinyaraukṣyāvaiśadyasaṃyutam / 
 cipiṭaṃ laghu vakraṃ ca māṇikyaṃ duṣṭamaṣṭadhā // VRrs_4.12 // 
 māṇikya:: medic. properties 
 māṇikyaṃ dīpanaṃ vṛṣyaṃ kaphavātakṣayārtinut / 
 bhūtavetālapāpaghnaṃ karmajavyādhināśanam // VRrs_4.13 // 
 mauktika:: parīkṣā 
 hlādi śvetaṃ laghu snigdhaṃ raśmivannirmalaṃ mahat / 
 khyātaṃ toyaprabhaṃ vṛttaṃ mauktikaṃ navadhā śubham // VRrs_4.14 // 
 
 
 Rasaratnasamuccayabodhinī 
 toyaprabhaṃ jalābhaṃ yatra tiṣṭhati tatra dūrato jalabhramotpādakam ityarthaḥ
yadvā jalavat taralacchāyaṃ lāvaṇyaviśiṣṭam iti yāvat // VRrsBo_4.14;1 
 
 
 mauktika:: medic. properties 
 muktāphalaṃ laghu himaṃ madhuraṃ ca kāntidṛṣṭyagnipuṣṭikaraṇaṃ viṣahāri bhedi
/ 
 vīryapradaṃ jalanidherjanitā ca śuktirdīptā ca paktirujamāśu haredavaśyam //
VRrs_4.15 // 
 
 
 Rasaratnasamuccayabodhinī 
 nirjalaṃ nirjaḍaṃ ḍalayor aikyāt aśiśiramityarthaḥ uṣṇamiti yāvad yadvā
vicchāyaṃ dṛśyate ca lāvaṇye jalaśabdopacāraḥ muktāphalasya taralacchāyā eva
lāvaṇyaśabdabodhikā yaduktaṃ / 
 muktāphaleṣu chāyāyāstaralatvam ivāntarā / 
 pratibhāti yadaṅgeṣu tallāvaṇyam ihocyate // VRrsBo_4.15;1 
 iti // VRrsBo_4.15;2 
 atra jalaśabdena muktāphalagatataralacchāyā bodhyā // VRrsBo_4.15;3 
 
 
 mauktika:: parīkṣā:: bad quality 
 rūkṣāṅgaṃ nirjalaṃ śyāvaṃ tāmrābhaṃ lavaṇopamam / 
 
 
 Rasaratnasamuccayabodhinī 
 vikaṭaṃ viṣamagātram // VRrsBo_4.16ab;1 
 
 
 ardhaśubhraṃ ca vikaṭaṃ granthilaṃ mauktikaṃ tyajet // VRrs_4.16 // 
 mauktika:: medic. properties 
 kaphapittakṣayadhvaṃsi kāsaśvāsāgnimāndyanut / 
 puṣṭidaṃ vṛṣyamāyuṣyaṃ dāhaghnaṃ mauktikaṃ matam // VRrs_4.17 // 
 pravāla:: parīkṣā:: good quality 
 pakvabimbaphalacchāyaṃ vṛttāyatamavakrakam / 
 snigdhamavraṇakaṃ sthūlaṃ pravālaṃ saptadhā śubham // VRrs_4.18 // 
 
 
 Rasaratnasamuccayabodhinī 
 pāṇḍuraṃ śvetapītamiśravarṇam // VRrsBo_4.18;1 
 
 
 Rasaratnasamuccayabodhinī 
 dhūsaraṃ śvetakṛṣṇamiśravarṇam // VRrsBo_4.18;1 
 
 
 pravāla:: parīkṣā:: bad quality 
 pāṇḍuraṃ dhūsaraṃ sūkṣmaṃ savraṇaṃ kaṇḍarānvitam / 
 
 
 Rasaratnasamuccayaṭīkā 
 kaṇḍarānvitaṃ sirāvṛtam // VRrsṬī_4.19ab;1 
 
 
 nirbhāraṃ śulbavarṇaṃ ca pravālaṃ neṣyate +aṣṭadhā // VRrs_4.19 // 
 pravāla:: medic. properties 
 kṣayapittāsrakāsaghnaṃ dīpanaṃ pācanaṃ laghu / 
 viṣabhūtādiśamanaṃ vidrumaṃ netraroganut // VRrs_4.20 // 
 tārkṣya:: parīkṣā:: good quality 
 haridvarṇaṃ guru snigdhaṃ sphuradraśmicayaṃ śubham / 
 masṛṇaṃ bhāsuraṃ tārkṣyaṃ gātraṃ saptaguṇaṃ matam // VRrs_4.21 // 
 tārkṣya:: parīkṣā:: bad quality 
 kapilaṃ karkaśaṃ nīlaṃ pāṇḍu kṛṣṇaṃ ca lāghavam / 
 cipiṭaṃ vikaṭaṃ kṛṣṇaṃ rūkṣaṃ tārkṣyaṃ na śasyate // VRrs_4.22 // 
 tārkṣya:: medic. properties 
 jvaracchardiviṣaśvāsasaṃnipātāgnimāndyanut / 
 durnāmapāṇḍuśophaghnaṃ tārkṣyamojovivardhanam // VRrs_4.23 // 
 puṣparāga:: parīkṣā 
 puṣparāgaṃ guru svacchaṃ snigdhaṃ sthūlaṃ samaṃ mṛdu / 
 karṇikāraprasūnābhaṃ masṛṇaṃ śubhamaṣṭadhā // VRrs_4.24 // 
 puṣparāga:: parīkṣā:: bad quality 
 niṣprabhaṃ karkaśaṃ rūkṣaṃ pītaṃ śyāmaṃ natonnatam / 
 kapiśaṃ kapilaṃ pāṇḍu puṣparāgaṃ parityajet // VRrs_4.25 // 
 puṣparāga:: medic. properties 
 puṣparāgaṃ viṣacchardikaphavātāgnimāndyanut / 
 dāhakuṣṭhāsraśamanaṃ dīpanaṃ pācanaṃ laghu // VRrs_4.26 // 
 vajra:: subtypes 
 vajraṃ ca trividhaṃ proktaṃ naro nārī napuṃsakam / 
 pūrvaṃ pūrvamiha śreṣṭhaṃ rasavīryavipākataḥ // VRrs_4.27 // 
 
 
 Rasaratnasamuccayabodhinī 
 aṣṭaphalakam aṣṭadhāram astrādīnām agrabhāgavat sūkṣmāgram ityarthaḥ //
VRrsBo_4.27;1 
 
 
 puṃvajra 
 aṣṭāsraṃ vāṣṭaphalakaṃ ṣaṭkoṇamatibhāsuram / 
 ambudendradhanurvāritaraṃ puṃvajramucyate // VRrs_4.28 // 
 strīvajra 
 tadeva cipiṭākāraṃ strīvajraṃ vartulāyatam / 
 napuṃsaka 
 vartulaṃ kuṇṭhakoṇāgraṃ kiṃcidguru napuṃsakam // VRrs_4.29 // 
 strīpuṃnapuṃsakaṃ vajraṃ yojyaṃ strīpuṃnapuṃsake / 
 vyatyāsānnaiva phaladaṃ puṃvajreṇa vinā kvacit // VRrs_4.30 // 
 vajra:: subtypes:: color 
 śvetādivarṇabhedena tadekaikaṃ caturvidham / 
 brahmakṣatriyaviṭśūdraṃ svasvavarṇaphalapradam // VRrs_4.31 // 
 uttamottamavarṇaṃ hi nīcavarṇaphalapradam / 
 nyāyo +ayaṃ bhairaveṇoktaḥ padārtheṣvakhileṣvapi // VRrs_4.32 // 
 vajra:: medic. properties 
 āyuḥpradaṃ jhaṭiti sadguṇadaṃ ca vṛṣyaṃ doṣatrayapraśamanam sakalāmayaghnam
/ 
 sūtendrabandhavadhasadguṇakṛtpradīpanaṃ mṛtyuṃjayaṃ tadamṛtopamameva vajram
// VRrs_4.33 // 
 jewels:: 5 doṣas 
 gauratrāsaśca binduśca rekhā ca jalagarbhatā / 
 sarvaratneṣvamī pañca doṣāḥ sādhāraṇā matāḥ / 
 
 
 Rasaratnasamuccayaṭīkā 
 atha sādhāraṇān sarvaratnadoṣān āha grāsastrāsaśceti // VRrsṬī_4.34a-d;1 
 grāso grasitaikadeśatvam // VRrsṬī_4.34a-d;2 
 trāsaḥ sabāhyābhyantaramalaviśiṣṭatvam // VRrsṬī_4.34a-d;3 
 binduḥ prasiddhaḥ // VRrsṬī_4.34a-d;4 
 sa cānekavidhaḥ // VRrsṬī_4.34a-d;5 
 rekhā prasiddhā // VRrsṬī_4.34a-d;6 
 jalagarbhatā // VRrsṬī_4.34a-d;7 
 yatrāntaḥ koṭara ivāntaḥ śuṣiraviśiṣṭajalābhāso bhavati tādṛśatvam //
VRrsṬī_4.34a-d;8 
 
 
 kṣetratoyabhavā doṣā ratneṣu na laganti te // VRrs_4.34 // 
 vajra:: śodhana 
 kulatthakvāthake svinnaṃ kodravakvathitena vā / 
 ekayāmāvadhi svinnaṃ vajraṃ śudhyati niścitam // VRrs_4.35 // 
 vajra:: māraṇa 
 vajraṃ matkuṇaraktena caturvāraṃ vibhāvitam / 
 sugandhimūṣikāmāṃsairvartitairmardya veṣṭayet // VRrs_4.36 // 
 puṭetpuṭairvarāhākhyaistriṃśadvāraṃ tataḥ param / 
 dhmātvā dhmātvā śataṃ vārānkulatthakvāthake kṣipet / 
 anyairuktaḥ śataṃ vārānkartavyo +ayaṃ vidhikramaḥ // VRrs_4.37 // 
 vajra:: māraṇa 
 kulatthakvāthasaṃyuktalakucadravapiṣṭayā / 
 śilayā liptamūṣāyāṃ vajraṃ kṣiptvā nirudhya ca // VRrs_4.38 // 
 aṣṭavāraṃ puṭetsamyagviśuṣkaiśca vanotpalaiḥ / 
 śatavāraṃ tato dhmātvā nikṣiptaṃ śuddhapārade / 
 niścitaṃ mriyate vajraṃ bhasma vāritaraṃ bhavet // VRrs_4.39 // 
 satyavāk somasenānīr etadvajrasya māraṇam / 
 dṛṣṭapratyayasaṃyuktamuktavānrasakautukī // VRrs_4.40 // 
 vajra:: māraṇa 
 viliptaṃ matkuṇasyāsre saptavāraṃ viśoṣitam / 
 kāsamardarasāpūrṇe lohapātre niveśitam // VRrs_4.41 // 
 saptavāraṃ paridhmātaṃ vajrabhasma bhavetkhalu / 
 brahmajyotirmunīndreṇa kramo +ayaṃ parikīrtitaḥ // VRrs_4.42 // 
 vajra:: māraṇa 
 nīlajyotirlatākande ghṛṣṭaṃ gharme viśoṣitam / 
 vajraṃ bhasmatvamāyāti karmavajjñānavahninā // VRrs_4.43 // 
 vajra:: māraṇa 
 madanasya phalodbhūtarasena kṣoṇināgakaiḥ / 
 kṛtakalkena saṃlipya puṭedviṃśativārakam / 
 vajracūrṇaṃ bhavedvaryaṃ yojayecca rasādiṣu // VRrs_4.44 // 
 vajra:: māraṇa 
 tadvajraṃ cūrṇayitvātha kiṃciṭ ṭaṅkaṇasaṃyutam / 
 kharabhūnāgasattvena viṃśenāvartate dhruvam / 
 tulyasvarṇena taddhmātaṃ yojanīyaṃ rasādiṣu // VRrs_4.45 // 
 triguṇena rasenaiva saṃmardya guṭikīkṛtam / 
 mukhe dhṛtaṃ karotyāśu caladdantavibandhanam // VRrs_4.46 // 
 triṃśadbhāgamitaṃ hi vajrabhasitaṃ svarṇaṃ kalābhāgikaṃ tāraṃ cāṣṭaguṇaṃ
sitāmṛtavaraṃ rudrāṃśakaṃ cābhrakam / 
 pādāṃśaṃ khalu tāpyakaṃ vasuguṇaṃ vaikrāntakaṃ ṣaḍguṇaṃ bhāgo +apyuktarasai
raso +ayamuditaḥ ṣāḍguṇyasaṃsiddhaye // VRrs_4.47 // 
 nīla 
 jalanīlendranīlaṃ ca śakranīlaṃ tayorvaram // VRrs_4.48 // 
 jalanīla:: phys. properties 
 śvaityagarbhitanīlābhaṃ laghu tajjalanīlakam / 
 indranīla:: phys. properties 
 kārṣṇyagarbhitanīlābhaṃ sabhāraṃ śakranīlakam // VRrs_4.49 // 
 nīla:: parīkṣā:: good 
 ekacchāyaṃ guru snigdhaṃ svacchaṃ piṇḍitavigraham / 
 mṛdu madhye lasajjyotiḥ saptadhā nīlamuttamam // VRrs_4.50 // 
 jalanīla:: parīkṣā 
 komalaṃ vihitaṃ rūkṣaṃ nirbhāraṃ raktagandhi ca / 
 cipiṭābhaṃ sasūkṣmaṃ ca jalanīlaṃ ca saptadhā // VRrs_4.51 // 
 nīla:: medic. properties 
 śvāsakāsaharaṃ vṛṣyaṃ tridoṣaghnaṃ sudīpanam / 
 viṣamajvaradurnāmapāpaghnaṃ nīlamīritam // VRrs_4.52 // 
 gomeda 
 gomedaḥsamarāgatvādgomedaṃ ratnamucyate // VRrs_4.53 // 
 gomeda:: parīkṣā 
 susvacchagojalacchāyaṃ svacchaṃ snigdhaṃ samaṃ guru / 
 
 
 Rasaratnasamuccayabodhinī 
 nirdalaṃ niṣpattram aśubhagomedasya sapaṭalatvād atra śubhagomedasya
nirdalatvāvatāraṇam // VRrsBo_4.54ab;1 
 
 
 nirdalaṃ masṛṇaṃ dīptaṃ gomedaṃ śubhamaṣṭadhā // VRrs_4.54 // 
 gomeda:: parīkṣā:: bad quality 
 vicchāyaṃ laghu rūkṣāṅgaṃ cipiṭaṃ paṭalānvitam / 
 niṣprabhaṃ pītakācābhaṃ gomedaṃ na śubhāvaham // VRrs_4.55 // 
 gomeda:: medic. properties 
 gomedaṃ kaphapittaghnaṃ kṣayapāṇḍukṣayaṃkaram / 
 dīpanaṃ pācanaṃ rucyaṃ tvacyaṃ buddhiprabodhanam // VRrs_4.56 // 
 vaiḍūrya:: parīkṣā:: good quality 
 vaidūryaṃ śyāmaśubhrābhaṃ samaṃ svacchaṃ guru sphuṭam / 
 bhramacchubhrottarīyeṇa garbhitaṃ śubhamīritam // VRrs_4.57 // 
 vaiḍūrya:: parīkṣā:: bad quality 
 śyāmaṃ toyasamacchāyaṃ cipiṭaṃ laghu karkaśam / 
 raktagarbhottarīyaṃ ca vaidūryaṃ naiva śasyate // VRrs_4.58 // 
 vaiḍūrya:: medic. properties 
 vaidūryaṃ raktapittaghnaṃ prajñāyurbalavardhanam / 
 pittapradhānarogaghnaṃ dīpanaṃ malamocanam // VRrs_4.59 // 
 ratna:: śodhana 
 śudhyatyamlena māṇikyaṃ jayantyā mauktikaṃ tathā / 
 vidrumaṃ kṣāravargeṇa tārkṣyaṃ godugdhakaistathā // VRrs_4.60 // 
 puṣparāgaṃ ca saṃdhānaiḥ kulatthakvāthasaṃpuṭaiḥ / 
 taṇḍulīyajalair vajraṃ nīlaṃ nīlīrasena ca / 
 rocanābhiśca gomedaṃ vaidūryaṃ triphalājalaiḥ // VRrs_4.61 // 
 
 
 Rasaratnasamuccayabodhinī 
 lakucaḥ ḍahukaḥ // VRrsBo_4.61;1 
 
 
 ratna:: māraṇa 
 lakucadrāvasampiṣṭaiḥ śilāgandhakatālakaiḥ / 
 vajraṃ vinānyaratnāni mriyante +aṣṭapuṭaiḥ khalu // VRrs_4.62 // 
 ratna:: drāvaṇa 
 rāmaṭhaṃ pañcalavaṇaṃ kṣārāṇāṃ tritayaṃ tathā / 
 māṃsadravo +amlavetaśca cūlikālavaṇaṃ tathā // VRrs_4.63 // 
 sthūlaṃ kumbhīphalaṃ pakvaṃ tathā jvālāmukhī śubhā / 
 dravantī ca rudantī ca payasyā citramūlakam // VRrs_4.64 // 
 dugdhaṃ snuhyāstathārkasya sarvaṃ saṃmardya yatnataḥ / 
 golaṃ vidhāya tanmadhye prakṣipettadanantaram // VRrs_4.65 // 
 guṇavannavaratnāni jātimanti śubhāni ca / 
 bhūrje taṃ golakaṃ kṛtvā sūtreṇāveṣṭya yatnataḥ // VRrs_4.66 // 
 punarvastreṇa saṃveṣṭya dolāyantre nidhāya ca / 
 sarvāmlayuktasaṃdhānaparipūrṇaghaṭodare // VRrs_4.67 // 
 ahorātratrayaṃ yāvat svedayet tīvravahninā / 
 tasmādāhṛtya saṃkṣālya ratnajāṃ drutimāharet / 
 ratnatulyaprabhā laghvī dehalohakarī śubhā // VRrs_4.68 // 
 pearl:: drāvaṇa 
 muktācūrṇaṃ tu saptāhaṃ vetasāmlena marditam / 
 jambīrodaramadhye tu dhānyarāśau vinikṣipet / 
 saptāhāduddhṛtaṃ caiva puṭe dhṛtvā drutirbhavet // VRrs_4.69 // 
 vajra:: drāvaṇa 
 vajravallyantarasthaṃ ca kṛtvā vajraṃ nirodhayet / 
 amlabhāṇḍagataṃ svedyaṃ saptāhād dravatām vrajet // VRrs_4.70 // 
 vaikrānta:: drāvaṇa 
 śvetavarṇaṃ tu vaikrāntamamlavetasabhāvitam / 
 saptāhānnātra saṃdehaḥ kharagharme dravatyasau // VRrs_4.71 // 
 vaikrānta:: drāvaṇa 
 ketakīsvarasaṃ grāhyaṃ saindhavaṃ svarṇapuṣpikā / 
 indragopakasaṃyuktaṃ sarvaṃ bhāṇḍe vinikṣipet / 
 saptāhaṃ svedayettasminvaikrāntaṃ dravatāṃ vrajet // VRrs_4.72 // 
 ratna:: drāvaṇa 
 lohāṣṭake tathā vajravāpanāt svedanād drutiḥ / 
 jāyate nātra saṃdeho yogasyāsya prabhāvataḥ // VRrs_4.73 // 
 kurute yogarājo +ayaṃ ratnānāṃ drāvaṇaṃ param // VRrs_4.74 // 
 drutīnāṃ dīrghakālarakṣaṇopāyaḥ 
 kusumbhatailamadhye tu saṃsthāpyā drutayaḥ pṛthak / 
 tiṣṭhanti cirakālaṃ tu prāpte kārye niyojayet // VRrs_4.75 // 
 ratna:: good properties 
 sūryādigrahanigrahāpaharaṇaṃ dīrghāyurārogyadaṃ / 
 saubhāgyodayabhāgyavaśyavibhavotsāhapradaṃ dhairyakṛt // VRrs_4.76 // 
 duśchāyācaladhūlisaṃgatibhavālakṣmīharaṃ sarvadā / 
 ratnānāṃ paridhāraṇaṃ nigaditaṃ bhūtādinirnāśanam // VRrs_4.77 // 
 
 
 
Adhyāya 5
 
 śuddhaṃ lohaṃ kanakarajataṃ bhānulohāśmasāraṃ pūtīlohaṃ dvitayamuditaṃ
nāgavaṃgābhidhānam / 
 miśraṃ lohaṃ tritayamuditaṃ pittalaṃ kāṃsyavartaṃ dhātur lohe luha iti mataḥ
so+apyanekārthavācī // VRrs_5.1 // 
 gold:: subtypes 
 prākṛtaṃ sahajaṃ vahnisambhūtaṃ khanisaṃbhavam / 
 raseṃdravedhasaṃjātaṃ svarṇaṃ pañcavidhaṃ smṛtam // VRrs_5.2 // 
 gold:: medic. properties 
 āyurlakṣmīprabhādhīsmṛtikaramakhilavyādhividhvaṃsi puṇyaṃ
bhūtāveśapraśāntismarabharasukhadaṃ saukhyapuṣṭiprakāśi / 
 gāṅgeyaṃ cātha rūpyaṃ gadaharamajarākāri mehāpahāri kṣīṇānāṃ puṣṭikāri
sphuṭamatikaraṇaṃ vīryavṛddhiprakāri // VRrs_5.3 // 
 gold:: prākṛta 
 brahmāṇḍaṃ saṃvṛtaṃ yena rajoguṇabhuvā khalu / 
 tatprākṛtamiti proktaṃ devānāmapi durlabham // VRrs_5.4 // 
 gold:: sahaja 
 brahmā yenāvṛto jātaḥ suvarṇena jarāyuṇā / 
 tanmerurūpatāṃ yātaṃ suvarṇaṃ sahajaṃ hi tat // VRrs_5.5 // 
 gold:: vahnisaṃbhava 
 visṛṣṭamagninā śaivaṃ tejaḥ pītaṃ suduḥsaham / 
 abhūtsarvaṃ samuddiṣṭaṃ suvarṇaṃ vahnisaṃbhavam // VRrs_5.6 // 
 etatsvarṇatrayaṃ divyaṃ varṇaiḥ ṣoḍaśabhiryutam / 
 dhāraṇādeva tatkuryāccharīramajarāmaram // VRrs_5.7 // 
 gold:: khanija 
 tatra tatra girīṇāṃ hi jātaṃ khaniṣu yadbhavet / 
 taccaturdaśavarṇāḍhyaṃ bhakṣitaṃ sarvarogahṛt // VRrs_5.8 // 
 
 
 Rasaratnasamuccayaṭīkā 
 tattrividhaṃ ṣoḍaśavarṇayuktam // VRrsṬī_5.8;1 
 te ca varṇā granthāntare viśiṣṭadravyasāmyam udāhṛtya pṛthakpradarśitāḥ //
VRrsṬī_5.8;2 
 śvetaḥ śvetajapāpuṣpe balakṣaḥ kadalīsume / 
 syādarjunastu kumude vidvadbhiḥ parikīrtitaḥ // VRrsṬī_5.8;3 
 pāṇḍuvarṇo bhavedreṇau ketakīpuṣpaje tathā / 
 hariṇaḥ pītaśabalaśukladravye sunirdiśet // VRrsṬī_5.8;4 
 dhūsaro bakule puṣpe kṛṣṇaḥ syād atasīsume / 
 haricchirīṣaje pattre rakto raktotpale smṛtaḥ // VRrsṬī_5.8;5 
 kṛṣṇamiśre lohite syād aruṇaḥ śvetaraktake / 
 pāṭalo+atho markaṭe tu kapiśaḥ kṛṣṇalohite // VRrsṬī_5.8;6 
 bhaved dhūmro rocanābhaḥ piṅgo+atho syātpiśaṅgakaḥ / 
 padmadhūlau karburaśca smṛtaścendradhanuḥsamaḥ // VRrsṬī_5.8;7 
 iti // VRrsṬī_5.8;8 
 
 
 gold:: vedhaja 
 raseṃdravedhasambhūtaṃ tadvedhajamudāhṛtam / 
 rasāyanaṃ mahāśreṣṭhaṃ pavitraṃ vedhajaṃ hi tat // VRrs_5.9 // 
 
 
 Rasaratnasamuccayaṭīkā 
 prasiddhasvarṇaṃ khanisaṃbhavam āha tatra tatreti // VRrsṬī_5.9;1 
 girīṇām // VRrsṬī_5.9;2 
 ete ca girayo himālayavindhyasahyakarṇāṭakasthanīlagiriprabhṛtayaḥ
svarṇakhanisthānatvena prasiddhāḥ santi // VRrsṬī_5.9;3 
 kāṣṭhāṃ prāptau pītaraktavarṇau paripūrṇau vihāya caturdaśavarṇapūrṇaṃ
khanijaṃ bhavati // VRrsṬī_5.9;4 
 ratnaparīkṣakaisteṣāmeva varṇānām utkarṣavibhājakā yāvacchataṃ vikalpitāḥ
kakṣā loke prasiddhāḥ // VRrsṬī_5.9;5 
 
 
 gold:: medic. properties 
 snigdhaṃ medhyaṃ viṣagadaharaṃ bṛṃhaṇaṃ vṛṣyamagryaṃ
yakṣmonmādapraśamanaparaṃ deharogapramāthi / 
 medhābuddhismṛtisukhakaraṃ sarvadoṣāmayaghnaṃ rucyaṃ dīpi praśamitarujaṃ
svādupākaṃ suvarṇam // VRrs_5.10 // 
 gold:: aśuddha:: medic. properties 
 saukhyaṃ vīryaṃ balaṃ hanti rogavargaṃ karoti ca / 
 aśuddhamamṛtaṃ svarṇaṃ tasmācchuddhaṃ ca mārayet // VRrs_5.11 // 
 gold:: colouring (suvarṇasampādana) 
 karṣapramāṇaṃ tu suvarṇapatraṃ śarāvaruddhaṃ paṭudhātuyuktam / 
 aṅgārasaṃsthaṃ praharārdhamānaṃ dhmānena tatsyānnanu pūrṇavarṇam // VRrs_5.12
// 
 lohānāṃ māraṇaṃ śreṣṭhaṃ sarveṣāṃ rasabhasmanā / 
 mūlībhirmadhyamaṃ prāhuḥ kaniṣṭhaṃ gandhakādibhiḥ / 
 
 
 Rasaratnasamuccayabodhinī 
 arilohena lohāriṇā haritāleneti yāvat // VRrsBo_5.13a-d;1 
 
 
 arilohena lohasya māraṇaṃ durguṇapradam // VRrs_5.13 // 
 gold:: māraṇa 
 kṛtvā kaṇṭakavedhyāni svarṇapatrāṇi lepayet / 
 luṃgāṃbubhasmasūtena mriyate daśabhiḥ puṭaiḥ // VRrs_5.14 // 
 gold:: māraṇa 
 drute vinikṣipetsvarṇe lohamānaṃ mṛtaṃ rasam / 
 vicūrṇya luṅgatoyena daradena samanvitam / 
 jāyate kuṃkumacchāyaṃ svarṇaṃ dvādaśabhiḥ puṭaiḥ // VRrs_5.15 // 
 gold:: māraṇa 
 hemnaḥ pādaṃ mṛtaṃ sūtaṃ piṣṭamamlena kenacit / 
 patre liptvā puṭaiḥ pacyādaṣṭabhirmriyate dhruvam // VRrs_5.16 // 
 gold:: drāvaṇa 
 maṃḍūkāsthivasāṭaṃkahayalālendragopakaiḥ / 
 
 
 Rasaratnasamuccayabodhinī 
 prativāpaḥ galitasya dhātoḥ dravyāntareṇa avacūrṇanam // VRrsBo_5.17ab;1 
 
 
 prativāpena kanakaṃ suciraṃ tiṣṭhati drutam // VRrs_5.17 // 
 gold:: drāvaṇa 
 cūrṇaṃ surendragopānāṃ devadālīphaladravaiḥ / 
 
 
 Rasaratnasamuccayabodhinī 
 devadālī hastighoṣakaḥ // VRrsBo_5.18ab;1 
 
 
 bhāvitaṃ sadṛśaṃ hema karoti jalavaddrutam // VRrs_5.18 // 
 gold:: bhasman:: medic. application 
 etadbhasma suvarṇajaṃ kaṭughṛtopetaṃ dviguṃjonmitaṃ līḍhaṃ hanti nṛṇāṃ
kṣayāgnisadanaṃ śvāsaṃ ca kāsārucim / 
 ojodhātuvivardhanaṃ balakaraṃ pāṇḍvāmayadhvaṃsanaṃ pathyaṃ sarvaviṣāpahaṃ
garaharaṃ duṣṭagrahaṇyādinut // VRrs_5.19 // 
 gold:: amārita:: medic. properties 
 balaṃ ca vīryaṃ harate narāṇāṃ rogavrajaṃ kopayatīva kāye / 
 asaukhyakāraṃ ca sadaiva hemāpakvaṃ sadoṣaṃ maraṇaṃ karoti // VRrs_5.20
// 
 silver:: subtypes 
 sahajaṃ khanisaṃjātaṃ kṛtrimaṃ trividhaṃ matam / 
 rajataṃ pūrvapūrvaṃ hi svaguṇairuttarottaram // VRrs_5.21 // 
 silver:: sahaja 
 kailāsādyadrisambhūtaṃ sahajaṃ rajataṃ bhavet / 
 tatspṛṣṭaṃ hi sakṛdvyādhināśanaṃ dehināṃ bhavet // VRrs_5.22 // 
 silver:: khanija 
 himālayādikūṭeṣu yadrūpaṃ jāyate hi tat / 
 khanijaṃ kathyate tajjñaiḥ paramaṃ hi rasāyanam // VRrs_5.23 // 
 silver:: pādarūpya 
 śrīrāmapādukānyastaṃ vaṃgaṃ yadrūpyatāṃ gatam / 
 tatpādarūpyamityuktaṃ kṛtrimaṃ sarvaroganut // VRrs_5.24 // 
 silver:: parīkṣā:: good quality 
 ghanaṃ svacchaṃ guru snigdhaṃ dāhe chede sitaṃ mṛdu / 
 
 
 Rasaratnasamuccayabodhinī 
 sphoṭarahitaṃ vraṇavat gaṇḍarahitam // VRrsBo_5.25ab;1 
 
 
 śaṃkhābhaṃ masṛṇaṃ sphoṭarahitaṃ rajataṃ śubham // VRrs_5.25 // 
 silver:: parīkṣā:: bad quality 
 dāhe raktaṃ ca pītaṃ ca kṛṣṇaṃ rūkṣaṃ sphuṭaṃ laghu / 
 sthūlāṅgaṃ karkaśāṅgaṃ ca rajataṃ tyājyamaṣṭadhā // VRrs_5.26 // 
 silver:: medic. properties 
 rūpyaṃ vipākamadhuraṃ tuvarāmlasāraṃ śītaṃ saraṃ paramalekhanakaṃ ca rūpyam
/ 
 snigdhaṃ ca vātakaphajijjaṭharāgnidīpi balyaṃ paraṃ sthiravayaskaraṇaṃ ca
medhyam // VRrs_5.27 // 
 silver:: medic. properties (2) 
 raupyaṃ śītaṃ kaṣāyāmlaṃ snigdhaṃ vātaharaṃ guru / 
 rasāyanavidhānena sarvarogāpahārakam // VRrs_5.28 // 
 silver:: śodhana 
 taile takre gavāṃ mūtre hyāranāle kulatthaje / 
 kramānniṣecayettaptaṃ drāve drāve tu saptadhā / 
 svarṇādilohapatrāṇāṃ śuddhireṣā praśasyate // VRrs_5.29 // 
 silver:: aśuddha:: medic. properties 
 āyuḥ śukraṃ balaṃ hanti tāpaviḍbandharogakṛt / 
 aśuddhaṃ na mṛtaṃ tāraṃ śuddhaṃ māryamato budhaiḥ // VRrs_5.30 // 
 
 
 Rasaratnasamuccayabodhinī 
 vāpitaṃ kalkīkṛtaṃ piṣṭamityarthaḥ // VRrsBo_5.30;1 
 
 
 silver:: śodhana 
 nāgena ṭaṃkaṇenaiva vāpitaṃ śuddhimṛcchati / 
 tāraṃ trivāraṃ nikṣiptaṃ taile jyotiṣmatībhave // VRrs_5.31 // 
 silver:: śodhana 
 kharpare bhasmacūrṇābhyāṃ paritaḥ pālikāṃ caret / 
 tatra rūpyaṃ vinikṣipya samasīsasamanvitam // VRrs_5.32 // 
 jātasīsakṣayaṃ yāvaddhamettāvatpunaḥ punaḥ / 
 itthaṃ saṃśodhitaṃ rūpyaṃ yojanīyaṃ rasādiṣu // VRrs_5.33 // 
 
 
 Rasaratnasamuccayabodhinī 
 matāntaramāha kharpare iti // VRrsBo_5.33;1 
 bhasmacūrṇābhyāṃ sīsakabhasmaṭaṅkaṇacūrṇābhyāṃ pālikām ālavālam //
VRrsBo_5.33;2 
 atrāyaṃ vidhiḥ nāgabhasmaṭaṅkaṇacūrṇe jalena piṣṭvā tatpiṇḍena mṛtkharparaṃ
paritaḥ ālavālaṃ racayitvā tanmadhye samasīsacūrṇapiṣṭaraupyaṃ nikṣipya
tāvat bhastrayā dhamet yāvat sīsakṣayo na bhavediti // VRrsBo_5.33;3 
 
 
 silver:: māraṇa 
 lakucadravasūtābhyāṃ tārapatraṃ pralepayet / 
 ūrdhvādho gandhakaṃ dattvā mūṣāmadhye nirudhya ca // VRrs_5.34 // 
 svedayedvālukāyantre dinamekaṃ dṛḍhāgninā / 
 svāṃgaśītāṃ ca tāṃ piṣṭiṃ sāmlatālena marditām / 
 puṭeddvādaśavārāṇi bhasmībhavati rūpyakam // VRrs_5.35 // 
 silver:: māraṇa 
 mākṣīkacūrṇaluṃgāmlamarditaṃ puṭitaṃ śanaiḥ / 
 triṃśadvāreṇa tattāraṃ bhasmasājjāyatetarām // VRrs_5.36 // 
 silver:: nirutthīkaraṇa 
 bhāvyaṃ tāpyaṃ snuhīkṣīraistārapatrāṇi lepayet / 
 mārayetpuṭayogena nirutthaṃ jāyate dhruvam // VRrs_5.37 // 
 silver:: māraṇa:: niruttha 
 tārapatraṃ caturbhāgaṃ bhāgaikaṃ śuddhatālakam / 
 mardyaṃ jambīrajadrāvaistārapatrāṇi lepayet // VRrs_5.38 // 
 śodhayed andhayantre ca triṃśadutpalakaiḥ pacet / 
 caturdaśapuṭairevaṃ nirutthaṃ jāyate dhruvam // VRrs_5.39 // 
 silver, gold:: drāvaṇa 
 saptadhā naramūtreṇa bhāvayeddevadālikām / 
 taccūrṇāvāpamātreṇa drutiḥ syātsvarṇatārayoḥ // VRrs_5.40 // 
 silver:: medic. application 
 bhasmībhūtaṃ rajatamamalaṃ tatsamau vyomabhānū sarvaistulyaṃ trikaṭu savaraṃ
sāraghājyena yuktam / 
 līḍhaṃ prātaḥ kṣapayatitarāṃ yakṣmapāṇḍūdarārśaḥ śvāsaṃ kāsaṃ nayanajarujaḥ
pittarogānaśeṣān // VRrs_5.41 // 
 copper:: subtypes 
 mlecchaṃ nepālakaṃ ceti tayornepālakaṃ varam / 
 nepālādanyakhanyutthaṃ mlecchamityabhidhīyate // VRrs_5.42 // 
 
 
 Rasaratnasamuccayaṭīkā 
 tāmrasya khanidvayaṃ vartate // VRrsṬī_5.42;1 
 tatraikakhanisthaṃ nepālam iti khyātam // VRrsṬī_5.42;2 
 nepālī kunaṭī // VRrsṬī_5.42;3 
 tatsamaraktavarṇatvāt // VRrsṬī_5.42;4 
 khaner nepāladeśasaṃnihitatvād vā nepāleti saṃjñā // VRrsṬī_5.42;5 
 athavā rūḍhasaṃjñeyam // VRrsṬī_5.42;6 
 tato+anyakhanisthaṃ tu mleccham ityabhidhīyate // VRrsṬī_5.42;7 
 yathā mlecchadhātur aspaṣṭaśabde tathā spaṣṭaśabdaraktavarṇatvānmleccham iti
saṃjñā // VRrsṬī_5.42;8 
 
 
 copper:: mleccha:: properties 
 sitakṛṣṇāruṇacchāyam ativāmi kaṭhorakam / 
 kṣālitaṃ ca punaḥ kṛṣṇam etanmlecchakatāmrakam // VRrs_5.43 // 
 copper:: nepāla:: parīkṣā 
 susnigdhaṃ mṛdulaṃ śoṇaṃ ghanāghātakṣamaṃ guru / 
 nirvikāraṃ guṇaśreṣṭhaṃ tāmraṃ nepālamucyate // VRrs_5.44 // 
 copper:: parīkṣā:: bad quality 
 pāṇḍuraṃ kṛṣṇaśoṇaṃ ca laghusphuṭanasaṃyutam / 
 
 
 Rasaratnasamuccayabodhinī 
 sadalaṃ sapattraṃ paṭalasaṃyutam iti yāvat dalaṃ jor iti loke iti bhāvamiśraḥ
// VRrsBo_5.45ab;1 
 
 
 rūkṣāṅgaṃ sadalaṃ tāmraṃ neṣyate rasakarmaṇi // VRrs_5.45 // 
 copper:: medic. properties 
 tāmraṃ tiktakaṣāyakaṃ ca madhuraṃ pāke+atha vīryoṣṇakaṃ sāmlaṃ
pittakaphāpahaṃ jaṭhararukkuṣṭhāmajantvantakṛt / 
 ūrdhvādhaḥ pariśodhanaṃ viṣayakṛt sthaulyāpahaṃ kṣutkaraṃ
durnāmakṣayapāṇḍurogaśamanaṃ netryaṃ paraṃ lekhanam // VRrs_5.46 // 
 copper:: aśuddha:: medic. properties 
 aśuddhaṃ tāmramāyurghnaṃ kāntivīryabalāpaham / 
 vāntimūrcchābhramotkledaṃ kuṣṭhaṃ śūlaṃ karoti tat // VRrs_5.47 // 
 utkledabhedabhramadāhamohāstāmrasya doṣāḥ khalu durdharāste / 
 viśodhanāttadvigatasvadoṣaṃ sudhāsamaṃ syād rasavīryapāke // VRrs_5.48 // 
 copper:: śodhana 
 tāmraṃ kṣārāmlasaṃyuktaṃ drāvitaṃ dattagairikam / 
 nikṣiptaṃ mahiṣītakre chagaṇe saptavārakam / 
 pañcadoṣavinirmuktaṃ bhasmayogyaṃ hi jāyate // VRrs_5.49 // 
 copper:: śodhana 
 tāmranirmalapatrāṇi liptvā nimbvambusindhunā / 
 dhmātvā sauvīrakakṣepādviśudhyatyaṣṭavārataḥ // VRrs_5.50 // 
 copper:: śodhana 
 nimbvambupaṭuliptāni tāpitānyaṣṭavārakam / 
 viśudhyantyarkapatrāṇi nirguṃḍyārasamajjanāt // VRrs_5.51 // 
 copper:: śodhana 
 gomūtreṇa pacedyāmaṃ tāmrapatraṃ dṛḍhāgninā / 
 śudhyate nātra saṃdeho māraṇaṃ cāpyathocyate // VRrs_5.52 // 
 copper:: māraṇa 
 jambīrarasasampiṣṭarasagandhakalepitam / 
 śulbapatraṃ śarāvasthaṃ tripuṭairyāti pañcatām // VRrs_5.53 // 
 copper:: māraṇa 
 athavā māritaṃ tāmramamlenaikena marditam / 
 tadgolaṃ sūraṇasyāntā ruddhvā sarvatra lepayet // VRrs_5.54 // 
 śuṣkaṃ gajapuṭe pacyātsarvadoṣaharaṃ bhavet / 
 vāntiṃ bhrāntiṃ virekaṃ ca na karoti kadācana // VRrs_5.55 // 
 copper:: māraṇa 
 tāmrapatrāṇi sūkṣmāṇi gomūtre pañcayāmakam / 
 kṣiptvā rasena bhāṇḍe taddviguṇaṃ dehi gandhakam // VRrs_5.56 // 
 
 
 Rasaratnasamuccayabodhinī 
 amlaparṇī cāṅgerī // VRrsBo_5.56;1 
 
 
 amlaparṇīṃ prapiṣyātha hyabhito dehi tāmrakam / 
 samyaṅ nirudhya bhāṇḍe tamagniṃ jvālaya yāmakam / 
 bhasmībhavati tāmraṃ tadyatheṣṭaṃ viniyojayet // VRrs_5.57 // 
 copper:: medic. application 
 sūtād dviguṇitaṃ tāmrapatraṃ kanyārasaiḥ plutam / 
 piṣṭvā tulyena balinā bhāṇḍamadhye vinikṣipet // VRrs_5.58 // 
 channaṃ śarāvakeṇaitattadūrdhvaṃ lavaṇaṃ tyajet / 
 mukhe śarāvakaṃ dattvā vahniṃ yāmacatuṣṭayam // VRrs_5.59 // 
 avacūrṇyaiva tacchulbaṃ vallamātraṃ prayojayet / 
 pippalīmadhunā sārdhaṃ sarvarogeṣu yojayet // VRrs_5.60 // 
 śvāsaṃ kāsaṃ kṣayaṃ pāṇḍumagnimāṃdyamarocakam / 
 gulmaplīhayakṛnmūrcchāśūlapaktyartham uttamam // VRrs_5.61 // 
 doṣatrayasamudbhūtānāmayāñjayati dhruvam / 
 rogānupānasahitaṃ jayeddhātugataṃ jvaram / 
 rase rasāyane tāmraṃ yojayedyuktamātrayā // VRrs_5.62 // 
 somanātha 
 śulbatulyena sūtena balinā tatsamena ca / 
 tadardhāṃśena tālena śilayā ca tadardhayā // VRrs_5.63 // 
 vidhāya kajjalīṃ ślakṣṇāṃ bhinnakajjalasannibhām / 
 yantrādhyāyavinirdiṣṭagarbhayantrodarāntare // VRrs_5.64 // 
 kajjalīṃ tāmrapatrāṇi paryāyeṇa vinikṣipet / 
 prapacedyāmaparyantaṃ svāṃgaśītaṃ vicūrṇayet // VRrs_5.65 // 
 tattadrogaharānupānasahitatāmraṃ dvivallonmitaṃ saṃlīḍhaṃ pariṇāmaśūlamudaraṃ
śūlaṃ ca pāṇḍujvaram / 
 gulmaplīhayakṛtkṣayāgnisadanaṃ mehaṃ ca mūlāmayaṃ duṣṭāṃ ca grahaṇīṃ hared
dhruvam idaṃ śrīsomanāthābhidham // VRrs_5.66 // 
 iron:: subtypes 
 muṃḍaṃ tīkṣṇaṃ ca kāṃtaṃ ca triprakāramayaḥ smṛtam // VRrs_5.67 // 
 muṇḍa:: subtypes 
 mṛdu kuṇṭhaṃ kaḍāraṃ ca trividhaṃ muṇḍamucyate // VRrs_5.68 // 
 mṛdu:: phys. properties 
 drutadrāvamavisphoṭaṃ cikkaṇaṃ mṛdu tacchubham // VRrs_5.69 // 
 kuṇṭha:: phys. properties 
 hataṃ yatprasared duḥkhāttatkuṇṭhaṃ madhyamaṃ smṛtam // VRrs_5.70 // 
 kaḍāra:: phys. properties 
 yaddhataṃ bhajyate bhaṃge kṛṣṇaṃ syāttatkaḍārakam // VRrs_5.71 // 
 muṇḍa:: medic. properties 
 muṇḍaṃ paraṃ mṛdulakaṃ kaphavātaśūlamūlāmamehagadakāmalapāṇḍuhāri / 
 gulmāmavātajaṭharārtiharaṃ pradīpi śophāpahaṃ rudhirakṛtkhalu koṣṭhaśodhi //
VRrs_5.72 // 
 iron:: aśuddha:: medic. properties 
 aśuddhalohaṃ na hitaṃ niṣevaṇād āyurbalaṃ kāntivināśi niścitam / 
 hṛdi prapīḍāṃ tanute hyapāṭavaṃ rujaṃ karotyeva viśodhya mārayet // VRrs_5.73
// 
 tīkṣṇaloha:: subtypes 
 kharaṃ sāraṃ ca hṛnnālaṃ tārāvaṭṭaṃ ca vājiram / 
 kālalohābhidhānaṃ ca ṣaḍvidhaṃ tīkṣṇamucyate // VRrs_5.74 // 
 kharaloha:: phys. properties 
 paruṣaṃ pogaronmuktaṃ bhaṃge pāradavacchavi / 
 namane bhaṅguraṃ yattatkharalohamudāhṛtam // VRrs_5.75 // 
 
 
 Rasaratnasamuccayabodhinī 
 pogaraṃ kuñcitālakavat taraṅgāyitaṃ tena unmuktaṃ tadrahitam ityarthaḥ //
VRrsBo_5.75;1 
 
 
 Rasaratnasamuccayaṭīkā 
 yat paruṣaṃ kaṭhoraṃ pogaronmuktaṃ pogaram alakavat kuṭilarekhās tābhir
muktaṃ tadrahitam ityarthaḥ // VRrsṬī_5.75;1 
 
 
 sāra 
 vegabhaṅguradhāraṃ yatsāralohaṃ tadīritam / 
 pogarābhāsakaṃ pāṇḍubhūmijaṃ sāramucyate // VRrs_5.76 // 
 hṛnnāla 
 kṛṣṇapāṇḍuvapuścañcubījatulyorupogaram / 
 chedane cātiparuṣaṃ hṛnnālamiti kathyate // VRrs_5.77 // 
 pogara 
 aṅgakṣayā ca vaṅgaṃ ca pogarasyābhidhātrayam / 
 cikuraṃ bhaṅguraṃ lohāt pogaraṃ tatparaṃ matam // VRrs_5.78 // 
 
 
 Rasaratnasamuccayabodhinī 
 kharalakṣaṇe pogaronmuktam ityuktam ataḥ pogarasya paryāyādikam āha
aṅgakṣayeti // VRrsBo_5.78;1 
 tritvaṃ cātra pogaram apekṣya bodhyaṃ tena aṅgakṣayā vaṅgaṃ pogaraṃ ca
ityekārtham // VRrsBo_5.78;2 
 pogarasya svarūpalakṣaṇamāha cikuram iti // VRrsBo_5.78;3 
 lohāt lauhagātre ityarthaḥ // VRrsBo_5.78;4 
 atra saptamyarthe pañcamīti boddhavyam yat cikuraṃ bhaṅguraṃ
kuñcitakuntalavadbhaṅgīviśeṣaḥ ityarthaḥ // VRrsBo_5.78;5 
 
 
 Rasaratnasamuccayaṭīkā 
 pogaraśabdo+atrāgataḥ // VRrsṬī_5.78;1 
 sa cāpratisiddhārthaḥ // VRrsṬī_5.78;2 
 ato bodhārthaṃ tatparyāyān āha aṅgachāyā ca vaṅgaṃ cikuraṃ ca iti
pogarasyābhidhātrayaṃ nāmatrayam asti // VRrsṬī_5.78;3 
 evaṃ ca nāmānyetāni viśiṣṭākāratejasa ityarthaḥ // VRrsṬī_5.78;4 
 vaṅgasyeva rekhānāṃ śvetacchāyātvād vaṅgamiti saṃjñā // VRrsṬī_5.78;5 
 kāntīnāṃ cikurākāratvāt keśākāratvāccikuram ityapi nāma // VRrsṬī_5.78;6 
 yad uktam eva kharalohaṃ tadyadi lohādbhaṅguraṃ lohamayaghanaghātena
bhaṅguraṃ bhavati paraṃtu pogaraṃ pogaraviśiṣṭaṃ dṛśyeta tarhi tat
kharaloham api paramuttamaṃ matam // VRrsṬī_5.78;7 
 
 
 vājira 
 pogarairvajrasaṃkāśaiḥ sūkṣmarekhaiśca sāndrakaiḥ / 
 nicitaṃ śyāmalāṅgaṃ ca vājīraṃ tatprakīrtyate // VRrs_5.79 // 
 kālāyasa 
 nīlakṛṣṇaprabhaṃ sāndraṃ masṛṇaṃ guru bhāsuram / 
 lohāghāte +apyabhaṅgātmadhāraṃ kālāyasaṃ matam // VRrs_5.80 // 
 tīkṣṇaloha:: khara:: medic. properties 
 rūkṣaṃ syāt kharalohakaṃ samadhuraṃ pāke+atha vīrye himaṃ tiktoṣṇaṃ
kaphapittakuṣṭhajaṭharaplīhāmapāṃḍvartinut / 
 sadyaḥ śūlayakṛdgadakṣayajarāmehāmavātāpahaṃ dīptaṃ cātirasāyanaṃ balakaraṃ
durnāmadāhāpaham // VRrs_5.81 // 
 kharalohātparaṃ sarvamekaikasmācchatottaram // VRrs_5.82 // 
 kānta:: subtypes 
 bhrāmakaṃ cumbakaṃ caiva karṣakaṃ drāvakaṃ tathā / 
 evaṃ caturvidhaṃ kāntaṃ romakāntaṃ ca pañcamam // VRrs_5.83 // 
 kānta:: subtypes:: mukha 
 ekadvitricatuṣpañcasarvatomukham eva tat / 
 
 
 Rasaratnasamuccayaṭīkā 
 tasya cokto vyastaḥ samasto vā bhedo+ayaṃ jāraṇāyāṃ sakaladhātubhakṣaṇārthaṃ
pāradasya mukharūpo bhavatītyāha ekadvitrīti // VRrsṬī_5.84ab;1 
 kevalabhrāmakasattvasya prathamaṃ yathāvidhijāraṇenāpi pāradasya mukhaṃ
bhavati // VRrsṬī_5.84ab;2 
 tataḥ pāradaḥ sarvāṃllohādīn grasati // VRrsṬī_5.84ab;3 
 ata ekabhedo+api kaścitpāradamukhaṃ bhavati // VRrsṬī_5.84ab;4 
 yasya tad ekamukham // VRrsṬī_5.84ab;5 
 bhrāmakacumbakayoḥ sattvadvayasyaikīkṛtasya yathāvidhijāraṇena pāradamukhaṃ
kṛtaṃ cet saṃyuktabhedadvayaviśiṣṭaṃ tat kāntaṃ dvimukham ucyate //
VRrsṬī_5.84ab;6 
 evam evārthastrimukhādau bodhyaḥ // VRrsṬī_5.84ab;7 
 vijātīyadravyagrāsāntarasahitam apyetat prathamaṃ jāritaṃ cenmukhaṃ
bhavatītyataḥ sarvatomukham ityuktam // VRrsṬī_5.84ab;8 
 sajātīyavijātīyavyastasamastaṃ bhedaviśiṣṭam etanmukhaṃ bhavatītyarthaḥ //
VRrsṬī_5.84ab;9 
 
 
 kānta:: subtypes:: colour 
 pītaṃ kṛṣṇaṃ tathā raktaṃ trivarṇaṃ syātpṛthak pṛthak / 
 krameṇa devatāstatra brahmaviṣṇumaheśvarāḥ // VRrs_5.84 // 
 
 
 Rasaratnasamuccayabodhinī 
 sparśavedhi sparśamātreṇaiva vedhakārakaṃ rasendrasya
vedhākhyasaṃskārasaṃpādakaṃ vā ityarthaḥ // VRrsBo_5.84;1 
 
 
 sparśavedhi bhavetpītaṃ kṛṣṇaṃ śreṣṭhaṃ rasāyane / 
 raktavarṇaṃ tathā cāpi rasabandhe praśasyate // VRrs_5.85 // 
 bhrāmakaṃ tu kaniṣṭhaṃ syāccumbakaṃ madhyamaṃ tathā / 
 uttamaṃ karṣakaṃ caiva drāvakaṃ cottamottamam // VRrs_5.86 // 
 bhrāmaka 
 bhrāmayellohajātaṃ yattatkāntaṃ bhrāmakaṃ matam // VRrs_5.87 // 
 cumbayeccumbakaṃ kāntaṃ karṣayetkarṣakaṃ tathā // VRrs_5.88 // 
 drāvaka 
 sākṣād yaddrāvayellohaṃ tatkāntaṃ drāvakaṃ bhavet // VRrs_5.89 // 
 romakānta 
 tadromakāntaṃ sphuṭitād yato romodgamo bhavet // VRrs_5.90 // 
 kānta:: subtypes:: mukha 
 kaniṣṭhaṃ syādekamukhaṃ madhyaṃ dvitrimukhaṃ bhavet / 
 catuṣpañcamukhaṃ śreṣṭhamuttamaṃ sarvatomukham // VRrs_5.91 // 
 kānta:: subtypes:: medic. properties 
 bhrāmakaṃ cumbakaṃ caiva vyādhināśe praśasyate / 
 rase rasāyane caiva karṣakaṃ drāvakaṃ hitam // VRrs_5.92 // 
 madonmattagajaḥ sūtaḥ kāntam aṅkuśamucyate // VRrs_5.93 // 
 kānta:: collecting 
 kṣetraṃ jñātvā grahītavyaṃ tatprayatnena dhīmatā / 
 mārutātapavikṣiptaṃ varjayennātra saṃśayaḥ // VRrs_5.94 // 
 kānta:: parīkṣā (?) 
 pātre yasya prasarati jale tailabindurna lipto gandhaṃ hiṅgustyajati ca tathā
tiktatāṃ nimbakalkaḥ / 
 pāke dugdhaṃ bhavati śikharākārakaṃ naiti bhūmau kāntaṃ lauhaṃ tadidamuditaṃ
lakṣaṇoktaṃ ca nānyat // VRrs_5.95 // 
 kānta:: medic. properties 
 kāntāyo +atirasāyanottarataraṃ svasthe cirāyuḥpradaṃ snigdhaṃ mehaharaṃ
tridoṣaśamanaṃ śūlāmamūlāpaham / 
 gulmaplīhayakṛtkṣayāmayaharaṃ pāṇḍūdaravyādhinut tiktoṣṇaṃ himavīryakaṃ
kimaparaṃ yogena sarvārtinut // VRrs_5.96 // 
 samyagauṣadhakalpānāṃ lohakalpaḥ praśasyate / 
 tasmātsarvaprayatnena śuddhaṃ lohaṃ ca mārayet // VRrs_5.97 // 
 nāyaḥ pacetpañcapalād arvāg ūrdhvaṃ trayodaśāt // VRrs_5.98 // 
 ādau mantrastataḥ karma kartavyaṃ mantra ucyate // VRrs_5.99 // 
 oṃ amṛtodbhavāya svāhā anena mantreṇa lohamāraṇam / 
 lakṣottaraguṇaṃ sarvaṃ lohaṃ syāduttarottaram / 
 kāntaṃ koṭiguṇaṃ tatra tadapyevaṃ guṇottaram // VRrs_5.100 // 
 iron:: śodhana 
 śaśakṣatajasaṃliptaṃ trivāraṃ paritāpitam / 
 muṇḍādisakalaṃ lohaṃ sarvadoṣān vimuñcati // VRrs_5.101 // 
 iron:: śodhana:: giridoṣa 
 kvāthyamaṣṭaguṇe toye triphalāṣoḍaśaṃ palam / 
 tatkvāthe pādaśeṣe tu lohasya palapañcakam // VRrs_5.102 // 
 kṛtvā patrāṇi taptāni saptavāraṃ niṣecayet / 
 evaṃ pralīyate doṣo girijo lohasambhavaḥ // VRrs_5.103 // 
 iron:: śodhana:: giridoṣa 
 sāmudralavaṇopetaṃ taptaṃ nirvāpitaṃ khalu / 
 triphalākvathite nūnaṃ giridoṣam ayastyajet // VRrs_5.104 // 
 iron:: śodhana:: giridoṣa 
 ciñcāphalajalakvāthādayo doṣam udasyati // VRrs_5.105 // 
 iron:: māraṇa:: vāritara 
 yadvā phalatrayopetaṃ gomūtre kvathitaṃ kṣaṇam / 
 
 
 Rasaratnasamuccayabodhinī 
 recitaṃ srāvitam // VRrsBo_5.105;1 
 
 
 recitaṃ ghṛtasaṃyuktaṃ kṣiptvāyaḥ kharpare pacet // VRrs_5.106 // 
 cālayellohadaṇḍena yāvatkṣiptaṃ tṛṇaṃ dahet / 
 piṣṭvā piṣṭvā pacedevaṃ pañcavāramataḥ param // VRrs_5.107 // 
 dhātrīphalarasair yadvā triphalākvathitodakaiḥ / 
 puṭellohaṃ caturvāraṃ bhavedvāritaraṃ khalu // VRrs_5.108 // 
 iron:: māraṇa 
 snehāktaṃ loharajo mūtre svarase+api rātridhātrīṇām / 
 pṛthagevaṃ saptakṛtvo bharjitamakhilāmaye yojyam // VRrs_5.109 // 
 tīkṣṇaloha:: māraṇa 
 tīkṣṇalohasya patrāṇi nirdalāni dṛḍhe+anale / 
 dhmātvā kṣipejjale sadyaḥ pāṣāṇolūkhalodare // VRrs_5.110 // 
 kaṇḍayedgāḍhanirghātaiḥ sthūlayā lohapārayā / 
 tanmadhyātsthūlakhaṇḍāni ruddhvā malladvayāntare // VRrs_5.111 // 
 dhmātvā kṣiptvā jale samyak pūrvavatkaṇḍayetkhalu / 
 taccūrṇaṃ sūtagandhābhyāṃ puṭedviṃśativārakam // VRrs_5.112 // 
 puṭe puṭe vidhātavyaṃ peṣaṇaṃ dṛḍhavattaram / 
 evaṃ bhasmīkṛtaṃ lohaṃ tattadrogeṣu yojayet // VRrs_5.113 // 
 kānta:: medic. properties 
 kāntāyaḥ kamanīyakāntijananaṃ pāṇḍvāmayonmūlanam / 
 yakṣmavyādhinibarhaṇaṃ garaharaṃ doṣatrayonmūlanam / 
 nānākuṣṭhanibarhaṇaṃ balakaraṃ vṛṣyaṃ vayaḥstambhanam / 
 sarvavyādhiharaṃ rasāyanavaraṃ bhaumāmṛtaṃ nāparam // VRrs_5.114 // 
 iron (gen.):: māraṇa 
 hiṅgulasya palānpañca nārīstanyena peṣayet / 
 tena lohasya patrāṇi lepayetpalapañcakam // VRrs_5.115 // 
 ruddhvā gajapuṭe pacyātkaṣāyaistraiphalaiḥ punaḥ / 
 jambīrairāranālairvā viṃśatyaṃśena hiṅgulam // VRrs_5.116 // 
 piṣṭvā ruddhvā pacellohaṃ taddravaiḥ pācayetpunaḥ / 
 catvāriṃśatpuṭairevaṃ kāntaṃ tīkṣṇaṃ ca muṇḍakam / 
 mriyate nātra saṃdeho dattvā dattvaiva hiṅgulam // VRrs_5.117 // 
 tīkṣṇaloha:: māraṇa 
 atha pūrvoditaṃ tīkṣṇaṃ vasubhallakavāsayoḥ / 
 puṭitaṃ patratoyena triṃśadvārāṇi yatnataḥ / 
 śoṇitaṃ jāyate bhasma kṛtasindūravibhramam // VRrs_5.118 // 
 tīkṣṇaloha:: māraṇa 
 yadvā tīkṣṇadalodbhūtaṃ rajaśca triphalājalaiḥ / 
 piṣṭvā dattvaudanaṃ kiṃciccakrikāṃ pravidhāya ca // VRrs_5.119 // 
 śoṣayitvātiyatnena prapacetpañcabhiḥ puṭaiḥ / 
 raktavarṇaṃ hi tadbhasma yojanīyaṃ yathāyatham // VRrs_5.120 // 
 iron (gen.):: māraṇa:: niruttha 
 matsyākṣīgandhabāhlīkairlakucadravapeṣitaiḥ / 
 vilipya sakalaṃ lohaṃ matsyākṣīkalkalepitam // VRrs_5.121 // 
 bhastrābhyāṃ sudṛḍhaṃ dhmātvā triśūlīnirgamāvadhi / 
 
 
 Rasaratnasamuccayabodhinī 
 triśūlī triśūlavaccaṭikātrayam ityarthaḥ // VRrsBo_5.122ab;1 
 
 
 athoddhṛtya kṣipetkvāthe triphalāgojalātmake // VRrs_5.122 // 
 tasmādāhṛtya saṃtāḍya mṛtamādāya lohakam / 
 punaśca pūrvavad dhmātvā mārayedakhilāyasam // VRrs_5.123 // 
 khaṇḍayitvā tato gandhaguḍatriphalayā saha / 
 puṭettriṃśativārāṇi nirutthaṃ bhasma jāyate // VRrs_5.124 // 
 iron (gen.):: māraṇa 
 samagandham ayaścūrṇaṃ kumārīvāribhāvitam / 
 puṭīkṛtaṃ kiyatkālamavaśyaṃ mriyate hyayaḥ // VRrs_5.125 // 
 iron (gen.):: māraṇa 
 jambīrarasasaṃyukte darade taptamāyasam / 
 bahuvāraṃ vinikṣiptaṃ mriyate nātra saṃśayaḥ // VRrs_5.126 // 
 iron (gen.):: māraṇa 
 gomūtraistriphalā kvāthyā tatkaṣāyeṇa bhāvayet / 
 triḥsaptāhaṃ prayatnena dinaikaṃ mardayetpunaḥ // VRrs_5.127 // 
 ruddhvā gajapuṭe pacyāddinaṃ kvāthena mardayet / 
 divā mardyaṃ puṭedrātrāvekaviṃśaddināvadhi / 
 ekaviṃśatpuṭairevaṃ mriyate trividhaṃ hyayaḥ // VRrs_5.128 // 
 kāntaloha:: śodhana 
 yatpātrādhyuṣite toye tailabindurna sarpati / 
 tāreṇāvartate yattatkāntalohaṃ tanūkṛtam // VRrs_5.129 // 
 ayasāmuttamaṃ siñcettaptaṃ taptaṃ varārase / 
 evaṃ śuddhāni lohāni piṣṭānyamlena kenacit // VRrs_5.130 // 
 mṛtasūtasya pādena praliptāni puṭānale / 
 pacettulyena vā tāpyagandhāśmaharatejasā // VRrs_5.131 // 
 taptaṃ kṣārāmlasaṃliptaṃ śaśarakte nidhāpitam / 
 kāntalohaṃ bhavedbhasma sarvadoṣavivarjitam // VRrs_5.132 // 
 iron:: māraṇa:: vāritara 
 śuddhaṃ sūtaṃ dvidhā gandhaṃ khallena kṛtakajjalam / 
 dvayoḥ samaṃ lohacūrṇaṃ mardayetkanyakādravaiḥ // VRrs_5.133 // 
 yāmadvayātsamuddhṛtya yadgolaṃ tāmrapātrake / 
 ācchādyairaṃḍapatraiśca yāmārdhe+atyuṣṇatāṃ vrajet // VRrs_5.134 // 
 dhānyarāśau nyasetpaścāttridinānte samuddharet / 
 saṃpeṣya gālayedvastre satyaṃ vāritaraṃ bhavet / 
 kāntaṃ tīkṣṇaṃ ca muṃḍaṃ ca nirutthaṃ jāyate mṛtam // VRrs_5.135 // 
 metals:: māraṇa 
 svarṇādīnmārayedevaṃ cūrṇaṃ kṛtvā ca lohavat / 
 siddhayogo hyayaṃ khyātaḥ siddhānāṃ sumukhāgataḥ // VRrs_5.136 // 
 anubhūtaṃ mayā satyaṃ sarvarogajarāpaham / 
 triphalāmadhusaṃyuktaṃ sarvarogeṣu yojayet // VRrs_5.137 // 
 etasmād apunarbhavaṃ hi bhasitaṃ lohasya divyāmṛtaṃ samyak siddharasāyanaṃ
trikaṭukīvellājyamadhvanvitam / 
 hanyānniṣkamitaṃ jarāmaraṇajavyādhīṃśca satputradaṃ diṣṭe śrīgiriśena
kālayavanodbhūtyai purā tatpituḥ // VRrs_5.138 // 
 iron:: mṛta:: medic. properties 
 lohaṃ
jantuvikārapāṇḍupavanakṣīṇatvapittāmayasthaulyārśograhaṇījvarārtikaphajicchophapramehapraṇut
/ 
 gulmaplīhaviṣāpahaṃ balakaraṃ kuṣṭhāgnimāndyapraṇut saukhyālambirasāyanaṃ
mṛtiharaṃ kiṭṭaṃ ca kāntādivat // VRrs_5.139 // 
 mṛtāni lohāni rasībhavanti nighnanti yuktāni mahāmayāṃśca / 
 abhyāsayogād dṛḍhadehasiddhiṃ kurvanti rugjanmajarāvināśam // VRrs_5.140
// 
 kānta:: optimal:: phys. properties 
 pakvajambūphalacchāyaṃ kāntalohaṃ taduttamam // VRrs_5.141 // 
 tīkṣṇa:: drāvaṇa 
 triḥsaptakṛtvo gomūtre jālinībhasmabhāvitam / 
 śoṣayettasya vāpena tīkṣṇaṃ mūṣāgataṃ dravet // VRrs_5.142 // 
 tīkṣṇa:: drāvaṇa 
 suradālibhasma galitaṃ triḥsaptakṛtvo+atha gojale śuṣkam / 
 vāpena salilasadṛśaṃ karoti mūṣāgataṃ tīkṣṇam // VRrs_5.143 // 
 kānta:: drāvaṇa 
 suradālibhavaṃ bhasma naramūtreṇa gālitam / 
 triḥsaptavāraṃ tatkṣāravāpāt kāntadrutir bhavet // VRrs_5.144 // 
 iron (gen.):: drāvaṇa 
 gaṃdhakaṃ kāṃtapāṣāṇaṃ cūrṇayitvā samaṃ samam / 
 drute lohe pratīvāpo deyo lohāṣṭakaṃ dravet // VRrs_5.145 // 
 iron (gen.):: drāvaṇa 
 devadālyā dravairbhāvyaṃ gaṃdhakaṃ dinasaptakam / 
 tena pravāpamātreṇa lauhaṃ tiṣṭhati sūtavat // VRrs_5.146 // 
 iron:: aśuddha:: medic. properties 
 aśuddhalohaṃ na hitaṃ niṣevaṇād āyurbalaṃ kāntivināśi niścitam / 
 hṛdi prapīḍāṃ tanute hyapāṭavaṃ rujaṃ karotyeva viśodhya mārayet //
VRrs_5.147 // 
 kiṭṭāddaśaguṇaṃ muṇḍaṃ muṇḍāttīkṣṇaṃ śatonmitam / 
 tīkṣṇāllakṣaguṇaṃ kāntaṃ bhakṣaṇātkurute guṇān / 
 tasmāt kāntaṃ sadā sevyaṃ jarāmṛtyuharaṃ nṛṇām // VRrs_5.148 // 
 āyuṣpradātā balavīryakartā rogaprahartā madanasya kartā / 
 ayaḥsamānaṃ na hi kiṃcid anyadrasāyanaṃ śreṣṭhatamaṃ hi jantoḥ // VRrs_5.149
// 
 maṇḍūra:: preparation 
 akṣāṅgārairdhametkiṭṭaṃ lohajaṃ tadgavāṃ jalaiḥ / 
 secayedakṣapātrāntaḥ saptavāraṃ punaḥ punaḥ / 
 maṇḍūro+ayaṃ samākhyātaścūrṇaṃ ślakṣṇaṃ prayojayet // VRrs_5.150 // 
 maṇḍūra:: preparation 
 gomūtraistriphalā kvāthyā tatkvāthe secayecchanaiḥ / 
 lohakiṭṭaṃ susaṃtaptaṃ yāvajjīryati tatsvayam / 
 taccūrṇaṃ jāyate peṣyaṃ maṇḍūro+ayaṃ prayojayet // VRrs_5.151 // 
 muṇḍa:: maṇḍūra:: medic. properties 
 ye guṇā mārite muṇḍe te guṇā muṇḍakiṭṭake / 
 tasmātsarvatra maṇḍūraṃ rogaśāntyai prayojayet // VRrs_5.152 // 
 tin:: subtypes 
 khurakaṃ miśrakaṃ ceti dvividhaṃ vaṃgamucyate / 
 khuraṃ tatra guṇaiḥ śreṣṭhaṃ miśrakaṃ na hitaṃ matam // VRrs_5.153 // 
 
 
 Rasaratnasamuccayaṭīkā 
 na hitam iti // VRrsṬī_5.153;1 
 tatra nāgamiśraṇenāśuddhatvāt // VRrsṬī_5.153;2 
 
 
 khura:: mṛta:: parīkṣā 
 dhavalaṃ mṛtaṃ snigdhaṃ drutadrāvaṃ sagauravam / 
 
 
 Rasaratnasamuccayabodhinī 
 niḥśabdaṃ pattrībhūtamapi śabdarahitaṃ pattrībhūtaṃ raṅgāntaraṃ yathā
saśabdaṃ bhavati tathā na ityarthaḥ // VRrsBo_5.154ab;1 
 
 
 miśraka:: phys. properties 
 niḥśabdaṃ khuravaṃgaṃ syāt miśrakaṃ śyāmaśubhrakam // VRrs_5.154 // 
 tin:: medic. properties 
 vaṅgaṃ tiktoṣṇakaṃ rūkṣamīṣad vātaprakopanam / 
 mehaśleṣmāmayaghnaṃ ca medoghnaṃ kṛmināśanam // VRrs_5.155 // 
 khura:: śodhana 
 drāvayitvā niśāyukte kṣiptaṃ nirguṇḍikārase / 
 viśudhyati trivāreṇa khuravaṃgaṃ na saṃśayaḥ // VRrs_5.156 // 
 miśraka:: śodhana 
 amlatakravinikṣiptaṃ varṣābhūviṣatindubhiḥ / 
 kaṭphalāṃbugataṃ vaṃgaṃ dvitīyaṃ pariśudhyati // VRrs_5.157 // 
 metals:: śodhana 
 śudhyati nāgo vaṃgo ghoṣo ravirātape+api munisaṃkhyaiḥ / 
 nirguṇḍīrasasekaistanmūlarajaḥpravāpaiśca // VRrs_5.158 // 
 tin:: māraṇa 
 satālenārkadugdhena liptvā vaṃgadalāni ca / 
 bodhiciṃcātvacaḥ kṣārairdadyāllaghupuṭāni ca / 
 mardayitvā caredbhasma tadrasādiṣu śasyate // VRrs_5.159 // 
 tin:: māraṇa 
 pradrāvya kharpare vaṃgaṃ ṣoḍaśāṃśaṃ rasaṃ kṣipet / 
 
 
 Rasaratnasamuccayabodhinī 
 bhāradvājasya vanakārpāsyāḥ // VRrsBo_5.160ab;1 
 
 
 svalpasvalpālakaṃ dattvā bhāradvājasya kāṣṭhataḥ / 
 mardayitvā caredbhasma tadrasādiṣu śasyate // VRrs_5.160 // 
 tin:: māraṇa 
 palāśadravayuktena vaṃgapatraṃ pralepayet / 
 tālena puṭitaṃ paścānmriyate nātra saṃśayaḥ // VRrs_5.161 // 
 tin:: māraṇa 
 bhallātatailasaṃliptaṃ vaṃgaṃ vastreṇa veṣṭitam / 
 ciṃcāpippalapālāśakāṣṭhāgnau yāti pañcatām // VRrs_5.162 // 
 tin:: formulations 
 vaṃgabhasmasamaṃ kāntaṃ vyomabhasma ca tatsamam / 
 mardayetkanakāmbhobhirnimbapatrarasairapi // VRrs_5.163 // 
 dāḍimasya mayūrasya rasena ca pṛthak pṛthak / 
 bhūpālāvartabhasmātha vinikṣipya samāṃśakam // VRrs_5.164 // 
 gomūlakaśilādhātujalaiḥ samyagvimardayet / 
 tato guggulatoyena mardayitvā dināṣṭakam // VRrs_5.165 // 
 viśoṣya paricūrṇyātha samabhāgena yojayet / 
 ghṛṣṭaṃ bandhūkaniryāsair nākulībījacūrṇakaiḥ // VRrs_5.166 // 
 
 
 Rasaratnasamuccayabodhinī 
 nākulībījaṃ rāsnābījaṃ śālmalībījaṃ vā // VRrsBo_5.166;1 
 
 
 tataḥ kṣipetkaraṇḍāntarvidhāya paṭagālitam / 
 gotakrapiṣṭarajanīsāreṇa saha pāyayet // VRrs_5.167 // 
 caturbhir vallakaistulyaṃ ramyaṃ vaṃgarasāyanam / 
 niścitaṃ tena naśyanti mehā viṃśatibhedakāḥ // VRrs_5.168 // 
 śālayo mudgasūpaṃ ca navanītaṃ tilodbhavam / 
 paṭolaṃ tiktatuṇḍīraṃ takraṃ pathyāya śasyate // VRrs_5.169 // 
 lead:: śuddha:: parīkṣā 
 drutadrāvaṃ mahābhāraṃ chede kṛṣṇaṃ samujjvalam / 
 pūtigandhaṃ bahiḥ kṛṣṇaṃ śuddhaṃ sīsamato+anyathā // VRrs_5.170 // 
 lead:: medic. properties 
 atyuṣṇaṃ sīsakaṃ snigdhaṃ tiktaṃ vātakaphāpaham / 
 pramehatoyadoṣaghnaṃ dīpanaṃ cāmavātanut // VRrs_5.171 // 
 lead:: śodhana 
 sinduvārajaṭākauntīharidrācūrṇakaṃ kṣipet / 
 drute nāge+atha nirguṇḍyās trivāraṃ nikṣipedrase / 
 nāgaḥ śuddho bhavedevaṃ mūrchāsphoṭādi nācaret // VRrs_5.172 // 
 lead:: māraṇa 
 tiryagākāracullyāṃ tu tiryagvaktraṃ ghaṭaṃ nyaset / 
 taṃ ca vaktraṃ vinā sarvaṃ gopayedyatnato mṛdā // VRrs_5.173 // 
 bhṛṣṭayantrābhidhe tasmin pātre sīsaṃ vinikṣipet / 
 palaviṃśatikaṃ śuddhamadhastīvrānalaṃ kṣipet // VRrs_5.174 // 
 drute nāge kṣipetsūtaṃ śuddhaṃ karṣamitaṃ śubham / 
 gharṣayitvā kṣipetkṣāramekaikaṃ hi palaṃ palam // VRrs_5.175 // 
 arjunasyākṣavṛkṣasya mahārājagirerapi / 
 
 
 Rasaratnasamuccayabodhinī 
 mahārājagiriḥ śākaviśeṣaḥ rājaśākam itiyāvat sa tu laghusthūlabhedena
dvividhaḥ atra ca sthūlo grāhyaḥ // VRrsBo_5.176ab;1 
 
 
 dāḍimasya mayūrasya kṣiptvā kṣāraṃ pṛthak pṛthak // VRrs_5.176 // 
 evaṃ viṃśatirātrāṇi pacettīvreṇa vahninā / 
 vighaṭṭayandṛḍhaṃ dorbhyāṃ lohadarvyā prayatnataḥ // VRrs_5.177 // 
 raktaṃ tajjāyate bhasma kapotacchāyameva vā / 
 nāgaṃ doṣavinirmuktaṃ jāyate+atirasāyanam // VRrs_5.178 // 
 
 
 Rasaratnasamuccayabodhinī 
 atredaṃ kāryaṃ vakrākārāṃ cullīṃ kṛtvā tadupari ghaṭamekaṃ vakramukhaṃ kṛtvā
sthāpayet tato vaktramātraṃ vihāya kṛtsnaṃ ghaṭāvayavaṃ mṛllepenācchādayet
bhṛṣṭayantrākhye+asmin yantre viṃśatipalamānaṃ śuddhaṃ sīsakaṃ dattvā
tīvrottāpena dravīkuryāt tataḥ tasmin karṣapramāṇaṃ śodhitapāradaṃ prakṣipya
darvyā ghaṭṭayet miśrībhūte ca tasmin pratyekaṃ palamānaṃ arjunādīnāṃ kṣāraṃ
pṛthak pṛthak dattvā lauhadarvyā dṛḍhaṃ ghaṭṭayan tīvrāgninā viṃśatirātraṃ
pacet // VRrsBo_5.178;1 
 
 
 Rasaratnasamuccayaṭīkā 
 tiryagākārā tiraścīnā yā dīrghā cullī āhāḷa iti mahārāṣṭrabhāsāyāṃ prasiddhā
tasyāṃ ghaṭaṃ tiryagvaktram etādṛśaṃ ghaṭaṃ nyased adhiśrayet //
VRrsṬī_5.178;1 
 taṃ ghaṭaṃ ca vaktraṃ vinā bāhye samaṃ tato+aṅgulasthūlaṃ mṛdā gopayellepayet
// VRrsṬī_5.178;2 
 bhṛṣṭayantrākhye tasmin viṃśatipalamitaṃ sīsaṃ vinikṣipet //
VRrsṬī_5.178;3 
 tasmin drute sati ekakarṣaṃ śuddhasūtaṃ tatra kṣiptvā tato darvyā vighaṭṭya
itastataḥ saṃcālyaikībhūte satyarjunādīnāṃ pratyekaṃ kṣāraṃ palamitaṃ kṣipet
// VRrsṬī_5.178;4 
 tato dorbhyāṃ lohadarvyā vighaṭṭayaṃścālayan viṃśatirātraparyantaṃ tīvrāgninā
pacet // VRrsṬī_5.178;5 
 tena vidhinā nāgabhasma raktavarṇaṃ kapotacchāyaṃ kṛṣṇamiśraraktavarṇaṃ vā
bhavet // VRrsṬī_5.178;6 
 tāpasphoṭādikaratvarūpadoṣarahitaṃ bhasmībhūtaṃ nāgaṃ rasāyanaṃ bhavati //
VRrsṬī_5.178;7 
 
 
 lead:: māraṇa 
 hatamutthāpitaṃ sīsaṃ daśavāreṇa sidhyati / 
 tanmṛtaṃ sīsakaṃ sarvadoṣamuktaṃ rasāyanam // VRrs_5.179 // 
 lead:: māraṇa:: niruttha 
 aśvatthaciṃcātvagbhasma nāgasya caturaṃśataḥ / 
 kṣipennāgaṃ pacetpātre cālayellohacāṭunā // VRrs_5.180 // 
 
 
 Rasaratnasamuccayabodhinī 
 lohacāṭunā lohadarvyā // VRrsBo_5.180;1 
 
 
 yāmādbhasma taduddhṛtya bhasmatulyā manaḥśilā / 
 jambīrair āranālairvā piṣṭvā ruddhvā puṭe pacet // VRrs_5.181 // 
 svāṃgaśītaṃ punaḥ piṣṭvā viṃśatyaṃśaśilāyutam / 
 amlenaiva tu yāmaikaṃ pūrvavatpācayetpuṭe / 
 evaṃ ṣaṣṭipuṭaiḥ pakvo nāgaḥ syātsunirutthitaḥ // VRrs_5.182 // 
 lead:: māraṇa:: niruttha 
 śilayā ravidugdhena nāgapatrāṇi lepayet / 
 mārayetpuṭayogena nirutthaṃ jāyate tathā // VRrs_5.183 // 
 lead:: formulations 
 evaṃ nāgodbhavaṃ bhasma tāpyabhasmārdhabhāgikam / 
 pādaṃ pādaṃ kṣipedbhasma śulbasya vimalasya ca // VRrs_5.184 // 
 kāntābhrasattvayoś cāpi sphaṭikasya pṛthak pṛthak / 
 sarvamekatra saṃcūrṇya puṭettriphalavāriṇā // VRrs_5.185 // 
 triṃśadvanagiriṇḍaiśca triṃśadvāraṃ vicūrṇya tat / 
 vyoṣavellakacūrṇaiśca samāṃśaiḥ saha melayet // VRrs_5.186 // 
 madhvājyasahitaṃ hanti pralīḍhaṃ vallamātrayā / 
 aśītivātajānrogāndhanurvātaṃ viśeṣataḥ // VRrs_5.187 // 
 kapharogānaśeṣāṃśca mūtrarogāṃśca sarvaśaḥ / 
 śvāsaṃ kāsaṃ kṣayaṃ pāṇḍuṃ śvayathuṃ śītakajvaram // VRrs_5.188 // 
 grahaṇīmāmadoṣaṃ ca vahnimāndyaṃ sudurjaram / 
 sarvānudakadoṣāṃśca tattadrogānupānataḥ // VRrs_5.189 // 
 brass:: subtypes 
 rītikā kākatuṇḍī ca dvividhaṃ pittalaṃ bhavet // VRrs_5.190 // 
 
 
 Rasaratnasamuccayaṭīkā 
 tat pittalaṃ dvividham // VRrsṬī_5.190;1 
 rītikā kākatuṇḍī ceti bhedāt // VRrsṬī_5.190;2 
 tatra rītikāyā dvau bhedau // VRrsṬī_5.190;3 
 kiṃcittāmrābhā svarṇavarṇā ca // VRrsṬī_5.190;4 
 
 
 rītikā:: parīkṣā 
 saṃtāpya kāṃjike kṣiptā tāmrābhā rītikā matā // VRrs_5.191 // 
 kākatuṇḍī:: parīkṣā 
 evaṃ yā jāyate kṛṣṇā kākatuṇḍīti sā matā // VRrs_5.192 // 
 rītikā:: medic. properties 
 rītistiktarasā rūkṣā jantughnī sāsrapittanut / 
 pāṇḍukuṣṭhaharā yogātsoṣṇavīryā ca śītalā // VRrs_5.193 // 
 kākatuṇḍī:: medic. properties 
 kākatuṇḍī gatasnehā tiktoṣṇā kaphapittanut / 
 yakṛtplīhaharā śītavīryā ca parikīrtitā // VRrs_5.194 // 
 brass:: rīti:: phys. properties 
 gurvī mṛdvī ca pītābhā sārāṅgī tāḍanakṣamā / 
 susnigdhā masṛṇāṅgī ca rītiretādṛśī śubhā // VRrs_5.195 // 
 
 
 Rasaratnasamuccayabodhinī 
 barbarā adhamā ityarthaḥ // VRrsBo_5.195;1 
 
 
 rīti:: parīkṣā:: bad quality 
 pāṇḍupītā kharā rūkṣā barbarā tāḍanākṣamā / 
 pūtigandhā tathā laghvī rītirneṣṭā rasādiṣu // VRrs_5.196 // 
 rīti:: śodhana 
 taptvā kṣiptvā ca nirguṇḍīrase śyāmārajo+anvite / 
 
 
 Rasaratnasamuccayabodhinī 
 śyāmārajo+anvite haridrācūrṇasaṃyute // VRrsBo_5.197ab;1 
 
 
 pañcavāreṇa saṃśuddhiṃ rītirāyāti niścitam // VRrs_5.197 // 
 rīti:: māraṇa 
 nimbūrasaśilāgandhaveṣṭitā puṭitāṣṭadhā / 
 rītirāyāti bhasmatvaṃ tato yojyā yathāyatham // VRrs_5.198 // 
 rīti:: māraṇa 
 tāmravanmāraṇaṃ tasyāḥ kṛtvā sarvatra yojayet // VRrs_5.199 // 
 brass:: pittalarasāyana 
 mṛtārakūṭakaṃ kāntaṃ vyomasattvaṃ ca māritam / 
 trayaṃ samāṃśakaṃ tulyaṃ vyoṣaṃ jantughnasaṃyutam // VRrs_5.200 // 
 brahmabījājamodāgnibhallātatilasaṃyutam / 
 
 
 Rasaratnasamuccayabodhinī 
 ajamodā yamānī antaḥparimārjanakatvāt // VRrsBo_5.201ab;1 
 
 
 sevitaṃ niṣkamātraṃ hi jantughnaṃ kuṣṭhanāśanam / 
 viśeṣācchvetakuṣṭhaghnaṃ dīpanaṃ pācanaṃ hitam // VRrs_5.201 // 
 brass:: drāvaṇa 
 suvarṇarītikācūrṇaṃ bhakṣitaṃ veṣṭitaṃ punaḥ / 
 chāgena kṛṣṇavarṇena mattena taruṇena ca // VRrs_5.202 // 
 talliptaṃ kharpare dagdhaṃ drutiṃ muñcati śobhanām / 
 caturdaśalasadvarṇasuvarṇasadṛśachaviḥ / 
 dehalohakarī proktā yuktā rasarasāyane // VRrs_5.203 // 
 bronze:: production 
 aṣṭabhāgena tāmreṇa dvibhāgakhurakeṇa ca / 
 vidrutena bhavetkāṃsyaṃ tatsaurāṣṭrabhavaṃ śubham // VRrs_5.204 // 
 bronze:: parīkṣā:: good quality 
 tīkṣṇaśabdaṃ mṛdu snigdhamīṣacchyāmalaśubhrakam / 
 nirmalaṃ dāharaktaṃ ca ṣoḍhā kāṃsyaṃ praśasyate // VRrs_5.205 // 
 bronze:: parīkṣā:: bad quality 
 tatpītaṃ dahane tāmraṃ kharaṃ rūkṣaṃ ghanāsaham / 
 mandanādaṃ gatajyotiḥ saptadhā kāṃsyamutsṛjet // VRrs_5.206 // 
 bronze:: medic. properties 
 kāṃsyaṃ laghu ca tiktoṣṇaṃ lekhanaṃ dṛkprasādanam / 
 kṛmikuṣṭhaharaṃ vātapittaghnaṃ dīpanaṃ hitam // VRrs_5.207 // 
 ghṛtamekaṃ vinā cānyatsarvaṃ kāṃsyagataṃ nṛṇām / 
 bhuktamārogyasukhadaṃ hitaṃ sātmyakaraṃ tathā // VRrs_5.208 // 
 bronze:: śodhana 
 taptaṃ kāṃsyaṃ gavāṃ mūtre vāpitaṃ pariśudhyati // VRrs_5.209 // 
 bronze:: māraṇa:: niruttha 
 mriyate gandhatālābhyāṃ nirutthaṃ pañcabhiḥ puṭaiḥ // VRrs_5.210 // 
 bronze:: māraṇa 
 trikṣāraṃ pañcalavaṇaṃ saptadhāmlena bhāvayet / 
 
 
 Rasaratnasamuccayabodhinī 
 ārakūṭaṃ pittalam // VRrsBo_5.210;1 
 
 
 kāṃsyārakūṭapatrāṇi tena kalkena lepayet / 
 ruddhvā gajapuṭe pakvaṃ śuddhabhasmatvamāpnuyāt // VRrs_5.211 // 
 vartaloha 
 kāṃsyārkarītilohāhijātaṃ tadvartalohakam / 
 tadeva pañcalohākhyaṃ lohavidbhirudāhṛtam // VRrs_5.212 // 
 vartaloha:: medic. properties 
 himāmlaṃ kaṭukaṃ rūkṣaṃ kaphapittavināśanam / 
 rucyaṃ tvacyaṃ kṛmighnaṃ ca netryaṃ malaviśodhanam // VRrs_5.213 // 
 tadbhāṇḍe sādhitaṃ sarvam annavyañjanasūpakam / 
 amlena varjitaṃ cātidīpanaṃ pācanaṃ hitam // VRrs_5.214 // 
 vartaloha:: śodhana 
 drutamaśvajale kṣiptaṃ vartalohaṃ viśudhyati // VRrs_5.215 // 
 vartaloha:: māraṇa 
 mriyate gandhatālābhyāṃ puṭitaṃ vartalohakam / 
 teṣu teṣviha yogeṣu yojanīyaṃ yathāvidhi // VRrs_5.216 // 
 mercury:: preparation with mahārasas etc. 
 jātimadbhirviśuddhaiśca vidhinā parisādhitaiḥ / 
 rasoparasalohādyaiḥ sūtaḥ sidhyati nānyathā // VRrs_5.217 // 
 ratnāni lohāni varāṭaśuktipāṣāṇajātaṃ khuraśṛṅgaśalyam / 
 mahārasādyeṣu kaṭhoradehaṃ bhasmīkṛtaṃ syāt khalu sūtayogyam // VRrs_5.218
// 
 bhūnāga:: sattva 
 vajrāṇāṃ drāvaṇārthāya sattvaṃ bhūnāgajaṃ bruve / 
 tadeva paramaṃ tejaḥ sūtarājendravajrayoḥ // VRrs_5.219 // 
 dhautabhūnāgasambhūtaṃ mardayedbhṛṃgajadravaiḥ / 
 nimbūdravaiśca nirguṇḍyāḥ svarasaistridinaṃ pṛthak // VRrs_5.220 // 
 taddrāvaṇagaṇopetaṃ saṃmardya vaṭakīkṛtam / 
 nirudhya dṛḍhamūṣāyāṃ dvidaṇḍaṃ pradhamed dṛḍham // VRrs_5.221 // 
 svataḥśītaṃ samāhṛtya paṭṭake viniveśya tat / 
 ravakān rājikātulyān reṇūn atibharānvitān // VRrs_5.222 // 
 dvādaśāṃśārkasaṃyuktāndhamitvā ravakānharet / 
 prakṣālya ravakānāśu samādāya prayatnataḥ // VRrs_5.223 // 
 vajrādidrāvaṇaṃ tena prakurvīta yathepsitam / 
 kharasattvam idaṃ proktaṃ rasāyanamanuttamam / 
 dvitrimūṣāsu caikasyāṃ sattvaṃ bhavati niścitam // VRrs_5.224 // 
 bhūnāga:: sattva 
 bhujaṅgamānupādāya catuṣprasthasamanvitān / 
 suvarṇarūpyatāmrāyaskāṃtasaṃbhūtibhūmijān // VRrs_5.225 // 
 prakṣālya rajanītoyaiḥ śītalaiśca jalairapi / 
 upoṣitaṃ mayūraṃ vā śūraṃ vā caraṇāyudham // VRrs_5.226 // 
 krameṇa cārayitvātha tadviṣṭhāṃ samupāharet / 
 kṣārāmlaiḥ saha saṃpeṣya viśoṣya ca kharātape // VRrs_5.227 // 
 tataḥ kharparake kṣiptvā bharjayitvā maṣīṃ caret / 
 maṣīṃ drāvaṇavargeṇa saṃyuktāṃ saṃpramarditām // VRrs_5.228 // 
 nirudhya koṣṭhikāmadhye pradhamed ghaṭikādvayam / 
 
 
 Rasaratnasamuccayabodhinī 
 khoṭaṃ rasajāraṇabandhanadravyaviśeṣaṃ bhūnāgasattvasya rasajārakatvāt atra
khoṭaśabdena ravakareṇurūpaṃ bhūnāgasattvaṃ bodhyam // VRrsBo_5.229ab;1 
 
 
 śītalībhūtamūṣāyāḥ khoṭamāhṛtya peṣayet // VRrs_5.229 // 
 prakṣālya ravakānsūkṣmānsamādāya prayatnataḥ / 
 suvarṇamānavad dhmātvā ravaṃ kṛtvā niyojayet // VRrs_5.230 // 
 bhūnāga:: mudrikā (?) 
 bhūnāgodbhavasattvamuttamamidaṃ śrīsomadevoditaṃ dattaṃ pādamitaṃ
dviśāṇakanakenaikaṃ gatenormikām / 
 taddhautāmbuvilepitaṃ sthiracarodbhūtaṃ viṣaṃ netraruk śūlaṃ mūlagadaṃ ca
karṇajarujo hanyāt prasūtigraham // VRrs_5.231 // 
 tailapātana 
 mūlānyuttaravāruṇyā jarjarīkṛtya kāṃjike / 
 kṣipedaṅkollabījānāṃ peśikāṃ jarjarīkṛtām / 
 tattailaṃ ghṛtavatstyānaṃ grāhyaṃ tattu yathāvidhi // VRrs_5.232 // 
 
 
 Rasaratnasamuccayabodhinī 
 peṭakārī jyotiṣmatī // VRrsBo_5.232;1 
 
 
 tailapātana 
 saṃpeṣyottaravāruṇyāḥ peṭakāryā dalānyatha / 
 kāñjikena tatastena kalkena parimardayet // VRrs_5.233 // 
 rajaścāṅkollabījānāṃ tadbaddhvā viralāmbare / 
 tadvilambyātape tīvre tasyādhaścaṣakaṃ nyaset / 
 tasminnipatitaṃ tailamādeyaṃ śvitranāśanam // VRrs_5.234 // 
 taila:: pātana 
 aṅkollabījasambhūtaṃ cūrṇaṃ saṃmardya kāñjikaiḥ / 
 ekarātroṣitaṃ tattu piṇḍīkṛtya tataḥ param // VRrs_5.235 // 
 svedayetkanduke yantre ghaṭikādvitayaṃ tataḥ / 
 tāṃ ca piṇḍīṃ dṛḍhe vastre baddhvā niṣpīḍya kāṣṭhataḥ // VRrs_5.236 // 
 adhaḥpātrasthitaṃ tailaṃ samāhṛtya niyojayet / 
 evaṃ kandukayantreṇa sarvatailānyupāharet // VRrs_5.237 // 
 
 
 Rasaratnasamuccayabodhinī 
 kākatuṇḍī śvetaguñjā // VRrsBo_5.237;1 
 
 
 aṅkolasyāpi tailaṃ syātkākatuṇḍyā samūlayā // VRrs_5.238 // 
 
 
 Rasaratnasamuccayabodhinī 
 vākucī somarājī // VRrsBo_5.238;1 
 devadālī hastighoṣakaḥ // VRrsBo_5.238;2 
 
 
 Rasaratnasamuccayabodhinī 
 karkoṭī karkoṭakaṃ kāṃkola iti bhāṣā // VRrsBo_5.238;1 
 
 
 taila:: pātana 
 vākucidevadālyośca karkoṭīmūlato bhavet // VRrs_5.239 // 
 taila:: viṣamuṣṭi 
 apāmārgakaṣāyeṇa tailaṃ syādviṣamuṣṭijam // VRrs_5.240 // 
 taila:: jaipāla 
 mūlakvāthaiḥ kumāryāśca tailaṃ jaipālajaṃ haret // VRrs_5.241 // 
 taila:: vākucī 
 kvāthai raktāpāmārgasya vākucītailamāharet // VRrs_5.242 // 
 taila:: pātana 
 kṛṣṇāyāḥ kākatuṇḍyāśca bījacūrṇāni kārayet / 
 kāntapāṣāṇacūrṇaṃ ca ekīkṛtya nirodhayet / 
 dhānyarāśigataṃ paścāduddhṛtya tailamāharet // VRrs_5.243 // 
 
 
 
Adhyāya 6
 
 rasaśāstrāṇi sarvāṇi samālocya yathākramam / 
 sādhakānāṃ hitārthāya prakaṭīkriyate +adhunā // VRrs_6.1 // 
 na krameṇa vinā śāstraṃ na śāstreṇa vinā kramaḥ / 
 śāstraṃ kramayutaṃ jñātvā yaḥ karoti sa siddhibhāk // VRrs_6.2 // 
 ācāryo jñānavāndakṣo rasaśāstraviśāradaḥ / 
 mantrasiddho mahāvīro niścalaśivavatsalaḥ // VRrs_6.3 // 
 devībhaktaḥ sadā dhīro devatāyāgatatparaḥ / 
 sarvāmnāyaviśeṣajñaḥ kuśalo rasakarmaṇi / 
 evaṃ lakṣaṇasaṃyukto rasavidyāgurur bhavet // VRrs_6.4 // 
 gurubhaktāḥ sadācārāḥ satyavanto dṛḍhavratāḥ / 
 nirālasyāḥ svadharmajñāḥ sadājñāparipālakāḥ // VRrs_6.5 // 
 dambhamātsaryanirmuktāḥ kulācāreṣu dīkṣitāḥ / 
 atyantasādhakāḥ śāntā mantrārādhanatatparāḥ / 
 ityevaṃ lakṣaṇairyuktāḥ śiṣyāḥ syuḥ sūtasiddhaye // VRrs_6.6 // 
 sahāyāḥ sodyamāstatra yathā śiṣyāstato+adhikāḥ / 
 kulīnāḥ svāmibhaktāśca kartavyā rasakarmaṇi // VRrs_6.7 // 
 nāstikā ye durācārāścumbakā guruto+aparāt / 
 vidyāṃ grahītumicchati cauryacchadmakhalotsavāt // VRrs_6.8 // 
 na teṣāṃ sidhyate kiṃcin maṇimantrauṣadhādikam / 
 kurvanti yadi mohena nāśayanti svakaṃ dhanam / 
 iha loke sukhaṃ nāsti paraloke tathaiva ca // VRrs_6.9 // 
 tasmād bhaktibalādeva saṃtuṣyati yadā guruḥ / 
 tadā śiṣyeṇa sā grāhyā rasavidyātmasiddhaye / 
 hastamastakayogena varaṃ labdhvā susādhayet // VRrs_6.10 // 
 ātaṅkarahite deśe dharmarājye manorame / 
 umāmaheśvaropete samṛddhe nagare śubhe // VRrs_6.11 // 
 kartavyaṃ sādhanaṃ tatra rasarājasya dhīmatā / 
 atyantopavane ramye caturdvāropaśobhite // VRrs_6.12 // 
 tatra śālā prakartavyā suvistīrṇā manoramā / 
 samyagvātāyanopetā divyacitrair vicitritā // VRrs_6.13 // 
 tatsamīpe same dīpte kartavyaṃ rasamaṇḍapam / 
 atiguptaṃ suvistīrṇaṃ kapāṭārgalaśobhitam // VRrs_6.14 // 
 dhvajachattravitānāḍhyaṃ puṣpamālāvilambitam / 
 bherīkāhalaghaṇṭādiśṛṅgīnādāvanāditam // VRrs_6.15 // 
 bhūḥ samā tatra kartavyā sudṛḍhā darpaṇopamā / 
 tanmadhye vedikā ramyā kartavyā lakṣaṇānvitā // VRrs_6.16 // 
 niṣkatrayaṃ hemapattraṃ rasendraṃ navaniṣkakam / 
 amlena mardayed yāmaṃ tena liṅgaṃ tu kārayet // VRrs_6.17 // 
 dolāyantre sāranāle jambīrasthaṃ dinaṃ pacet / 
 talliṅgaṃ pūjayettatra suśubhairupacārakaiḥ // VRrs_6.18 // 
 liṅgakoṭisahasrasya yatphalaṃ samyagarcanāt / 
 tatphalaṃ koṭiguṇitaṃ rasaliṅgārcanādbhavet // VRrs_6.19 // 
 brahmahatyāsahasrāṇi gohatyāścāyutāni hi / 
 tatkṣaṇādvilayaṃ yānti rasaliṅgasya darśanāt // VRrs_6.20 // 
 sparśanātprāpyate muktiriti satyaṃ śivoditam / 
 āgneyyāṃ śrīghoreṇa mantrarājena cārcayet // VRrs_6.21 // 
 aṣṭādaśabhujaṃ śubhraṃ pañcavaktraṃ trilocanam / 
 pretārūḍhaṃ nīlakaṇṭhaṃ rasaliṅgaṃ vicintayet // VRrs_6.22 // 
 tasyotsaṅge mahādevīmekavaktrāṃ caturbhujām / 
 akṣamālāṅkuśaṃ dakṣe vāme pāśābhayaṃ śubham / 
 dadhatīṃ taptahemābhāṃ pītavastrāṃ vibhāvayet // VRrs_6.23 // 
 vāṅmayī śrīḥ kāmarājaśaktibījaṃ rasāṅkuśāyai namo dvādaśārṇaiṣā jñeyā vidyā
rasāṅkuśā // VRrs_6.24 // 
 anayā pūjayeddevīṃ gandhapuṣpākṣatādibhiḥ / 
 nandībhṛṅgīmahākālakulīrān pūrvadikkramāt / 
 pūjayen nāmamantraiś ca praṇavādinamo+antakaiḥ // VRrs_6.25 // 
 eva nityārcanaṃ tatra kartavyaṃ rasasiddhaye // VRrs_6.26 // 
 rasavidyā śivenoktā dātavyā sādhakāya vai / 
 yathoktena vidhānena guruṇā muditātmanā // VRrs_6.27 // 
 sumuhūrte sunakṣatre candratārābalānvite / 
 kalaśaṃ toyasampūrṇaṃ hemaratnaphalairyutam // VRrs_6.28 // 
 sthāpayed rasaliṅgāgre divyavastreṇa veṣṭitam / 
 gandhapuṣpākṣatair dhūpair naivedyaiśca supūjayet // VRrs_6.29 // 
 pūjānte havanaṃ kuryādyonikuṇḍe sulakṣaṇe / 
 tilājyaiḥ pāyasaiḥ puṣpaiḥ śatapuṣpādikaiḥ pṛthak // VRrs_6.30 // 
 aghoreṇa rasāṅkuśyā homānte śiṣyamāhvayet / 
 kālinīśaktisaṃyuktaṃ rasasiddhiparāyaṇam // VRrs_6.31 // 
 yasyāstu kuñcitāḥ keśāḥ śyāmā yā padmalocanā / 
 surūpā taruṇī bhinnā vistīrṇajaghanā śubhā // VRrs_6.32 // 
 saṃkīrṇahṛdayā pīnastanabhāreṇa namritā / 
 cumbanāliṅgasparśakomalā mṛdubhāṣiṇī // VRrs_6.33 // 
 aśvatthapattrasadṛśayonideśasuśobhitā / 
 kṛṣṇapakṣe puṣpavatī sā nārī kālinī smṛtā / 
 rasabandhe prayoge ca uttamā sā rasāyane // VRrs_6.34 // 
 tadabhāve surūpā tu yā kācit taruṇāṅganā / 
 tasyā deyaṃ trisaptāhaṃ gandhakaṃ ghṛtasaṃyutam / 
 karṣaikaikaṃ prabhāte tu sā bhavetkālinīsamā // VRrs_6.35 // 
 evaṃ śaktiyuto yo +asau dīkṣayet taṃ gurūttamaḥ / 
 susnātam abhiṣiñceta mantreṇa kalaśodakaiḥ // VRrs_6.36 // 
 aghorāmaṅkuśīṃ vidyāṃ dadhyācchiṣyāya sadguruḥ / 
 yathāśaktyā suśiṣyeṇa dātavyā gurudakṣiṇā // VRrs_6.37 // 
 athājñayā gurormantraṃ lakṣaṃ lakṣaṃ pṛthagjapet / 
 oṃ hrāṃ hrīṃ hrūṃ adyoratara prasphuṭa 2 prakaṭa 2 kaha 2 śamaya 2 jāta 2
daha 2 pātaya 2 oṃ hrīṃ hraiṃ hrauṃ hrūṃ aghorāya phaṭ imam aghoramantraṃ tu
auṃ kāmarājaśaktibījarasāṅkuśāyai ājñayā vidyāṃ rasāṅkuśām / 
 anayā pūjayeddevīṃ śaktim aṅkuśavidyayā // VRrs_6.38 // 
 daśāṃśaṃ juhuyātkuṇḍe trikoṇe hastamātrake / 
 jātipuṣpaṃ trimadhvaktaṃ pūrṇānte kanyakārcanam // VRrs_6.39 // 
 kṛtvātha praviśecchālāṃ śuddhāṃ liptāṃ savedikām / 
 ṣaṭkoṇaṃ maṇḍalaṃ tatra sindūreṇa dvihastakam // VRrs_6.40 // 
 vedikāyāṃ likhetsamyak tadbahiś cāṣṭapattrakam / 
 kamalaṃ caturasraṃ ca caturdvāraiḥ suśobhitam // VRrs_6.41 // 
 karṇikāyāṃ nyaset khallaṃ lohajaṃ svarṇalekhitam / 
 tanmadhye rasarājaṃ tu palānāṃ śatamātrakam / 
 pañcāśatpañcaviṃśad vā pūjayed rasaliṅgavat // VRrs_6.42 // 
 vajravaikrāntavajrābhrakāntapāṣāṇaṭaṅkaṇam / 
 bhūnāgaḥ śaktayaścaitāḥ ṣaṭkoṇe pūjayet kramāt // VRrs_6.43 // 
 uparasa 
 gandhatālakakāsīsaśilākaṅkuṣṭhabhūṣaṇam / 
 rājāvarto gairikaṃ ca khyātā uparasā amī / 
 pūjyā aṣṭadaleṣvete pūrvādīśānagaṃ kramāt // VRrs_6.44 // 
 mahārasa 
 rasakaṃ vimalā tāpyaṃ capalā tuttham añjanam / 
 hiṅgulaṃ sasyakaṃ caiva khyātā ete mahārasāḥ / 
 pūrvādīśānaparyantaṃ pattrāgreṣu prapūjayet // VRrs_6.45 // 
 pūrvadvāre svarṇaraupye dakṣiṇe tāmrasīsake / 
 paścime vaṅgakāntau ca uttare muṇḍatīkṣṇake / 
 sarvametad aghoreṇa pūjayed aṅkuśānvitam // VRrs_6.46 // 
 viḍaṃ kāñjikayantrāṇi kṣāramṛllavaṇāni ca / 
 koṣṭhī mūṣā vaṅkanālatuṣāṅgāravanopalāḥ // VRrs_6.47 // 
 bhastrikā daṇḍikānekā śilā khalvānyulūkhalam / 
 svarṇakāropakaraṇaṃ samastatulanāni ca // VRrs_6.48 // 
 mṛtkāṣṭhatāmralohotthapātrāṇi vividhāni ca / 
 divyauṣadhīnāṃ vargāśca rañjakasnehanāni ca / 
 etāni dvārabāhye tu mūlamantreṇa pūjayet // VRrs_6.49 // 
 vāṅmāyā hrīṃ tataḥ kṣeṃ ca kṣmaśca pañcākṣaro manuḥ / 
 anena mantreṇa bhairavaṃ tatra pūjayet / 
 sarveṣāṃ rasasiddhānāṃ nāma saṃkīrtayet tadā // VRrs_6.50 // 
 vyālācāryaś candrasenaḥ subuddhirnaravāhanaḥ / 
 nāgārjuno ratnaghoṣaḥ surānando yaśodhanaḥ // VRrs_6.51 // 
 indraśca māṇḍavyaścarpaṭī śūrasenakaḥ / 
 āgamo nāgabuddhiś ca khaṇḍaḥ kāpāliko mataḥ // VRrs_6.52 // 
 kāmāris tāntrikaḥ śambhur laṅkālampaṭaśāradau / 
 bāṇāsuro muniśreṣṭho govindaḥ kapilo baliḥ // VRrs_6.53 // 
 ete sarve tu sūtendrā rasasiddhā mahābalāḥ / 
 caranti sarvalokeṣu nityā bhogaparāyaṇāḥ // VRrs_6.54 // 
 saptaviṃśatisaṃkhyākā rasasiddhipradāyakāḥ / 
 vaidyāḥ pūjyāḥ prayatnena tataḥ kuryādrasārcanam // VRrs_6.55 // 
 harṣayandvijadevānāṃ tarpayediṣṭadevatāḥ / 
 kumārīyoginīyogīśvarānmelakasādhakān / 
 tarpayet pūjayed bhaktyā yathāśaktyanusārataḥ // VRrs_6.56 // 
 ityevaṃ sarvasambhārayuktaṃ kuryādrasotsavam / 
 sarvavighnapraśāntyarthaṃ sarvepsitaphalapradam // VRrs_6.57 // 
 anyathā yo vimūḍhātmā mantradīkṣākramādvinā / 
 kartumicchati sūtasya sādhanaṃ guruvarjitaḥ // VRrs_6.58 // 
 nāsau siddhimavāpnoti yatnakoṭiśatairapi / 
 tasmātsarvaprayatnena śāstroktāṃ kārayetkriyām // VRrs_6.59 // 
 samyaksādhanasodyamā guruyutā rājājñayālaṃkṛtā nānākarmaparāṅmukhā rasaparāś
cāḍhyā janaiścārthitāḥ / 
 mātrāyantrasupākakarmakuśalāḥ sarvauṣadhe kovidāḥ teṣāṃ sidhyati nānyathā
vidhibalācchrīpāradaḥ pāradaḥ // VRrs_6.60 // 
 rasaśāstraṃ pradātavyaṃ viprāṇāṃ dharmahetave / 
 rājñe vaiśyāya vṛddhyarthaṃ dāsyārtham itarasya ca // VRrs_6.61 // 
 gurau tuṣṭe śivastuṣyecchive tuṣṭe rasastathā / 
 rase tuṣṭe kriyāḥ sarvāḥ sidhyantyeva na saṃśayaḥ // VRrs_6.62 // 
 rasavidyā dṛḍhaṃ gopyā māturguhyamiva dhruvam / 
 bhaved vīryavatī guptā nirvīryā ca prakāśanāt // VRrs_6.63 // 
 na rogividitaṃ kāryaṃ bahubhirviditaṃ tathā / 
 rogiṇāṃ bahubhirjñātaṃ bhavennirvīryam auṣadham // VRrs_6.64 // 
 
 
 
Adhyāya 7
 
 rasaśālāṃ prakurvīta sarvabādhāvivarjite / 
 sarvauṣadhimaye deśe ramye kūpasamanvite // VRrs_7.1 // 
 yakṣatryakṣasahasrākṣadigvibhāge suśobhane / 
 nānopakaraṇopetāṃ prākāreṇa suśobhitām // VRrs_7.2 // 
 śālāyāḥ pūrvadigbhāge sthāpayed rasabhairavam / 
 vahnikarmāṇi cāgneye yāmye pāṣāṇakarma ca // VRrs_7.3 // 
 nairṛtye śastrakarmāṇi vāruṇe kṣālanādikam / 
 śoṣaṇaṃ vāyukoṇe ca vedhakarmottare tathā / 
 sthāpanaṃ siddhavastūnāṃ prakuryād īśakoṇake // VRrs_7.4 // 
 padārthasaṃgrahaḥ kāryo rasasādhanahetukaḥ / 
 sattvapātanakoṣṭhīṃ ca jharatkoṣṭhīṃ suśobhanām // VRrs_7.5 // 
 bhūmikoṣṭhīṃ calatkoṣṭhīṃ jaladroṇyo +apyanekaśaḥ / 
 bhastrikāyugalaṃ tadvannalike vaṃśalohayoḥ // VRrs_7.6 // 
 
 
 Rasaratnasamuccayaṭīkā 
 svarṇādimayyaḥ kuṇḍyo vartulapātrāṇi // VRrsṬī_7.6;1 
 
 
 svarṇāyoghoṣaśulvāśmakuṇḍyaś carmakṛtāṃ tathā / 
 karaṇāni vicitrāṇi dravyāṇyapi samāharet // VRrs_7.7 // 
 kaṇḍaṇī peṣaṇī svalpā droṇīrūpāśca vartulāḥ / 
 āyasāstaptakhallāśca mardakāśca tathāvidhāḥ // VRrs_7.8 // 
 sūkṣmacchidrasahasrāḍhyā dravyagālanahetave / 
 
 
 Rasaratnasamuccayaṭīkā 
 kaṭatrāṇi kaṣāyitacarmakhaṇḍāni // VRrsṬī_7.9ab;1 
 
 
 cālanī ca kaṭatrāṇi śalākā hi ca kuṇḍalī // VRrs_7.9 // 
 sieve 
 cālanī trividhā proktā tatsvarūpaṃ ca kathyate / 
 vaiṇavībhiḥ śalākābhirnirmitā grathitā guṇaiḥ / 
 kīrtitā sā sadā sthūladravyāṇāṃ gālane hitā // VRrs_7.10 // 
 
 
 Rasaratnasamuccayaṭīkā 
 iyaṃ catuṣkoṇā dīrghacālanī // VRrsṬī_7.10;1 
 tatra dīrghāḥ śalākāstiraścīnāśca vaṃśamayyaś catuṣkoṇakāṣṭhapaṭṭikāchidreṣu
bahirnirgatāgrāḥ sūtrabaddhāḥ kāryāḥ // VRrsṬī_7.10;2 
 
 
 sieve:: v.2 
 cūrṇacālanahetośca cālanyanyāpi vaṃśajā // VRrs_7.11 // 
 karṇikārasya śālmalyā harijātasya kambayā / 
 caturaṅgulavistārayuktayā nirmitā śubhā // VRrs_7.12 // 
 sieve:: kuṇḍalī 
 kuṇḍalyaratnivistārā chāgacarmābhiveṣṭitā / 
 vājivālāmbarānaddhatalā cālanikā parā / 
 tayā pracālanaṃ kuryāddhartuṃ sūkṣmataraṃ rajaḥ // VRrs_7.13 // 
 
 
 Rasaratnasamuccayaṭīkā 
 kuṇḍalīṃ kuṇḍalākārāṃ vartulāṃ tṛtīyāṃ cālanīṃ vidadhyāt // VRrsṬī_7.13;1 
 vājivālā aśvapucchakeśāḥ // VRrsṬī_7.13;2 
 ambaraṃ vastram // VRrsṬī_7.13;3 
 tadanyatareṇānaddhatalā baddhatalā // VRrsṬī_7.13;4 
 
 
 Rasaratnasamuccayabodhinī 
 kuṇḍalī cālanyā veṣṭanī // VRrsBo_7.13;1 
 aratnivistārā prasāritakaniṣṭhāṅgulibaddhamuṣṭihastapramāṇāyatā
caturaṅgulavistṛtakarṇikārādivalkalanirmitā aratnivistāraveṣṭanī yuktā
chāgacarmamaṇḍitā aśvapucchakeśasūkṣmavastraracitataladeśā
sūkṣmataradravyacālanārtham aparavidhā cālanītyarthaḥ // VRrsBo_7.13;2 
 
 
 mūṣāmṛttuṣakārpāsavanopalakapiṣṭakam / 
 trividhaṃ bheṣajaṃ dhātujīvamūlamayaṃ tathā / 
 
 
 Rasaratnasamuccayabodhinī 
 śarkarā vālukā // VRrsBo_7.14a-d;1 
 
 
 Rasaratnasamuccayaṭīkā 
 śarkarā atikṣudrapāṣāṇaravakāḥ // VRrsṬī_7.14a-d;1 
 tadapekṣayā sthūlāḥ śvetāḥ kaṇāḥ sitopalāḥ // VRrsṬī_7.14a-d;2 
 śarkarāśabdena vālukāpi grāhyā // VRrsṬī_7.14a-d;3 
 
 
 śikhitra, śarkarā 
 śikhitrā govaraṃ caiva śarkarā ca sitopalā // VRrs_7.14 // 
 
 
 Rasaratnasamuccayabodhinī 
 sitopalā kaṭhinī phulakaḍī iti bhāṣā // VRrsBo_7.14;1 
 
 
 charcoal 
 śikhitrāḥ pāvakocchiṣṭā aṅgārāḥ kokilā matāḥ // VRrs_7.15 // 
 
 
 Rasaratnasamuccayaṭīkā 
 dagdhakāṣṭhakaṭhinakhaṇḍānāmeva śikhitrasaṃjñā kokilasaṃjñā ca //
VRrsṬī_7.15;1 
 saṃprati teṣāṃ sāmānyam avāntarabhedaṃ cāha śikhitrā iti // VRrsṬī_7.15;2 
 pāvakena vahninā bhuktvā ucchiṣṭāḥ parityaktā aṅgārāḥ śikhitrāḥ kokilāśca
matāḥ // VRrsṬī_7.15;3 
 viśeṣastvittham vahninā bhuktvā svayaṃ tyaktāḥ śikhitrā haṭhāt
pratikūlavāyudhūlikṣepamṛttikādinipīḍanādinā yatnena vahnito viyojitā
aṅgārāḥ kokilā matā iti ceti // VRrsṬī_7.15;4 
 te prajvalitā jalena vinā nirvāṇāḥ kṛtā vahnimuktāḥ kṛtāḥ //
VRrsṬī_7.15;5 
 
 
 charcoal:: kokila 
 kokilāś cetitāṅgārā nirvāṇāḥ payasā vinā // VRrs_7.16 // 
 
 
 Rasaratnasamuccayabodhinī 
 śikhitralakṣaṇe kokilā uktāḥ ataḥ kokilāśabdasyārtham āha kokilā iti //
VRrsBo_7.16;1 
 cetitāṅgārāḥ taptāṅgārāḥ payaso vinā svayaṃ nirvāṇāḥ śāntāḥ cet te aṅgārāḥ
kokilāḥ matāḥ kokilāḥ kaylā iti bhāṣā // VRrsBo_7.16;2 
 
 
 dried cowdung 
 piṣṭakaṃ chagaṇaṃ chāṇam upalaṃ cotpalaṃ tathā / 
 giriṇḍopalasāṭhī ca saṃśuṣkacchagaṇābhidhāḥ // VRrs_7.17 // 
 
 
 Rasaratnasamuccayabodhinī 
 caṣakaṃ pānapātraṃ vāṭī glās iti prasiddham // VRrsBo_7.17;1 
 
 
 kācāyomṛdvarāṭānāṃ kūpikā caṣakāni ca // VRrs_7.18 // 
 bottle 
 kūpikā kupikā siddhā golā caiva giriṇḍikā // VRrs_7.19 // 
 caṣakaparyāyāḥ 
 caṣakaṃ ca kaṭorī ca vāṭikā khārikā tathā / 
 kañcolī grāhikā ceti nāmānyekārthakāni hi // VRrs_7.20 // 
 
 
 Rasaratnasamuccayabodhinī 
 kṣudraśiprāḥ kṣudrākārāḥ śuktayaḥ // VRrsBo_7.20;1 
 
 
 śūrpādiveṇupātrāṇi kṣudraśiprāśca śaṅkhikāḥ / 
 
 
 Rasaratnasamuccayaṭīkā 
 śaṅkhikāḥ kṣudraśaṅkhamayapātrāṇi // VRrsṬī_7.21ab;1 
 
 
 Rasaratnasamuccayaṭīkā 
 kṣurakā nāpitasya śastraviśeṣāḥ // VRrsṬī_7.21ab;1 
 
 
 Rasaratnasamuccayaṭīkā 
 pākyo yavakṣāraḥ // VRrsṬī_7.20;1 
 
 
 kṣuraprāśca tathā pākyaḥ yaccānyattatra yujyate / 
 
 
 Rasaratnasamuccayaṭīkā 
 pālikā darvī // VRrsṬī_7.21ab;1 
 
 
 Rasaratnasamuccayaṭīkā 
 karṇikā vilīti mahārāṣṭrabhāṣāyām // VRrsṬī_7.21ab;1 
 sā cātra vartulākāradantapaṅktiśikharā grāhyā // VRrsṬī_7.21ab;2 
 
 
 pālikā karṇikā caiva śākacchedanaśastrakāḥ // VRrs_7.21 // 
 śālāsammārjanādyaṃ hi rasapākāntakarma yat / 
 tatropayogi yaccānyattatsarvaṃ paravidyayā // VRrs_7.22 // 
 śrīrasāṅkuśayā sarvaṃ mantrayitvā samarcayet / 
 anyathā tadgataṃ tejaḥ parigṛhṇanti bhairavāḥ // VRrs_7.23 // 
 rasasaṃcintakā vaidyā nighaṇṭujñāśca vārttikāḥ / 
 sarvadeśajabhāṣājñāḥ saṃgrāhyāste+api sādhakaiḥ // VRrs_7.24 // 
 rasapākāvasānaṃ hi sadāghoraṃ ca jāpayet // VRrs_7.25 // 
 sodyamāḥ śucayaḥ śūrā baliṣṭhāḥ paricārakāḥ // VRrs_7.26 // 
 dharmiṣṭhaḥ satyavāgvidvān śivakeśavapūjakaḥ / 
 sadayaḥ padmahastaśca saṃyojyo rasavaidyake // VRrs_7.27 // 
 patākākumbhapāthojamatsyacāpāṅkapāṇikaḥ / 
 anāmādhastharekhāṅkaḥ sa syādamṛtahastavān // VRrs_7.28 // 
 adeśikaḥ kṛpāmukto lubdho guruvivarjitaḥ / 
 kṛṣṇarekhākaro vaidyo dagdhahastaḥ sa ucyate // VRrs_7.29 // 
 nigrahamantrajñāste yojyā nidhisādhane // VRrs_7.30 // 
 baliṣṭhāḥ satyavantaśca raktākṣāḥ kṛṣṇavigrahāḥ / 
 bhūtatrāsanavidyāśca te yojyā balisādhane // VRrs_7.31 // 
 nirlobhāḥ satyavaktāro devabrāhmaṇapūjakāḥ / 
 yaminaḥ pathyabhoktāro yojanīyā rasāyane // VRrs_7.32 // 
 dhanavanto vadānyāśca sarvopaskarasaṃyutāḥ / 
 guruvākyaratā nityaṃ dhātuvādeṣu te śubhāḥ // VRrs_7.33 // 
 tattadauṣadhanāmajñāḥ śucayo vañcanojjhitāḥ / 
 nānāviṣayabhāṣājñāste matā bheṣajāhṛtau // VRrs_7.34 // 
 śucīnāṃ satyavākyānāmāstikānāṃ manasvinām / 
 saṃdehojjhitacittānāṃ rasaḥ sidhyati sarvadā // VRrs_7.35 // 
 daśāṣṭakriyayā siddho raso+asau sādhakottamaḥ / 
 hā raso naṣṭamityuktvā sevetānyatra taṃ rasam // VRrs_7.36 // 
 rasasiddho bhavenmartyo dātā bhoktā na yācakaḥ / 
 jarāmukto jagatpūjyo divyakāntiḥ sadā sukhī // VRrs_7.37 // 
 
 
 
Adhyāya 8
 
 kathyate somadevena mugdhavaidyaprabuddhaye / 
 paribhāṣā rasendrasya śāstraiḥ siddhaiśca bhāṣitā // VRrs_8.1 // 
 dhanvantaribhāga 
 ardhaṃ siddharasasya tailaghṛtayorlehasya bhāgo+aṣṭamaḥ
saṃsiddhākhilalohacūrṇavaṭakādīnāṃ tathā saptamaḥ / 
 yo dīyeta bhiṣagvarāya gadibhirnirdiśya dhanvantarim sarvārogyasukhāptaye
nigadito bhāgaḥ sa dhanvantareḥ // VRrs_8.2 // 
 rudrabhāga (Def.) 
 bhaiṣajyakrīṇitadravyabhāgo +apy ekādaśo hi yaḥ / 
 vaṇigbhyo gṛhyate vaidyai rudrabhāgaḥ sa ucyate // VRrs_8.3 // 
 viśvāsaghātaka (bad physician/alchemist) 
 pragṛhyādhikarudrāṃśaṃ yo +asamīcīnam auṣadham / 
 dāpayellubdhadhīr vaidyaḥ sa syād viśvāsaghātakaḥ // VRrs_8.4 // 
 kajjalī 
 dhātubhir gandhakādyaiśca nirdravair mardito rasaḥ / 
 suślakṣṇaḥ kajjalābho +asau kajjalītyabhidhīyate // VRrs_8.5 // 
 
 
 Rasaratnasamuccayaṭīkā 
 atha kajjalīlakṣaṇamāha dhātubhiriti // VRrsṬī_8.5;1 
 dhātavaśca / 
 svarṇaṃ rūpyaṃ ca tāmraṃ ca raṅgaṃ jasadameva ca / 
 sīsaṃ lohaṃ ca saptaite dhātavo girisaṃbhavāḥ / 
 iti // VRrsṬī_8.5;2 
 ādyaśabdena haritālamanaḥśilādisaṃgrahaḥ // VRrsṬī_8.5;3 
 cakāreṇopadhātusaṃgrahaḥ // VRrsṬī_8.5;4 
 teṣāṃ bhāgo rasasamo viṣamo vā yathopadeśaṃ grāhyaḥ // VRrsṬī_8.5;5 
 saiva kajjalī dravaṃ dattvā marditā cedrasapaṅkasaṃjñāṃ labhate //
VRrsṬī_8.5;6 
 kajjalyupayogaśca rasasindūrādividhānārthaṃ bodhyaḥ // VRrsṬī_8.5;7 
 rasapaṅkopayogaṃ trailokyasundararasādividhānārthaṃ vakṣyati //
VRrsṬī_8.5;8 
 
 
 rasapaṅka 
 sadravā marditā saiva rasapaṅka iti smṛtā // VRrs_8.6 // 
 piṣṭī (1) 
 arkāṃśatulyād rasato +atha gandhān niṣkārdhatulyāt truṭiśo +abhi khalle / 
 arkātape tīvratare vimardyāt piṣṭī bhavet sā navanītarūpā // VRrs_8.7 // 
 
 
 Rasaratnasamuccayaṭīkā 
 atha piṣṭīlakṣaṇamāha arkāṃśeti // VRrsṬī_8.7;1 
 niṣkārdhatulyānniṣkārdharūpabhāgamitād ityarthaḥ // VRrsṬī_8.7;2 
 gandhakād arkāṃśatulyād rasato+arkaśabdo dvādaśasaṃkhyābodhakaḥ //
VRrsṬī_8.7;3 
 tatsaṃkhyākā ye+aṃśā bhāgā niṣkārdhātmakā bhāgāstattulyād rasāt pāradāt //
VRrsṬī_8.7;4 
 niṣkārdhetyupalakṣaṇaṃ gṛhītakiṃcinmānasya // VRrsṬī_8.7;5 
 tena gandhakasya yo bhāgastato dvādaśaguṇitaḥ pāradabhāgo+atra grāhya
ityarthaḥ // VRrsṬī_8.7;6 
 yathoktabhāgam ubhayaṃ pṛthaggṛhītvā tīvre+arkātape lohe khalve truṭiśa
īṣanmānena punaḥ punardattvā mardanānnavanītarūpā mṛdulā navanītākhyā ca
piṣṭī bhavati // VRrsṬī_8.7;7 
 atra navanītākhyo gandhako bhakṣyaḥ pāradaśca bhakṣakaḥ // VRrsṬī_8.7;8 
 sa tu nānārūpapiṣṭīṣu samāna eva // VRrsṬī_8.7;9 
 ato bhakṣyanāmnā bhedabodhakeneyaṃ navanītākhyetyabhidhīyate //
VRrsṬī_8.7;10 
 asyā nāmāntaraṃ gandhakapiṣṭīti // VRrsṬī_8.7;11 
 
 
 piṣṭī (2) 
 khalle vimardya gandhena dugdhena saha pāradam / 
 peṣaṇāt piṣṭatāṃ yāti sā piṣṭīti matā paraiḥ // VRrs_8.8 // 
 pātanapiṣṭī 
 caturthāṃśasuvarṇena rasena ghṛṣṭiṣaṣṭikā / 
 bhavet pātanapiṣṭī sā rasasyottamasiddhidā // VRrs_8.9 // 
 
 
 Rasaratnasamuccayaṭīkā 
 atha pātanapiṣṭīlakṣaṇamāha caturthāṃśeti // VRrsṬī_8.9;1 
 caturthāṃśaṃ śuddhaṃ svarṇacūrṇaṃ pāradamadhye prakṣipya taptalohakhalve
+amlarasena jambīrādijena yāmaparyantaṃ dviyāmaparyantaṃ vā mardanena
saṃjātā cūrṇarūpā sā hemapiṣṭikāpi pātanopayogena siddhikaratvāt
pātanapiṣṭir ityabhidhīyate // VRrsṬī_8.9;2 
 tādṛśīṃ piṣṭiṃ kṛtvā pātanāyantre +adhasthapātrāntastala ūrdhvabhājane vā
liptvā praharacatuṣṭayaparyantam agniyogenordhvaṃ pāradaṃ pātayet //
VRrsṬī_8.9;3 
 tadanantaraṃ pāradāt pṛthagbhūtvādhobhāgasthatatsvarṇacūrṇam
ūrdhvalagnapāradaṃ ca yantrād bahirniṣkāsyaikīkṛtya
punastaptalohakhalve+amlena rasena pūrvavanmardayitvā pūrvavat pātayet //
VRrsṬī_8.9;4 
 evaṃ śatadhā pātanena kṣīṇo gatirahito nirdoṣaḥ pāradaḥ sthiro+agnisaho
bhavati // VRrsṬī_8.9;5 
 tataśca bījādijāraṇakrameṇālpāyāsenaiva
dehalohakaratvarūpottamasiddhipradaśca bhavatītyarthaḥ // VRrsṬī_8.9;6 
 
 
 kṛṣṭī 
 rūpyaṃ vā jātarūpaṃ vā rasagandhādibhirhatam / 
 samutthitaṃ ca bahuśaḥ sā kṛṣṭī hematārayoḥ // VRrs_8.10 // 
 
 
 Rasaratnasamuccayabodhinī 
 jātarūpaṃ suvarṇam // VRrsBo_8.10;1 
 samutthitam iti antarbhūtaṇyarthaprayogas tena samutthāpitaṃ śoṣitamityartha
ūrdhvapātanāyantre sādhitamityartho vā // VRrsBo_8.10;2 
 sā utthāpanakriyā // VRrsBo_8.10;3 
 kṛṣṭīti // VRrsBo_8.10;4 
 svarṇaraupyayoḥ sā kriyā kṛṣṭīti bodhyam // VRrsBo_8.10;5 
 rasādibhiḥ saha svarṇaṃ vā raupyaṃ vā kenacinmārakadravyeṇa saṃmardya bahuśaḥ
ātape śoṣayed athavā rasagandhādibhirmāritaṃ svarṇaṃ raupyaṃ vā bahuvāram
ūrdhvapātanayantreṇa samutthāpayet sā kriyā kṛṣṭī bodhyā //
VRrsBo_8.10;6 
 
 
 piṣṭīṃ kṣipet suvarṇāntar na varṇo hīyate tayā // VRrs_8.11 // 
 
 
 Rasaratnasamuccayabodhinī 
 pūrvarītyā kṛtayā suvarṇaraupyayor anyatarakṛṣṭyā saha suvarṇaṃ saṃmardya
puṭanena svarṇasya varṇānyatā na jāyate // VRrsBo_8.11;1 
 
 
 svarṇakṛṣṭyā kṛtaṃ bījaṃ rasasya parirañjanam // VRrs_8.12 // 
 
 
 Rasaratnasamuccayabodhinī 
 bījaṃ nirvāpaṇaviśeṣeṇa ityādinā vakṣyamāṇalakṣaṇo dhātuviśeṣāṇāṃ
vicitrasaṃskāraviśeṣaḥ // VRrsBo_8.12;1 
 uktaprakāreṇaiva kṛtasvarṇakṛṣṭīnirmitaṃ bījaṃ pāradaṃ rañjayet //
VRrsBo_8.12;2 
 
 
 Rasaratnasamuccayaṭīkā 
 atha kṛṣṭīlakṣaṇamāha rūpyamiti // VRrsṬī_8.12;1 
 jātarūpyaṃ suvarṇam // VRrsṬī_8.12;2 
 ādiśabdena mākṣikahiṅgulādiparigrahaḥ // VRrsṬī_8.12;3 
 tairmāritaṃ punaḥ punaḥ pañcamitrasaṃskāreṇa prakṛtyavasthāpannaṃ kṛtam //
VRrsṬī_8.12;4 
 evaṃ saptavāraṃ daśavāraṃ votthāpitasvarṇatāraṃ ca krameṇa hemakṛṣṭī
tārakṛṣṭī cābhidhīyate // VRrsṬī_8.12;5 
 rasagandhādiyogena malavyapohanād ujjvalam utkṛṣṭaṃ sārūpyaṃ svarṇaṃ tāraṃ
cetyarthaḥ // VRrsṬī_8.12;6 
 tāṃ svarṇakṛṣṭīṃ drute hīnavarṇasvarṇe kṣipet // VRrsṬī_8.12;7 
 tena kṣepeṇa varṇo na hīyate tatsvarṇaṃ hīnavarṇaṃ na dṛśyate //
VRrsṬī_8.12;8 
 pūrṇavarṇaṃ dṛśyata ityarthaḥ // VRrsṬī_8.12;9 
 evameva hīnavarṇatāre tārakṛṣṭyāḥ kṣepeṇāpi tāraṃ pūrṇavarṇaṃ
bhavatītyartho+api bodhyaḥ // VRrsṬī_8.12;10 
 kṛtaṃ kalpitaṃ saṃskṛtam ityarthaḥ // VRrsṬī_8.12;11 
 bījaṃ śuddhaṃ svarṇotpādakaṃ lohadhātvādipāradasya pītavarṇatvakaraṃ bhavet
// VRrsṬī_8.12;12 
 rasahṛdaye+aṣṭamāvabodhe pāradasya kṛṣṭimapi pūjyapādā udājahruḥ //
VRrsṬī_8.12;13 
 
 
 varalohakam 
 tāmraṃ tīkṣṇasamāyuktaṃ drutaṃ nikṣipya bhūriśaḥ / 
 sagandhalakucadrāve nirgataṃ varalohakam // VRrs_8.13 // 
 
 
 Rasaratnasamuccayabodhinī 
 varalohaprastutaprakāramāha tāmramiti // VRrsBo_8.13;1 
 tīkṣṇasamāyuktaṃ tīkṣṇalauhasaṃyuktam // VRrsBo_8.13;2 
 bhūriśaḥ saptavārān ityarthaḥ // VRrsBo_8.13;3 
 tīkṣṇalauhaṃ tāmraṃ ca agnisaṃtāpena dravīkṛtya
gandhakacūrṇamiśritalakucarase nikṣiped ghanībhūtaṃ taddvayamuttolya punaḥ
drāvayitvā pūrvarase nikṣiped evaṃ saptavārān // VRrsBo_8.13;4 
 drutamityatra mṛtam iti pāṭho mṛtaṃ bhasmībhūtam // VRrsBo_8.13;5 
 evaṃ prakriyayā tasmād utkṛṣṭalauhaṃ nirgamiṣyatīti // VRrsBo_8.13;6 
 
 
 hemaraktī 
 tena raktīkṛtaṃ svarṇaṃ hemaraktītyudāhṛtam // VRrs_8.14 // 
 nikṣiptā sā drute svarṇe varṇotkarṣavidhāyinī / 
 tārasya rañjanī cāpi bījarāgavidhāyinī // VRrs_8.15 // 
 tāraraktī 
 evameva prakartavyā tāraraktī manoharā / 
 rañjanī khalu rūpyasya bījānāmapi rañjanī // VRrs_8.16 // 
 
 
 Rasaratnasamuccayaṭīkā 
 atha hemaraktītāraraktyor lakṣaṇaṃ phalaṃ cāha tāmramiti // VRrsṬī_8.16;1 
 tīkṣṇalohena samabhāgena saṃyuktam ekīkṛtaṃ tāmraṃ bahuvāraṃ drutaṃ kṛtvā
gandhakasahite lakucarase nirvāpayet // VRrsṬī_8.16;2 
 tadvallohamiti khyātaṃ tārasya rañjanī drute tasminnikṣepeṇetyarthaḥ //
VRrsṬī_8.16;3 
 tāraraktīkaraṇārthaṃ tu varalohena tāram eva dhamanenaikīkṛtya raktīkṛtaṃ
kāryaṃ sāpi rūpyasya bījānāṃ ca rañjanī raktavarṇotpādikā //
VRrsṬī_8.16;4 
 
 
 dala 
 mṛtena vā baddharasena vānyallohena vā sādhitamanyaloham / 
 sitaṃ ca pītatvamupāgataṃ taddalaṃ hi candrānalayoḥ prasiddham // VRrs_8.17
// 
 māsakṛtabaddhena rasena saha yojitam / 
 sādhitaṃ vānyalohena sitaṃ pītaṃ ca taddalam // VRrs_8.18 // 
 
 
 Rasaratnasamuccayaṭīkā 
 saṃprati tāradalasya svarṇadalasya ca lakṣaṇamāha mṛteneti //
VRrsṬī_8.18;1 
 mṛtena bhasmībhūtena pāradena yena kenaciddravyeṇa baddho yaḥ pāradastena
baddhapāradena mṛtena lohena vā sādhitaṃ saṃskṛtam anyalohaṃ vijātīyaṃ lohaṃ
sitatvam upāgataṃ prāptaṃ śvetavarṇaviśiṣṭam athavā pītatvam upāgataṃ
prāptaṃ pītavarṇaviśiṣṭaṃ bhavet // VRrsṬī_8.18;2 
 tatkrameṇa candradalam analadalaṃ svarṇadalaṃ śāstre prasiddham //
VRrsṬī_8.18;3 
 analaḥ svarṇam // VRrsṬī_8.18;4 
 kṛtrimarajataṃ kṛtrimasvarṇaṃ cetyarthaḥ // VRrsṬī_8.18;5 
 ravā iti nāmnā loke prasiddham // VRrsṬī_8.18;6 
 
 
 śulbanāga 
 mākṣikeṇa hataṃ tāmraṃ daśavāraṃ samutthitam / 
 tadvadviśuddhanāgaṃ hi dvitayaṃ taccatuṣpalam // VRrs_8.19 // 
 nīlāñjanahataṃ bhūyaḥ saptavāraṃ samutthitam / 
 iti saṃsiddhametaddhi śulvanāgaṃ prakīrtyate // VRrs_8.20 // 
 
 
 Rasaratnasamuccayabodhinī 
 śulvanāgamāha mākṣikeṇeti // VRrsBo_8.20;1 
 svarṇamākṣikeṇa saha māritaṃ tāmraṃ tathā sīsakaṃ ca pṛthak pṛthak daśavāraṃ
samutthāpitaṃ kṛtvā tayoḥ pratyekaṃ catuṣpalaṃ ādāya ekīkuryāttataḥ
tadubhayaṃ bhūyaḥ nīlāñjanena saha bhasmīkṛtya saptavāraṃ samutthāpayed evaṃ
ca tayoḥ śulvanāga iti saṃjñā jāyate iti // VRrsBo_8.20;2 
 
 
 Rasaratnasamuccayaṭīkā 
 saṃprati śulbanāgalakṣaṇamāha mākṣikeṇeti // VRrsṬī_8.20;1 
 samabhāgamākṣikeṇa māritaṃ tāmraṃ pañcamitrasaṃskāreṇa samutthitaṃ kuryāt //
VRrsṬī_8.20;2 
 evaṃ daśavāraṃ kṛtvā tadvattāmravanmākṣikeṇaiva māritaṃ viśuddhaṃ nāgaṃ
tadubhayaṃ mithaḥ samaṃ catuṣpalamitaṃ gṛhītvā punar nīlāñjanena samabhāgena
māritaṃ pañcamitrasaṃskāreṇa punarutthāpitaṃ kuryāt // VRrsṬī_8.20;3 
 evaṃ saptavāraṃ māraṇapūrvakotthāpanena saṃśuddham etaddravyadvaṃdvaṃ
rasaśāstre śulbanāgamiti kīrtitam // VRrsṬī_8.20;4 
 
 
 sādhitastena sūtendro vadane vidhṛto nṛṇām / 
 nihanti māsamātreṇa mehavyūhaṃ viśeṣataḥ // VRrs_8.21 // 
 
 
 Rasaratnasamuccayaṭīkā 
 tadupayogamāha sādhita iti // VRrsṬī_8.21;1 
 taccūrṇaṃ pāradena samabhāgena śuddhena sahājamūtreṇa saṃmardya vajramūṣāyāṃ
dhmānena jātaṃ khoṭaṃ śodhanagaṇena saha dhmānācchuddhaṃ kṛtvā taṃ
khoṭabaddhaṃ pāradaṃ mukhamadhye yo dhārayettasya mehasamūhanāśo bhavet //
VRrsṬī_8.21;2 
 
 
 pathyāśanasya varṣeṇa palitavalibhiḥ saha / 
 gṛdhradṛṣṭirlasatpuṣṭiḥ sarvārogyasamanvitaḥ // VRrs_8.22 // 
 piñjarī 
 lohaṃ lohāntare kṣiptaṃ dhmātaṃ nirvāpitaṃ drave / 
 pāṇḍupītaprabhaṃ jātaṃ piñjarītyabhidhīyate // VRrs_8.23 // 
 
 
 Rasaratnasamuccayaṭīkā 
 piñjarīlakṣaṇamāha lohamiti // VRrsṬī_8.23;1 
 yathā jasadaṃ mūṣāyāṃ tāmre nikṣipya dhmānenaikībhūtaṃ patrajādyauṣadhīrase
pītavargajarase vā nikṣepātpittalaṃ bhavati tadvadanyadapi tādṛgvarṇaṃ
saṃkīrṇalohaṃ piñjarīvācyaṃ bhavati // VRrsṬī_8.23;2 
 sā oṣadhīpatrajā śabdavācyā // VRrsṬī_8.23;3 
 yasyā utpattau kāraṇaṃ bījasthāne patrameva bhavati // VRrsṬī_8.23;4 
 cīritapattrā hrasvakṣupaviśeṣarūpā ceyamupavana utpadyate //
VRrsṬī_8.23;5 
 
 
 candrārka 
 bhāgāḥ ṣoḍaśa tārasya tathā dvādaśa bhāsvataḥ / 
 ekatrāvartitāstena candrārkamiti kathyate // VRrs_8.24 // 
 
 
 Rasaratnasamuccayabodhinī 
 candrārkasaṃjñāmāha bhāgā iti // VRrsBo_8.24;1 
 bhāsvataḥ tāmrasya // VRrsBo_8.24;2 
 ekatrāvartitāḥ ekasminneva pātre yugapad dravīkṛtya āloḍitāḥ //
VRrsBo_8.24;3 
 tena tathā āloḍanena // VRrsBo_8.24;4 
 
 
 Rasaratnasamuccayaṭīkā 
 candrārkaṃ lakṣayati bhāgā iti // VRrsṬī_8.24;1 
 āvartitā dhmānenaikībhūtarasarūpā ityarthaḥ // VRrsṬī_8.24;2 
 bhāsvatastāmrasya // VRrsṬī_8.24;3 
 candrārkasya khoṭabaddharasena vedhātkanakotpattiśca rasasāre+abhihitā //
VRrsṬī_8.24;4 
 
 
 nirvāpaṇam 
 sādhyalohe +anyalohaṃ cetprakṣiptaṃ vaṅkanālataḥ / 
 nirvāpaṇaṃ tu tatproktaṃ vaidyairnirvāhaṇaṃ khalu // VRrs_8.25 // 
 kṣipennirvāpaṇaṃ dravyaṃ nirvāhye samabhāgikam / 
 āvāhyaṃ vāpanīye ca bhāge dṛṣṭe ca dṛṣṭavat // VRrs_8.26 // 
 
 
 Rasaratnasamuccayaṭīkā 
 atha nirvāhalakṣaṇamāha sādhyaloha iti // VRrsṬī_8.26;1 
 yasyāṃ kriyāyāṃ sādhyalohe nirvāhye lohe drute sati tasmiṃstatrānyalohaṃ
vaṅkanālataḥ prakṣiptaṃ vaṅkanālajadhmānenaiva drutaṃ kṛtvā prakṣiptaṃ
bhavatītyarthaḥ // VRrsṬī_8.26;2 
 vaṅkanāletyuktyā bhastrādijadhmānavyāvṛttiḥ // VRrsṬī_8.26;3 
 nirvāhaṇam ekīkaraṇamiti yāvat // VRrsṬī_8.26;4 
 nirvāpaṇaṃ nirvāhaṇaṃ cetyanarthāntaram // VRrsṬī_8.26;5 
 ekīkaraṇārthakanirvāpaṇaśabdaprayogastu saṃprati nopalabhyate //
VRrsṬī_8.26;6 
 kiṃtu sarvatra tadarthaṃ nirvāhaṇaśabda eva prayukto dṛśyate //
VRrsṬī_8.26;7 
 etacca nirvāhaṇaṃ prāyo bījādisaṃskārārthaṃ kriyate // VRrsṬī_8.26;8 
 yathā pāradodare bījānāṃ garbhadrāvaṇayogyatāsaṃpādanārthaṃ
nirvāhaṇasaṃskāraṃ vyājahāra rasahṛdaye / 
 mṛtanāgaṃ mṛtavaṅgaṃ mṛtavaraśulbaṃ mṛtaṃ tathā tīkṣṇam / 
 ekaikaṃ hemavare śatanirvyūḍhaṃ dravati garbhe ca // VRrsṬī_8.26;9 
 iti // VRrsṬī_8.26;10 
 ekaguṇasvarṇe nāgādyanyatamaṃ śataguṇanirvāhitaṃ kāryam ityarthaḥ //
VRrsṬī_8.26;11 
 evaṃ saṃskṛtaṃ svarṇaṃ varabījaṃ bhavati // VRrsṬī_8.26;12 
 atha nirvāpaṇadravyabhāgānuktisthāne taddravyasya kiyadbhāgaprakṣepaḥ
kāryastadāha kṣipediti // VRrsṬī_8.26;13 
 kṣipennirvāhayedityarthaḥ // VRrsṬī_8.26;14 
 kṣepasāmānyād anuktāvāvāpadravyamānam apyāha āvāpyamiti // VRrsṬī_8.26;15 
 āvāpalakṣaṇam asminnevādhyāye vakṣyati // VRrsṬī_8.26;16 
 vāpanīye lohādye drute dravye // VRrsṬī_8.26;17 
 tatra bhāge dṛṣṭa ukte tu dṛṣṭavaduktabhāgamitameva tannirvāhaṇadravyam
āvāpadravyaṃ ca kṣipet // VRrsṬī_8.26;18 
 
 
 vāritaram 
 mṛtaṃ tarati yattoye lohaṃ vāritaraṃ hi tat // VRrs_8.27 // 
 
 
 Rasaratnasamuccayaṭīkā 
 mṛtalohasya bodhakānāṃ vividhapāribhāṣikaśabdānāṃ lakṣaṇānyāha mṛtamiti //
VRrsṬī_8.27;1 
 tallohaṃ vāritaram ucyate yanmṛtaṃ sattoye prakṣiptaṃ taratīti //
VRrsṬī_8.27;2 
 
 
 rekhapūrṇa 
 aṅguṣṭhatarjanīghṛṣṭaṃ yat tad rekhāntare viśet / 
 mṛtalohaṃ taduddiṣṭaṃ rekhāpūrṇābhidhānataḥ // VRrs_8.28 // 
 
 
 Rasaratnasamuccayabodhinī 
 rekhāpūrṇalauhalakṣaṇamāha aṅguṣṭheti // VRrsBo_8.28;1 
 tadrekhāntare tayoḥ tarjanyaṅguṣṭhayoḥ rekhāntare rekhāvakāśe
aṅguṣṭhatarjanībhyāṃ gharṣaṇe kṛte yatra lauhe tayoraṅgulyoḥ rekhāsamūhaḥ
aṅkito bhavedityarthaḥ // VRrsBo_8.28;2 
 
 
 Rasaratnasamuccayaṭīkā 
 tallohaṃ rekhāpūrṇamucyate yanmṛtam aṅguṣṭhatarjanīmadhye saṃmarditaṃ tayoḥ
sūkṣmarekhāntaraṃ praviśediti // VRrsṬī_8.28;1 
 
 
 apunarbhava 
 guḍaguñjāsukhasparśamadhvājyaiḥ saha yojitam / 
 nāyāti prakṛtiṃ dhmānād apunarbhavam ucyate // VRrs_8.29 // 
 
 
 Rasaratnasamuccayabodhinī 
 nirutthalauhalakṣaṇamāha guḍeti // VRrsBo_8.29;1 
 sukhasparśaḥ ṭaṅkaṇaṃ nirutthīkārakamitrapañcakavarge ṭaṅkaṇaśabdagrahaṇāt
yaduktaṃ rasendrasāre / 
 madhusarpistathā guñjā ṭaṅkaṇaṃ guggulustathā / 
 mitrapañcakametattu gaṇitaṃ dhātumelane // VRrsBo_8.29;2 
 iti // VRrsBo_8.29;3 
 mitrapañcakoktagugguloḥ kāryamatra guḍena saṃpādanīyamiti //
VRrsBo_8.29;4 
 prakṛtiṃ svarūpam // VRrsBo_8.29;5 
 apunarbhavam apunarutthānaṃ nirutthamiti yāvat // VRrsBo_8.29;6 
 
 
 Rasaratnasamuccayaṭīkā 
 atha pūrṇamṛtaṃ talloham apunarbhavam ucyate // VRrsṬī_8.29;1 
 yat pratyekaṃ samabhāgair guḍādibhiḥ samastaiḥ saha miśritaṃ piṇḍīkṛtaṃ
mūṣāmadhye prakṣipya dhmānena prakṛtiṃ pūrvāvasthām āmalohabhāvaṃ na
prāpnuyāditi // VRrsṬī_8.29;2 
 
 
 ūnama, uttama 
 tasyopari guru dravyaṃ dhānyaṃ copanayeddhruvam / 
 haṃsavat tīryate vāriṇyuttamaṃ parikīrtitam // VRrs_8.30 // 
 
 
 Rasaratnasamuccayaṭīkā 
 athottamākhyamṛtalohalakṣaṇamāha yadvā pūrṇamṛtaṃ yallohaṃ vāritaraṃ
svapṛṣṭha upanītaṃ dhānyaṃ dhārayati // VRrsṬī_8.30;1 
 dhānyabhāraṃ sahata ityarthaḥ // VRrsṬī_8.30;2 
 tatra lohe taddhānyaṃ kathaṃ tarati tadupamayāha yathā jale
haṃsaviśeṣāstaranti tadvat tathā dhānyabhārasahaṃ tanmṛtaloham uttamam iti
nāmnā śāstre kīrtitam // VRrsṬī_8.30;3 
 atra bahuṣu pustakeṣu ūnamaṃ parikīrtitam ityapi pāṭhaḥ // VRrsṬī_8.30;4 
 tasya svayam ūnam ūnabhāraṃ laghvapi yallohaṃ svāpekṣayā gurudravyaṃ
gurudhānyaṃ vā māti sahata iti vyutpattyā kliṣṭārthabodhakaḥ sa pāṭho
nātipriyaḥ // VRrsṬī_8.30;5 
 
 
 nirutthāpunarbhava 
 raupyeṇa saha saṃyuktaṃ dhmātaṃ raupyeṇa cel laget / 
 tadā nirutthamityuktaṃ lohaṃ tad apunarbhavam // VRrs_8.31 // 
 
 
 Rasaratnasamuccayabodhinī 
 nirutthasya lakṣaṇāntaramāha raupyeṇeti // VRrsBo_8.31;1 
 raupyaṃ lauhaṃ ca ekatra saṃsthāpya bhastrayā dhmāpanena yadi parasparaṃ
miśrībhavet tadāpi nirutthaṃ jñeyam // VRrsBo_8.31;2 
 
 
 Rasaratnasamuccayaṭīkā 
 athāpunarbhavākhyamṛtalohasyaiva nirutthasaṃjñāprāpakaṃ lakṣaṇamāha
raupyeṇeti // VRrsṬī_8.31;1 
 saṃyuktaṃ melāpakamadhvājyaṃ dattvā mūṣāyāṃ saṃyojitaṃ na laget na
sajjetaikībhāvaṃ na prāpnuyād ityarthaḥ // VRrsṬī_8.31;2 
 ekībhāvaśca raupyamānavṛddhyā bodhyaḥ // VRrsṬī_8.31;3 
 spaṣṭīkṛtaṃ caitad rasasaṃketakalikāyām / 
 lohamadhvājyagaṃ tāraṃ svapramāṇaṃ bhavedyadā / 
 tadā lohaṃ nirutthaṃ syādanyathā sādhayetpunaḥ // VRrsṬī_8.31;4 
 iti // VRrsṬī_8.31;5 
 tāraṃ śuddhatāram // VRrsṬī_8.31;6 
 
 
 bīja 
 nirvāpaṇaviśeṣeṇa tattadvarṇaṃ bhavedyadā / 
 mṛdulaṃ citrasaṃskāraṃ tadbījamiti kathyate // VRrs_8.32 // 
 
 
 Rasaratnasamuccayabodhinī 
 bījamāha nirvāpaṇeti // VRrsBo_8.32;1 
 pūrvanirdiṣṭasādhyalohe
tattallohamārakānyalohanikṣeparūpanirvāhaṇākhyasaṃskāraviśeṣeṇa yadā
sādhyalohaṃ prakṣiptalauhavarṇaṃ bhavet tadā mṛdulaṃ sukhasparśaṃ
citrasaṃskāram āhitāpūrvaguṇāntaraṃ tat bījamiti jñeyam // VRrsBo_8.32;2 
 
 
 Rasaratnasamuccayaṭīkā 
 atha jāraṇāsaṃskāre prakṣepārhasya bījasya lakṣaṇamāha nirvāhaṇeti //
VRrsṬī_8.32;1 
 nirvāhyate prakṣepeṇaikīkriyate +aneneti vyutpattyā nirvāhaṇaśabdena
nirvāhakaṃ dravyaṃ grāhyam // VRrsṬī_8.32;2 
 prakṣepeṇa guṇaviśeṣotpādanapūrvakaikībhāvasāmānyācca tena śabdena
vāpanadravyasyāpi saṃgrahaḥ kāryaḥ // VRrsṬī_8.32;3 
 etadabhiprāyeṇaiva nirvāpaṇaviśeṣeṇetyapi pāṭho dṛśyate // VRrsṬī_8.32;4 
 tena nirvāhaṇena nirvyūḍhaṃ yadbījopādānarasalohādi tattadvarṇaṃ
nirvāhaṇadravyasya samānavarṇaṃ śāstranirdiṣṭavarṇaṃ ca bhavati //
VRrsṬī_8.32;5 
 vāpanadravyeṇa mṛdu ca bhavettathā sattvabhasmotpādakavidhibhyāṃ ca
prāptamārdavam // VRrsṬī_8.32;6 
 tathā kṛto vicitrasaṃskāro garbhadrāvako raktavargakaṣāye niṣecanarūpo
melāpakadravyasaṃyogādiśca yasyetyevaṃguṇaviśiṣṭaṃ rasaśāstre
siddhabījamityabhidhīyate // VRrsṬī_8.32;7 
 bījaṃ dvividhaṃ pītaṃ sitaṃ ceti bhedāt // VRrsṬī_8.32;8 
 tadapi pratyekaṃ dvividham // VRrsṬī_8.32;9 
 akṛtrimaṃ kṛtrimaṃ ca // VRrsṬī_8.32;10 
 yaddhi khanisambhūtaṃ śuddhaṃ svarṇaṃ rajataṃ vā tad akṛtrimam //
VRrsṬī_8.32;11 
 yattu
dhāturasoparasasaṃyogakriyāviśeṣajanitasvarṇarajatotpādanayogyatāsaṃpannaṃ
pītaṃ svarṇarītyādi śvetaṃ vaṅgādi tatkṛtrimam ityācakṣate //
VRrsṬī_8.32;12 
 tadapi pratyekaṃ dvividham // VRrsṬī_8.32;13 
 śuddhaṃ miśraṃ ca // VRrsṬī_8.32;14 
 śuddhamekaikaṃ miśraṃ mithaḥ saṃkīrṇam // VRrsṬī_8.32;15 
 punarapi sarvam etattridhā bhavati // VRrsṬī_8.32;16 
 kalpitaṃ rañjitaṃ pakvaṃ ca // VRrsṬī_8.32;17 
 tatra tatkalpitaśabdavācyaṃ yacchuddharasoparasaśuddhamāritaṃ mithaḥ
saṃyuktaṃ miśraṃ vā lohādidvaṃdvīkṛtam ekaikaṃ sattvakaraṇavidhinā
nirvāhaṇena dvaṃdvamelāpakavidhinā ca militaṃ śuddhaṃ jātamārdavaṃ tad
evaikībhāvaṃ vrajati ca raktādivargeṣu secanena prāptavarṇaṃ
rañjitasaṃjñakaṃ bhavati // VRrsṬī_8.32;18 
 nirvāhaṇena hemaśeṣakṛtaṃ tāraśeṣakṛtaṃ vā yadbījaṃ bhūdharayantrādiṣu
puṭitaṃ tatpakvabījaṃ vadanti // VRrsṬī_8.32;19 
 evaṃ cedamuktalakṣaṇaṃ sarvabījānāṃ saṃgrāhakaṃ bodhyam // VRrsṬī_8.32;20 
 atra rasoparasānāṃ śodhanaṃ tu sūryāvartādigaṇena kuryāt //
VRrsṬī_8.32;21 
 śaśaraktabhāvanayā kāntaṃ śudhyati // VRrsṬī_8.32;22 
 sauvarṇaṃ rājataṃ patraṃ ca lavaṇakṣārāmlaravisnuhīkṣīrair liptaṃ dhmātaṃ
paścānnirguṇḍīrase bahuvāraṃ niṣecitaṃ sacchudhyati // VRrsṬī_8.32;23 
 nāgavaṅgaghoṣatāmrāṇi tu prataptāni nirguṇḍīrasasekais
tanmūlarajaḥpravāpaiśca śudhyanti // VRrsṬī_8.32;24 
 sarvo+api lohaḥ pratapto mākṣīkadaradavāpena bahuvāraṃ kṛtena śudhyati //
VRrsṬī_8.32;25 
 rasoparasānāṃ sattvāni mūloktavidhinā pātayet // VRrsṬī_8.32;26 
 saṃprati bījanirvāhaṇavidhiṃ rasahṛdayoktaṃ vakṣyāmi // VRrsṬī_8.32;27 
 
 
 uttaraṇa 
 idameva vinirdiṣṭaṃ vaidyairuttaraṇaṃ khalu / 
 saṃspṛṣṭalohayorekalohasya parināśanam // VRrs_8.33 // 
 
 
 Rasaratnasamuccayabodhinī 
 uttaraṇamāha idamiti // VRrsBo_8.33;1 
 idaṃ saṃsṛṣṭalohayor ityādinā vakṣyamāṇarūpam ityarthaḥ // VRrsBo_8.33;2 
 uttaraṇamiti saṃjñāviśeṣaḥ // VRrsBo_8.33;3 
 saṃsṛṣṭeti miśritalauhayoḥ ekalohasya parināśanaṃ dhmāpanādikriyāviśeṣeṇa
ekasmāt anyat pṛthakkṛtya bhasmīkaraṇam ekasmād anyasya bahirniṣkāśanaṃ vā
// VRrsBo_8.33;4 
 
 
 tāḍana 
 pradhmātaṃ vaṅkanālena tattāḍanamudāhṛtam // VRrs_8.34 // 
 
 
 Rasaratnasamuccayabodhinī 
 tāḍanamāha pradhmātamiti // VRrsBo_8.34;1 
 tat uttaraṇakriyāniṣpannaṃ saṃsṛṣṭalauhayorekaloham // VRrsBo_8.34;2 
 
 
 Rasaratnasamuccayaṭīkā 
 atha tāḍanasaṃjñāmāha saṃsṛṣṭeti // VRrsṬī_8.34;1 
 parisādhanaṃ dhmānenāvaśeṣakārakaṃ yadvaṅkanālena pradhmātaṃ prakarṣeṇa
dhmānaṃ kriyate tadrasaśāstre tāḍanaśabdena kathitam // VRrsṬī_8.34;2 
 yathā ghoṣādvaṅgaṃ vināśya tāmrasyāvaśeṣārthaṃ dhmānaṃ tacca gārākoṣṭhyāṃ
kāryam // VRrsṬī_8.34;3 
 
 
 dhānyābhra 
 cūrṇābhraṃ śālisaṃyuktaṃ vastrabaddhaṃ hi kāñjike / 
 niryātaṃ mardanādvastrāddhānyābhramiti kathyate // VRrs_8.35 // 
 sattva 
 kṣārāmladrāvakairyuktaṃ dhmātamākarakoṣṭhake / 
 yastato nirgataḥ sāraḥ sattvamityabhidhīyate // VRrs_8.36 // 
 
 
 Rasaratnasamuccayabodhinī 
 sattvamāha kṣāreti // VRrsBo_8.36;1 
 kṣāraḥ ṭaṅkaṇaṃ lauhaśodhakatvāt amlaḥ kāñjikādikaṃ drāvakaḥ
guñjāṭaṅkaṇamadhvājyaguḍāḥ drāvakapañcakāḥ ityuktasvarūpaḥ taiḥ //
VRrsBo_8.36;2 
 ākarakoṣṭhike koṣṭhikāyantre // VRrsBo_8.36;3 
 sāraḥ sthirāṃśaḥ prasādabhāga iti yāvat // VRrsBo_8.36;4 
 
 
 Rasaratnasamuccayaṭīkā 
 sattvalakṣaṇamāha kṣārāmleti // VRrsṬī_8.36;1 
 kṣāro yavakṣārādiḥ // VRrsṬī_8.36;2 
 amlaṃ jambīrarasādi // VRrsṬī_8.36;3 
 drāvakaṃ guḍagugguluguñjādi // VRrsṬī_8.36;4 
 drāvako gaṇo vakṣyamāṇaḥ // VRrsṬī_8.36;5 
 pañcājaṃ pañcagavyādi // VRrsṬī_8.36;6 
 matsyādipiṇḍīdravyaṃ ca tadyuktaṃ tena piṇḍīkṛtaṃ rasoparasādi dravyam //
VRrsṬī_8.36;7 
 ākarakoṣṭhaka ākaro vakṣyamāṇaḥ // VRrsṬī_8.36;8 
 koṣṭhikā varṇanasthānagranthaḥ // VRrsṬī_8.36;9 
 tatrokte yogye koṣṭhe koṣṭhayantre +aṅgārakoṣṭhyādau ca mūṣāyāṃ prakṣipya
yadā bhastrāvaṅkanālādinā dhmātaṃ syāttadā tato dravyād dravarūpo yaḥ sāro
nirgacchati pṛthagākāreṇa nipatati tatsattvamucyate // VRrsṬī_8.36;10 
 
 
 (eka)kolīsaka 
 koṣṭhikāśikharāpūrṇaiḥ kokilair dhmānayogataḥ / 
 ākaṇṭhamanuprāptair ekakolīsako mataḥ // VRrs_8.37 // 
 
 
 Rasaratnasamuccayabodhinī 
 ekakolīsakamāha koṣṭhiketi // VRrsBo_8.37;1 
 koṣṭhikāyantrāgrabhāgaparyantam aṅgārairāpūrya dhmāpanavaśāt māraṇīyadravyaiḥ
mūṣākaṇṭhaparyantamāgataiḥ upalakṣito yat karma ekakolīsakākhyaḥ kriyāviśeṣo
mataḥ // VRrsBo_8.37;2 
 
 
 Rasaratnasamuccayaṭīkā 
 atha dhmānakriyāyā mānaviśeṣajñānārthaṃ kṛtāyāḥ kolīsakasaṃjñāyā lakṣaṇamāha
koṣṭhikāśikhareti // VRrsṬī_8.37;1 
 śikharaparyantaṃ paripūrṇakokilānāṃ dhmānena mūṣākaṇṭhaparyantaṃ yadāpacayo
bhavati tāvaddhmānasyaikakolīsaka iti saṃjñā // VRrsṬī_8.37;2 
 asyā eva nāliśaketi paryāyāntaram // VRrsṬī_8.37;3 
 
 
 passendes Holz für Holzkohle 
 drāvaṇe sattvapāte ca mādhukāḥ khādirāḥ śubhāḥ / 
 durdrāve vaṃśajāste tu svedane bādarāḥ śubhāḥ // VRrs_8.38 // 
 hiṅgulākṛṣṭa 
 vidyādharākhyayantrasthād ārdrakadrāvamarditāt / 
 samākṛṣṭo raso yo +asau hiṅgulākṛṣṭa ucyate // VRrs_8.39 // 
 
 
 Rasaratnasamuccayaṭīkā 
 atha hiṅgulākṛṣṭarasamāha vidyādhareti // VRrsṬī_8.39;1 
 vidyādharayantraṃ dvividhaṃ nirjalaṃ sajalaṃ ca // VRrsṬī_8.39;2 
 tatra prathamaṃ kanakasundaraprabhṛtirasānām ūrdhvabhāge puṭanārtham
upayujyate // VRrsṬī_8.39;3 
 tacca nyubjordhvapātreṇa saṃpuṭitam // VRrsṬī_8.39;4 
 yattu dvitīyam uttānapātraghaṭitaṃ tadatra vidyādharaśabdena grāhyam //
VRrsṬī_8.39;5 
 ārdrakamarditād ityasyāgre hiṅgulāditi śeṣaḥ // VRrsṬī_8.39;6 
 
 
 ghoṣākṛṣṭa 
 svalpatālayutaṃ kāṃsyaṃ vaṅkanālena tāḍitam / 
 muktaraṅgaṃ hi tattāmraṃ ghoṣākṛṣṭam udāhṛtam // VRrs_8.40 // 
 
 
 Rasaratnasamuccayaṭīkā 
 ghoṣākṛṣṭasya lakṣaṇamāha svalpeti // VRrsṬī_8.40;1 
 tāḍitaṃ paridhmātam // VRrsṬī_8.40;2 
 atra tālaḥ svalpaśabdena kāṃsyasya caturthāṃśena grāhyaḥ // VRrsṬī_8.40;3 
 raṅgasya tāmrātpṛthagbhūtvā vināśārthaṃ tadupayogo bodhyaḥ //
VRrsṬī_8.40;4 
 
 
 varanāga 
 tīkṣṇanīlāñjanopetaṃ dhmātaṃ hi bahuśo dṛḍham / 
 kṛṣṇaṃ drutadrāvaṃ varanāgaṃ taducyate // VRrs_8.41 // 
 
 
 Rasaratnasamuccayabodhinī 
 varanāgalakṣaṇamāha tīkṣṇeti // VRrsBo_8.41;1 
 atra viśeṣyapadollekhābhāve +api varanāga iti saṃjñābalādeva
tīkṣṇanīlāñjanopetamityatra nāgamiti viśeṣyapadaṃ śeṣaḥ bodhyaḥ //
VRrsBo_8.41;2 
 tīkṣṇalauhanīlāñjanasaṃyuktaṃ yat sīsakaṃ bahuvāraṃ dṛḍham ādhmātaṃ sat
sukomalaṃ kṛṣṇavarṇaṃ drutadrāvaṃ ca syāt tat sīsakaṃ varanāgaṃ bodhyam //
VRrsBo_8.41;3 
 tīkṣṇamiti pṛthak pāṭhe nīlāñjanaṃ tīkṣṇalauhaṃ ca ityarthaḥ //
VRrsBo_8.41;4 
 
 
 Rasaratnasamuccayaṭīkā 
 varanāgasya lakṣaṇamāha tīkṣṇamiti // VRrsṬī_8.41;1 
 samabhāganīlāñjanasaṃyutaṃ tīkṣṇalohaṃ samabhāgena ṭaṅkaṇaṃ dattvāndhamūṣāyāṃ
dṛḍhaṃ dhmātaṃ sadyadā nāgāpekṣayāpyatimṛdu kṛṣṇavarṇaṃ śīghradrāvaṃ ca
bhavettadaitad varanāgam ucyate // VRrsṬī_8.41;2 
 arkāpāmārgakadalībhasmatoyena lolayet // VRrsṬī_8.41;3 
 tadvastragālitaṃ grāhyaṃ svacchatoyaṃ tadātape // VRrsṬī_8.41;4 
 mṛdukṛṣṭaṃ drutadrāvamiti pāṭhe dhmātvā mūṣātaḥ kṛṣṭaṃ bahirākṛṣṭaṃ śītaṃ
sadapi saṃjātamārdavam agniyogena śīghradrāvaṃ ca bhavedityarthaḥ //
VRrsṬī_8.41;5 
 nāgādvaraṃ śreṣṭham etad varanāgam iti // VRrsṬī_8.41;6 
 uttarapadasya pūrvanipātena siddho+ayaṃ śabdaḥ // VRrsṬī_8.41;7 
 asyopayogaṃ tvasthirāṇāṃ kharparādisattvānāṃ sthirīkaraṇārthaṃ pūjyapādā
udājahrū rasasāre // VRrsṬī_8.41;8 
 tatprakārastu dvitīyādhyāye+atra rasakasattvavidhivyākhyāyāṃ prakāśita eva //
VRrsṬī_8.41;9 
 nāgaṃ nīlāñjanopetamiti pāṭhastu prāmādika eva // VRrsṬī_8.41;10 
 sattvānāṃ hi sthirīkaraṇe nāgasyānupayogāditi bodhyam // VRrsṬī_8.41;11 
 
 
 utthāpana 
 mṛtasya punarudbhūtiḥ samproktotthāpanākhyayā // VRrs_8.42 // 
 
 
 Rasaratnasamuccayaṭīkā 
 utthāpanaśabdārthamāha mṛtasyeti // VRrsṬī_8.42;1 
 pāradarasoparasalohādīnām atimūrchitānāṃ prākṛtaguṇakriyāsahitānāṃ vā
punarudbhūtiḥ punaḥ pūrvavat sthānāpannatvam utthāpanam ityabhidhīyate //
VRrsṬī_8.42;2 
 
 
 Rasaratnasamuccayabodhinī 
 utthāpanāmāha mṛtasyeti // VRrsBo_8.42;1 
 punarudbhūtiḥ yantrādiyogena svarūpāpādanam ityarthaḥ // VRrsBo_8.42;2 
 
 
 ḍhālana 
 drutadravyasya nikṣepo drave taḍḍhālanaṃ matam // VRrs_8.43 // 
 
 
 Rasaratnasamuccayaṭīkā 
 ḍhālanasaṃjñāṃ lakṣayati drutadravyasyeti // VRrsṬī_8.43;1 
 yathā varalohakavidhau satīkṣṇatāmrasya dhmānena drutasya lakucadrāve
nikṣepo+atrādhyāye prāguktaḥ sa ḍhālanaśabdena paribhāṣyate //
VRrsṬī_8.43;2 
 atha capalo dvividhaḥ // VRrsṬī_8.43;3 
 pāṣāṇaviśeṣaḥ kṛtrimo dhāturūpaśca // VRrsṬī_8.43;4 
 tatra pāṣāṇaviśeṣo dvitīyādhyāya uktaḥ // VRrsṬī_8.43;5 
 
 
 capala aus Blei 
 triṃśatpalamitaṃ nāgaṃ bhānudugdhena marditam / 
 vimardya puṭayettāvadyāvatkarṣāvaśeṣitam // VRrs_8.44 // 
 na tatpuṭasahasreṇa kṣayamāyāti sarvathā / 
 capalo+ayaṃ samādiṣṭo vārttikair nāgasambhavaḥ // VRrs_8.45 // 
 capala aus Zinn 
 itthaṃ hi capalaḥ kāryo vaṅgasyāpi na saṃśayaḥ // VRrs_8.46 // 
 capala fṃr rasabandha 
 tatspṛṣṭahastasaṃspṛṣṭaḥ kevalo badhyate rasaḥ // VRrs_8.47 // 
 sa raso dhātuvādeṣu śasyate na rasāyane / 
 ayaṃ hi kharvaṇākhyena lokanāthena kīrtitaḥ // VRrs_8.48 // 
 dhauta 
 bhūbhujaṃgaśakṛttoyaiḥ prakṣālyāpahṛtaṃ rajaḥ / 
 kṛṣṇavarṇaṃ hi tatproktaṃ dhautākhyaṃ rasavādibhiḥ // VRrs_8.49 // 
 
 
 Rasaratnasamuccayabodhinī 
 dhautamāha bhūbhujaṃgeti // VRrsBo_8.49;1 
 apahṛtam apacitaṃ niḥsāritamityarthaḥ // VRrsBo_8.49;2 
 rajaḥ puṭanādikāle tatsaṃlagnāṅgārādicūrṇam // VRrsBo_8.49;3 
 tat capalībhūtaṃ nāgaṃ vaṅgaṃ ca // VRrsBo_8.49;4 
 bhūnāgamalarasaiḥ tanmalamiśrajalairvā pariśodhitamalādikaṃ kṛṣṇavarṇaṃ
capalībhūtaṃ nāgaṃ vaṅgaṃ ca dhautanāgaṃ dhautavaṅgaṃ ca proktam iti
niṣkarṣaḥ // VRrsBo_8.49;5 
 
 
 Rasaratnasamuccayaṭīkā 
 dhautasya lakṣaṇamāha bhūbhujaṅgeti // VRrsṬī_8.49;1 
 bhūbhujaṅgā bhūnāgāḥ // VRrsṬī_8.49;2 
 teṣāṃ śakṛnmṛdviśeṣarūpameva tatsaṃnidhāvupalabhyate // VRrsṬī_8.49;3 
 etasyopayogastu kharasattvotpādanārthaṃ pañcamādhyāye prāgabhihita eva //
VRrsṬī_8.49;4 
 
 
 dvaṃdvāna 
 dravyayor mardanādhmānād dvaṃdvānaṃ parikīrtitam // VRrs_8.50 // 
 
 
 Rasaratnasamuccayabodhinī 
 dvandvānam āha dravyayor iti // VRrsBo_8.50;1 
 saṃsṛṣṭadravyadvayaṃ mardayitvā dhmāpanena dvandvānasaṃjñā jāyate //
VRrsBo_8.50;2 
 dvandvānam ityatra bandhanam iti pāṭhāntaram // VRrsBo_8.50;3 
 
 
 bhañjinī 
 bhāgād dravyādhikakṣepam anu varṇasuvarṇake / 
 dravairvā vahnikāgrāso bhañjanī vādibhir matā // VRrs_8.51 // 
 
 
 Rasaratnasamuccayabodhinī 
 bhañjanīmāha bhāgāditi // VRrsBo_8.51;1 
 varṇena suvarṇa iva tasmin varṇasuvarṇake rājapittale bhāgāt
māraṇārthanirdiṣṭaprakṣepyabhāgam apekṣya dravyādhikakṣepaṃ dravyāṇāṃ
prakṣepyadravyāṇām adhikakṣepam adhikaprakṣepam anu paścād
adhikaprakṣepānantaram ityarthaḥ yaḥ vahnikāgrāsaḥ
māraṇīyadravyagatavahninirvāpaṇaṃ vāthavā dravair jalādibhiḥ yaḥ
vahnikāgrāsaḥ sa bhañjanīti saṃjñayā vādibhiḥ rasavādibhiḥ matā kathitā //
VRrsBo_8.51;2 
 
 
 Rasaratnasamuccayaṭīkā 
 bhajanīlakṣaṇamāha bhāgādrūpyādhiketi // VRrsṬī_8.51;1 
 anuvarṇasuvarṇake hīnavarṇasuvarṇe hemakṛṣṭiṃ dattvā śatāṃśavidhinā
raktapītavarṇotkarṣārthaṃ yatamānena sādhakena pramādātkāraṇāntareṇa vā yadā
rūpyasya yo bhāgaḥ śāstra uktastaṃ vihāya pramāṇāpekṣayādhikaḥ kṣipyate
tādṛśakṣepaṃ kṛtvā yadā varṇikāhrāse prāgavasthitapītavarṇasyāpi hrāsaḥ
kṣayo bhavati // VRrsṬī_8.51;2 
 athavā dravyair vedhādāvanupadiṣṭadravyair vaṅganīlāñjanādibhiḥ saṃmīlanenāpi
yo varṇikāhrāsaḥ sā rasaśāstre bhañjanīti kathyate // VRrsṬī_8.51;3 
 hemakṛṣṭerlakṣaṇaṃ tu // VRrsṬī_8.51;4 
 rūpyaṃ vā jātarūpaṃ vā rasagandhādibhirhatam / 
 samutthitaṃ ca bahuśaḥ sā kṛṣṭī hematārayoḥ // VRrsṬī_8.51;5 
 iti prāguktameva // VRrsṬī_8.51;6 
 atra vidhau hemakṛṣṭiḥ // VRrsṬī_8.51;7 
 rasadaradatāpyagandhakamanaḥśilārājavartakaṃ vimalam / 
 puṭamṛtaśulbaṃ tāre nirvyūḍhaṃ hemakṛṣṭiriyam // VRrsṬī_8.51;8 
 iti // VRrsṬī_8.51;9 
 rasadaradādīnāṃ puṭena mṛtaṃ yacchulbaṃ tattāre nirvāhitaṃ kuryāt //
VRrsṬī_8.51;10 
 śatāṃśavidhiśca / 
 aṣṭānavatir bhāgāstārastveko+api kanakabhāgaḥ syāt / 
 sūtasyaiko bhāgaḥ śatāṃśavidhireṣa vikhyātaḥ // VRrsṬī_8.51;11 
 iti rasahṛdaye // VRrsṬī_8.51;12 
 tatra nirvyūḍhatārabhāgasyādhikakṣepeṇānu varṇasuvarṇe varṇanāśaḥ spaṣṭa eva
// VRrsṬī_8.51;13 
 
 
 cullakā 
 pataṅgīkalkato jātā lohe tāre ca hematā / 
 dināni katicitsthitvā yātyasau cullakā matā // VRrs_8.52 // 
 
 
 Rasaratnasamuccayabodhinī 
 cullakāmāha pataṅgīti // VRrsBo_8.52;1 
 pataṅgīkalkataḥ pataṅgīkalkāntar ityarthaḥ katiciddināni sthitvā lauhaṃ tāraṃ
ceti śeṣaḥ tatra lauhe viśeṣataḥ tāre ca yā hematā svarṇasādṛśyaṃ jātā asau
hematā cullakā yāti cullakā iti saṃjñāṃ labhate ityarthaḥ iti matā //
VRrsBo_8.52;2 
 cullakā gilṭī iti loke // VRrsBo_8.52;3 
 yadvā lakṣaṇadvayamidaṃ tena pataṅgītyārabhya hematā ityantena ślokārdhena
hematālakṣaṇam dinānītyādiślokārdhena ca cullakālavaṇaṃ jñeyam //
VRrsBo_8.52;4 
 asmin pakṣe vakṣyamāṇapataṅgīrāgākhyarañjakadravyaviśeṣasya kalkalepanena
sarvalauhe viśeṣataḥ raupye hematā iti saṃjñā jāyate // VRrsBo_8.52;5 
 hemno bhāvaḥ iti hematā svarṇasādṛśyam // VRrsBo_8.52;6 
 tathā asau lauhatārayor hematā katiciddināni sthitvā pataṅgīkalke ityāśayaḥ
cullakā yāti cullaketyākhyayā khyātiṃ yātītyarthaḥ // VRrsBo_8.52;7 
 
 
 Rasaratnasamuccayaṭīkā 
 atha cullikālakṣaṇamāha pataṅgīkalkata iti // VRrsṬī_8.52;1 
 pataṅgī aśuddharasoparasādikṛtabījajīrṇaḥ pāradastadghaṭito yaḥ kalkastena
jātaṃ yallohe tāmrādau gauravatejasvitvādiguṇasahitaṃ tāratvaṃ hematā vā
kiṃcitkālaparyantaṃ sthitvā naśyati sā kriyā culliketi matā //
VRrsṬī_8.52;2 
 uktaṃ ca rasahṛdaye / 
 yaḥ punaretaiḥ kurute karmāśuddhair bhaved rasastasya / 
 avyāpakaḥ pataṅgī na rase rasāyane yojyaḥ // VRrsṬī_8.52;3 
 iti // VRrsṬī_8.52;4 
 etai rasoparasaiḥ // VRrsṬī_8.52;5 
 karma jāraṇādikarma // VRrsṬī_8.52;6 
 pataṅgī pakṣivad ūrdhvagāmī // VRrsṬī_8.52;7 
 pāradaghaṭitakalkastu yogataraṅgiṇyādigranthokto bodhyaḥ // VRrsṬī_8.52;8 
 tathā coktaṃ taraṅgiṇyām / 
 pāradaṣṭaṅka ekasyā dvipalaṃ pītakharparam / 
 mardayetsudṛḍhaṃ tāvad raso yāvad vilīyate // VRrsṬī_8.52;9 
 punar jambīranīreṇa guḍena ca samanvitam / 
 śoṣayeccātape piṣṭvā ślakṣṇaṃ kṛtvā ca dhāryate // VRrsṬī_8.52;10 
 arkadugdhasya dātavyā bhāvanāstā yathā tathā / 
 asya kalkasya siddhasya bhāga ekaśca ṭaṅkaṇaḥ // VRrsṬī_8.52;11 
 tāmraṃ bhāgatrayaṃ dattvā dhāmyatām andhamūṣayā / 
 suvarṇaṃ divyatejaḥ syāt kuṅkumād atiricyate // VRrsṬī_8.52;12 
 iti // VRrsṬī_8.52;13 
 evaṃ nāgārjunādigranthe tāratvotpādakakalko+api draṣṭavyaḥ //
VRrsṬī_8.52;14 
 
 
 pataṃgīrāga 
 rañjitāddhi cirāllohāddhmānādvā cirakālataḥ / 
 viniryāsaḥ sa nirdiṣṭaḥ pataṅgīrāgasaṃjñakaḥ // VRrs_8.53 // 
 
 
 Rasaratnasamuccayaṭīkā 
 saṃprati kriyāviśeṣasiddhasyāciravināśino lohasthasya rāgasya saṃjñāmāha
rañjitāditi // VRrsṬī_8.53;1 
 atrāpi pataṅgikalkata ityanuvartanīyam // VRrsṬī_8.53;2 
 tādṛśakalkena rañjitāllohāddhmānādiyatnena vinā kālāntare dhmānena sadyo vā
yo rāgo viniryāti viyujya nirgacchati sa pataṅgīrāgasaṃjñako rasaśāstre
khyātaḥ // VRrsṬī_8.53;3 
 
 
 Rasaratnasamuccayabodhinī 
 pūrvaśloke pataṅgī ityuktam ataḥ tāmeva vivṛṇoti rañjitāditi //
VRrsBo_8.53;1 
 cirāddīrghakālaṃ vyāpya rañjitād vakṣyamāṇaraktādivargānyatamavargeṇa
rāgapariprāptād yasmāt kasmādapi lauhād athavā cirakālataḥ sudīrghakālaṃ
dhmānāddhmāpitād yasmāt kasmādapi rañjitalauhād yaḥ viniryāsaḥ niḥsravaḥ
sattvamiti yāvat nirgacchatīti śeṣaḥ sa pataṅgīrāgasaṃjñakaḥ nirdiṣṭaḥ //
VRrsBo_8.53;2 
 
 
 āvāpa, pratīvāpa, ācchādana 
 drute dravyāntarakṣepo lohādye kriyate hi yaḥ / 
 sa āvāpaḥ pratīvāpas tadevācchādanaṃ matam // VRrs_8.54 // 
 
 
 Rasaratnasamuccayaṭīkā 
 druta iti // VRrsṬī_8.54;1 
 etadudāharaṇaṃ yathā / 
 suradālibhasma galitaṃ triḥsaptakṛtvo+atha gojalaṃ śuṣkam / 
 vāpena salilasadṛśaṃ karoti mūṣāgataṃ tīkṣṇam // VRrsṬī_8.54;2 
 iti // VRrsṬī_8.54;3 
 tathā / 
 suragopakadeharajaḥ suradāliphalaiḥ samāṃśakair deyaḥ / 
 vāpo drute suvarṇe drutamāste tadrasaprakhyam // VRrsṬī_8.54;4 
 iti // VRrsṬī_8.54;5 
 rasaprakhyaṃ jalasadṛśam ityarthaḥ // VRrsṬī_8.54;6 
 
 
 abhiṣeka 
 drute vahnisthite lohe viramyāṣṭanimeṣakam / 
 salilasya parikṣepaḥ so +abhiṣeka iti smṛtaḥ // VRrs_8.55 // 
 
 
 Rasaratnasamuccayabodhinī 
 abhiṣekamāha drute iti // VRrsBo_8.55;1 
 vahnisthite prajvalitacullyupari eva avasthite // VRrsBo_8.55;2 
 aṣṭanimeṣakam aṣṭavāram akṣṇor nimīlanonmīlanātmakaṃ kālaṃ viramya
dravībhavanānantaram apekṣya // VRrsBo_8.55;3 
 
 
 nirvāpa 
 taptasyāpsu vinikṣepo nirvāpaḥ snapanaṃ ca tat // VRrs_8.56 // 
 Zeitpunkt fṃr āvāpa usw. 
 pratīvāpādikaṃ kāryaṃ drute lohe sunirmale // VRrs_8.57 // 
 śuddhāvarta 
 yadā hutāśo dīptārciḥ śuklotthānasamanvitaḥ / 
 śuddhāvartas tadā jñeyaḥ sa kālaḥ sattvanirgame // VRrs_8.58 // 
 bījāvarta 
 drāvyadravyanibhā jvālā dṛśyate dhamane yadā / 
 drāvasyonmukhatā seyaṃ bījāvartaḥ sa ucyate // VRrs_8.59 // 
 svaṅgaśītala 
 vahnistham eva śītaṃ yattaduktaṃ svāṅgaśītalam // VRrs_8.60 // 
 bahiḥśīta 
 agnerākṛṣya śītaṃ yattad bahiḥśītamucyate // VRrs_8.61 // 
 svedana 
 kṣārāmlair auṣadhairvāpi dolāyantre sthitasya hi / 
 pacanaṃ svedanākhyaṃ syānmalaśaithilyakārakam // VRrs_8.62 // 
 
 
 Rasaratnasamuccayabodhinī 
 svedanamāha kṣārāmlairiti // VRrsBo_8.62;1 
 auṣadhaiḥ tattallauhaśodhakadravyāṇāṃ svarasādibhir ityarthaḥ //
VRrsBo_8.62;2 
 malaśaithilyakārakaṃ svedanena mārdave jāte antarmalānāṃ pṛthakkaraṇaṃ
vīkaraṇaṃ vā // VRrsBo_8.62;3 
 
 
 Rasaratnasamuccayaṭīkā 
 idānīm aṣṭādaśasaṃskārāṇāṃ krameṇa lakṣaṇamāha kṣārāmlairiti //
VRrsṬī_8.62;1 
 kṣārā yavakṣārasarjanaṭaṅkaṇāḥ // VRrsṬī_8.62;2 
 amlaṃ kāñjikādi // VRrsṬī_8.62;3 
 auṣadhaistryūṣaṇādibhiḥ sarpākṣyādibhiśca // VRrsṬī_8.62;4 
 tāstu rasaratnākare parigaṇitā eva svedanādyupayogikāñjikavidhau //
VRrsṬī_8.62;5 
 tathā ca tadgranthaḥ / 
 nānādhānyair yathāprāptaistuṣavarjyair jalānvitaiḥ / 
 mṛdbhāṇḍe pūritaṃ rakṣa yāvad amlatvam āpnuyāt // VRrsṬī_8.62;6 
 tanmadhye bhṛṅgarāṅmuṇḍī viṣṇukrāntā punarnavā / 
 mīnākṣī caiva sarpākṣī sahadevī śatāvarī // VRrsṬī_8.62;7 
 triphalā girikarṇī ca haṃsapādī ca citrakam / 
 samūlaṃ kaṇḍayitvā tu yathālābhaṃ niveśayet // VRrsṬī_8.62;8 
 pūrvāmlabhāṇḍamadhye tu dhānyāmlakam idaṃ smṛtam / 
 svedanādiṣu sarvatra rasarājasya yojayet // VRrsṬī_8.62;9 
 iti // VRrsṬī_8.62;10 
 sthitasya tryūṣaṇādikalkaliptavastrāvṛtabhūrjapatrapoṭalikāmadhye sthitasya
pāradayetyarthaḥ // VRrsṬī_8.62;11 
 tryūṣaṇādikalko+api rasaratnākare+abhihitaḥ / 
 tryūṣaṇaṃ lavaṇaṃ rājī rajanī triphalādravam / 
 mahābalā nāgabalā meghanādā punarnavā // VRrsṬī_8.62;12 
 meṣaśṛṅgī citrakaṃ ca navasāraṃ samaṃ samam / 
 etat samastaṃ vyastaṃ vā pūrvāmlenaiva peṣayet // VRrsṬī_8.62;13 
 tatkalkena lipedvastraṃ yāvad aṅgulamātrakam / 
 tanmadhye nikṣipet sūtaṃ baddhvā pacyād dinatrayam // VRrsṬī_8.62;14 
 dolāyantre +amlasaṃyukte svedito jāyate rasaḥ / 
 prakṣālya kāñjikaiḥ soṣṇaistam ādāya vimardayet // VRrsṬī_8.62;15 
 iti // VRrsṬī_8.62;16 
 malaśaithilyakārakaṃ malāśca dvādaśa doṣāḥ // VRrsṬī_8.62;17 
 tacchaithilyajanakam // VRrsṬī_8.62;18 
 śithilānām eva hi teṣām mocayitum śakyatvāt // VRrsṬī_8.62;19 
 dvādaśa doṣāśca viṣaṃ vahnir malaśceti naisargikāstrayaḥ //
VRrsṬī_8.62;20 
 nāgaja ekaḥ // VRrsṬī_8.62;21 
 vaṅgaja ekaḥ // VRrsṬī_8.62;22 
 tathā bhūmijo girijo vārjaḥ // VRrsṬī_8.62;23 
 nāgajau dvau // VRrsṬī_8.62;24 
 vaṅgajau ca dvau // VRrsṬī_8.62;25 
 iti sapta kañcukākhyā ityevaṃ dvādaśa doṣā devaiḥ prārthitamaheśvareṇa pārade
saṃyojitā bhavanti // VRrsṬī_8.62;26 
 
 
 mardana 
 uditairauṣadhaiḥ sārdhaṃ sarvāmlaiḥ kāñjikairapi / 
 peṣaṇaṃ mardanākhyaṃ syādbahirmalavināśanam // VRrs_8.63 // 
 
 
 Rasaratnasamuccayabodhinī 
 mardanamāha uditairiti // VRrsBo_8.63;1 
 uditairauṣadhaiḥ tatra tatroktabheṣajadravyāṇāṃ svarasaiḥ kvāthairvā
ityarthaḥ // VRrsBo_8.63;2 
 
 
 Rasaratnasamuccayaṭīkā 
 uditairiti // VRrsṬī_8.63;1 
 vakṣyamāṇamardanavidhyuktair gṛhadhūmādyauṣadhaiḥ
sarvāmlairamlavetasapramukhair amlavargoktairdravyaiḥ // VRrsṬī_8.63;2 
 teṣāṃ rasenetyarthaḥ // VRrsṬī_8.63;3 
 tathā kāñjikairapi pāradasya yatpeṣaṇaṃ tridinaparyantaṃ kṛtaṃ tad
bahirmalavināśanaṃ bhavati // VRrsṬī_8.63;4 
 bahirmalaḥ svedenāntarviśliṣṭo bhūtvā pāradadehādbahiḥ saṃśliṣṭo rāgato
naisargikadoṣaṃ vihāya navavidho yo malastadvināśako bhavatīti //
VRrsṬī_8.63;5 
 kevalaṃ svedamardanābhyāṃ na sarvathā bhujakañcukadoṣanāśanaṃ bhavati //
VRrsṬī_8.63;6 
 
 
 mūrchana 
 mardanādiṣṭabhaiṣajyair naṣṭapiṣṭatvakārakam / 
 tanmūrchanaṃ hi vaṅgāhibhujakañcukanāśanam // VRrs_8.64 // 
 
 
 Rasaratnasamuccayaṭīkā 
 ato mardanapūrvakam agniyogena nāśaṃ kṛtvā pāradasya yat piṣṭatvotpādanaṃ
tanmūrchanasaṃskāranāmnāha mardanādiṣṭeti // VRrsṬī_8.64;1 
 mardanārthaṃ vakṣyamāṇamūrchanasaṃskāravidhau kathitair gṛhakanyādibhir
naṣṭapiṣṭatvakārakaṃ yat karma mardanapūrvakapācanarūpaṃ tanmūrchanam
ityabhidhīyate // VRrsṬī_8.64;2 
 samāsato lakṣaṇaṃ tu dattagrāsasya grāsarahitasya vā gālanapātanavyaktirekeṇa
pūrvāvasthāpannatvam // VRrsṬī_8.64;3 
 tacca mardanapākābhyāṃ bhavatīti mardanottaraṃ yantrapuṭānyatareṇa
pāko+apyaṅgatvena bodhya iti dvau yaugikau // VRrsṬī_8.64;4 
 bhūjaśabdena bhūjadoṣaprabhṛtītyartho bodhyaḥ // VRrsṬī_8.64;5 
 te ca kañcukā āvarakāḥ sapta doṣā vaṅgāhidoṣapramukhāḥ // VRrsṬī_8.64;6 
 te ca mardanāgnibhyāṃ naśyanti // VRrsṬī_8.64;7 
 vaṅgaśabdena vaṅgajadoṣo grāhyaḥ // VRrsṬī_8.64;8 
 ahiśabdena nāgajadoṣaśca // VRrsṬī_8.64;9 
 doṣāṇāṃ nānātvena vividhadṛḍhaśithilasaṃsargatāratamyena tannāśārthaṃ
vividhopāyapradarśanam ucitam eveti na mardanasaṃskāreṇa mūrchanasya
gatārthateti śaṅkyamiti bhāvaḥ // VRrsṬī_8.64;10 
 tanmūrchanaṃ hi vaṅgāhibhūjakañcukanāśanam iti pāṭhaṃ gṛhītveyaṃ vyākhyā //
VRrsṬī_8.64;11 
 doṣatrayavināśanamiti pāṭhe tu naisargikadoṣanāśe sutarāṃ bahirdoṣanāśa
ityabhiprāyaḥ // VRrsṬī_8.64;12 
 ata evāyaṃ pāṭho rasahṛdayaṭīkāyāṃ caturbhujamiśritair ādṛtaḥ //
VRrsṬī_8.64;13 
 naisargikadoṣetaradoṣāṇāṃ vāraṇāya pūrvoktamardanasaṃskāro
naisargikadoṣavāraṇāyāyam iti vyavasthāyāḥ sukaratvāt // VRrsṬī_8.64;14 
 evaṃ ca vaṅgāhibhūjakañcukanāśanam iti pāṭho na manorama iti bodhyam //
VRrsṬī_8.64;15 
 
 
 Rasaratnasamuccayabodhinī 
 mūrchanamāha mardanāditi // VRrsBo_8.64;1 
 iṣṭabhaiṣajyaiḥ śodhakāditvena abhimatauṣadhaiḥ // VRrsBo_8.64;2 
 naṣṭapiṣṭatvakārakaṃ peṣaṇena svarūpanāśāt yanmūrtibaddhatvam //
VRrsBo_8.64;3 
 vaṅgeti // VRrsBo_8.64;4 
 nāgavaṅgādidoṣanāśanam // VRrsBo_8.64;5 
 etattu rasam uddiśya uktaṃ dhātvantarāṇām api svasvadoṣanāśanam iti ādipadena
bodhyam // VRrsBo_8.64;6 
 
 
 utthāpana 
 svedātapādiyogena svarūpāpādanaṃ hi yat / 
 tadutthāpanam ityuktaṃ mūrchāvyāpattināśanam // VRrs_8.65 // 
 
 
 Rasaratnasamuccayabodhinī 
 utthāpanamāha svedeti // VRrsBo_8.65;1 
 svedaḥ ūrdhvapātanādinā svedanam ātapaḥ raudrasaṃtāpaḥ ādinā mardanādīnām
grahaṇam // VRrsBo_8.65;2 
 svarūpāpādanaṃ prakṛtyavasthāpanam // VRrsBo_8.65;3 
 mūrchāvyāpattināśanaṃ mūrchanakriyājanitasvarūpadhvaṃsarūpavipattivāraṇam //
VRrsBo_8.65;4 
 
 
 Rasaratnasamuccayaṭīkā 
 svedeti // VRrsṬī_8.65;1 
 svedaḥ kāñjikayā kṣārāmlalavaṇaiśca dolāyantre svedanam // VRrsṬī_8.65;2 
 ātapayogaḥ kāñjikādimarditarasasya kācapātre sūryatāpasthe dhāraṇam //
VRrsṬī_8.65;3 
 ādiśabdena sāgnikacullīsthe kaṭāhe vā pāradasya tasya dhāraṇamityādi //
VRrsṬī_8.65;4 
 tena pāradasya mūrchitasya yaccāñcalyatejasvitvagauravaviśiṣṭatvarūpam
ātmarūpaṃ tatpratiprāpaṇaṃ tadutthāpanam ityucyate // VRrsṬī_8.65;5 
 
 
 naṣṭapiṣṭi 
 svarūpasya vināśena piṣṭatvād bandhanaṃ hi tat / 
 vidvadbhirnirjitaḥ sūto naṣṭapiṣṭiḥ sa ucyate // VRrs_8.66 // 
 
 
 Rasaratnasamuccayabodhinī 
 bandhanamāha svarūpasyeti // VRrsBo_8.66;1 
 piṣṭam iṣṭabhaiṣajyaiḥ peṣaṇaṃ piṣṭamiti bhāvoktaḥ tasya bhāvaḥ //
VRrsBo_8.66;2 
 tattvāt svarūpasya vināśena svakīyaśubhratvacapalatvādirūpāpāyena yad
rūpāpādanam iti śeṣastad bandhanaṃ vahninānucchidyamānatvaṃ mūrtibaddhatvam
iti vā jñeyam iti śeṣaḥ // VRrsBo_8.66;3 
 asyaiva naṣṭapiṣṭir iti saṃjñāntaramāha vidvadbhiriti // VRrsBo_8.66;4 
 nirjito bandhanena naṣṭasvarūpaḥ yadvā nirjito mṛtaḥ sa sūtaḥ vidvadbhir
naṣṭapiṣṭir ucyate // VRrsBo_8.66;5 
 
 
 pātana 
 uktauṣadhairmarditapāradasya yantrasthitasyordhvam adhaś ca tiryak / 
 niryātanaṃ pātanasaṃjñam uktaṃ vaṅgāhisamparkajakañcukaghnam // VRrs_8.67
// 
 
 
 Rasaratnasamuccayabodhinī 
 pātanātrayamāha uktauṣadhairiti // VRrsBo_8.67;1 
 niryātanaṃ śodhanādyarthaṃ yat kadarthanamityarthaḥ // VRrsBo_8.67;2 
 
 
 Rasaratnasamuccayaṭīkā 
 atha pātanasaṃskārasya lakṣaṇamāha uktauṣadhairiti // VRrsṬī_8.67;1 
 vakṣyamāṇapātanavidhau nirdiṣṭatriphalādibheṣajaiḥ saha marditapāradasya tata
ūrdhvapātanādiyantrasthitasya yanniryāpaṇam ūrdhvādhastiryakprāpaṇaṃ tat
pātanam ucyate // VRrsṬī_8.67;2 
 tena vaṅganāgajā yaugikadoṣā bhūjādisaptakañcukāśca sarvathā naśyanti //
VRrsṬī_8.67;3 
 
 
 rodhana 
 jalasaindhavayuktasya rasasya divasatrayam / 
 sthitir āsthāpanī kumbhe yāsau rodhanamucyate // VRrs_8.68 // 
 
 
 Rasaratnasamuccayabodhinī 
 rodhanamāha jaleti // VRrsBo_8.68;1 
 jalasaindhavābhyāṃ saha kumbhamadhye divasatrayaṃ rasasya yā āsthāpanī ā
samyak sthāpanī ṣaṇḍhadoṣanāśanapūrvakaṃ svavīrye sthāpanakāriṇī kriyeti
śeṣaḥ asau sthitiḥ sthāpanaṃ rodhanamityucyate // VRrsBo_8.68;2 
 idaṃ hi svedanādikriyājanitakadarthanena ṣaṇḍhabhāvaprāptasya rasasya
taddoṣanāśapūrvakavīryaprakarṣādhānārthaṃ jñātavyam // VRrsBo_8.68;3 
 granthāntare +asya bodhanam iti saṃjñā nirdiṣṭā // VRrsBo_8.68;4 
 
 
 Rasaratnasamuccayaṭīkā 
 rodhanaṃ lakṣayati jaleti // VRrsṬī_8.68;1 
 kumbhe vakṣyamāṇe ghaṭayantre // VRrsṬī_8.68;2 
 āpyāyanī puṣṭikarī // VRrsṬī_8.68;3 
 atra saindhavamayamūṣāsaṃpuṭitaṃ kṛtvaikaviṃśatidinaparyantaṃ bhūdharapuṭanaṃ
sṛṣṭyambujaiḥ saha mardanaṃ ca kṛtvā tataḥ param iti vākyaśeṣo bodhyaḥ //
VRrsṬī_8.68;4 
 
 
 niyamana 
 rodhanāllabdhavīryasya capalatvanivṛttaye / 
 kriyate pārade svedaḥ proktaṃ niyamanaṃ hi tat // VRrs_8.69 // 
 
 
 Rasaratnasamuccayabodhinī 
 niyamanamāha rodhanāditi // VRrsBo_8.69;1 
 svedaḥ svedanam // VRrsBo_8.69;2 
 yadyapyatra svedanārthaṃ dravyanirdeśo na kṛtaḥ tathāpi adhyetṝṇāṃ
vijñānārthaṃ granthāntaroktaṃ tannirdiśyate tathā ca rasendracintāmaṇau
/ 
 sarpākṣīciñcikākanyābhṛṅgārakanakāmbubhiḥ / 
 dinaṃ saṃsveditaḥ sūto niyamāt sthiratāṃ vrajet // VRrsBo_8.69;3 
 iti // VRrsBo_8.69;4 
 niyamanaṃ capalatvaparihārapūrvakasthiratvasaṃpādanam // VRrsBo_8.69;5 
 
 
 Rasaratnasamuccayaṭīkā 
 labdhavīryasya pāradasyeti śeṣaḥ // VRrsṬī_8.69;1 
 svedaḥ pāradagarbhitamūṣāṃ bhūmimadhye gūḍhāṃ kṛtvā bhūmyupari karīṣāgnir
ityarthaḥ // VRrsṬī_8.69;2 
 
 
 dīpana 
 dhātupāṣāṇamūlādyaiḥ saṃyukto ghaṭamadhyagaḥ / 
 grāsārthaṃ tridinaṃ svedo dīpanaṃ tanmataṃ budhaiḥ // VRrs_8.70 // 
 
 
 Rasaratnasamuccayabodhinī 
 dīpanamāha dhātviti // VRrsBo_8.70;1 
 grāsārthaṃ ghanahemādīnām iti śeṣaḥ // VRrsBo_8.70;2 
 svedaḥ dolāyantre kāñjikādinā rasasya iti śeṣaḥ // VRrsBo_8.70;3 
 dīpanaṃ grāsaśaktisaṃjananakriyāviśeṣaḥ // VRrsBo_8.70;4 
 rasendracintāmaṇikāreṇa dīpanadravyāṇi anyavidhānyuktāni yathā / 
 kāsīsaṃ pañcalavaṇaṃ rājikā maricāni ca / 
 bhūśigrubījam ekatra ṭaṅgaṇena samanvitam // VRrsBo_8.70;5 
 āloḍya kāñjike dolāyantre pākād dinaistribhiḥ / 
 dīpanaṃ jāyate samyak sūtarājasya jāraṇe // VRrsBo_8.70;6 
 athavā citrakadrāvaiḥ kāñjike tridinaṃ pacet // VRrsBo_8.70;7 
 iti // VRrsBo_8.70;8 
 
 
 Rasaratnasamuccayaṭīkā 
 atha dīpanasaṃskāraṃ lakṣayati dhātupāṣāṇeti // VRrsṬī_8.70;1 
 dhātavastāmrapatrādayaḥ // VRrsṬī_8.70;2 
 pāṣāṇāḥ sphaṭikā mayūratutthakāsīsādayaḥ // VRrsṬī_8.70;3 
 mūlāni sarpākṣyādimūlikāḥ // VRrsṬī_8.70;4 
 ādyaśabdena kṣāralavaṇodakādi grāhyam // VRrsṬī_8.70;5 
 ghaṭamadhyago ghaṭayantramadhyagaḥ pāradastridinaparyantaṃ svedyo bhavati
yasmin karmaṇi tad dīpanam iti khyātam // VRrsṬī_8.70;6 
 atha jāraṇāyām ayathābalam ayathākramaṃ ca grāsadānenājīrṇadoṣāt pārade
vikriyā syād iti grāsamānavicāro+avaśyaṃ kāryaḥ // VRrsṬī_8.70;7 
 
 
 grāsamāna 
 iyanmānasya sūtasya bhojyadravyātmikā mitiḥ / 
 iyatītyucyate yāsau grāsamānaṃ samīritam // VRrs_8.71 // 
 
 
 Rasaratnasamuccayabodhinī 
 grāsamānamāha iyanmānasyeti // VRrsBo_8.71;1 
 iyanmānasya etāvatparimāṇasya sūtasya saṃbandhavivakṣayā ṣaṣṭhī iyanmite sūte
ityarthaḥ yā iyatī mitiḥ etāvatparimāṇaṃ bhojyadravyāṇām iti śeṣaḥ iti
ucyate bhojyadravyātmikā grasanīyasvarṇādidravyāṇāṃ mānanirdeśarūpā asau
uktiḥ grāsamānaṃ samīritam iyanmānaḥ sūtaḥ iyanmānaṃ svarṇādidravyaṃ
grasituṃ samarthaḥ evaṃrūpamānanirdeśaḥ grāsamānaṃ jñeyam //
VRrsBo_8.71;2 
 
 
 Rasaratnasamuccayaṭīkā 
 ato grāsamānākhyasaṃskārasya lakṣaṇamāha iyanmānasyeti // VRrsṬī_8.71;1 
 iyacchabdo+atra saṃskāryapāradasya gṛhītamānaviśeṣapalādivācakaḥ //
VRrsṬī_8.71;2 
 tādṛśamānamitapāradasyeyaccatuḥṣaṣṭyaṃśādimitābhrakasattvabījādyātmakaṃ
dravyaṃ bhakṣaṇāya dattaṃ cet sukhena cīrṇaṃ jīrṇaṃ ca syāditi niścitā yā
bījāder mitis tadgrāsamānaṃ khyātam // VRrsṬī_8.71;3 
 
 
 jāraṇā 
 grāsasya cāraṇaṃ garbhe drāvaṇaṃ jāraṇaṃ tathā / 
 iti trirūpā nirdiṣṭā jāraṇā varavārttikaiḥ // VRrs_8.72 // 
 
 
 Rasaratnasamuccayabodhinī 
 jāraṇātrayamāha grāsasyeti // VRrsBo_8.72;1 
 grāsasya grāsayogyasya svarṇāderityarthaṃ cāraṇaṃ rasāntaḥ kṣepaṇaṃ garbhe
drāvaṇaṃ rasāntaḥ taralībhavanaṃ jāraṇaṃ viḍayantrādiyogena
dravībhūtagrāsasya pākaḥ // VRrsBo_8.72;2 
 
 
 Rasaratnasamuccayaṭīkā 
 atha jāraṇāṃ lilakṣayiṣuḥ prathamaṃ sādhāraṇāṃstadavasthābhedān salakṣaṇān
samāsata āha grāsasyeti // VRrsṬī_8.72;1 
 śreṣṭhai rasavārttākuśalaiḥ sarvavidhā jāraṇā trirūpā triprakārā kathitā
bhavati // VRrsṬī_8.72;2 
 tatra grāsasya cāraṇaṃ pāradakartṛkagrāsabhakṣaṇakaraṇam // VRrsṬī_8.72;3 
 garbhadrāvaṇaṃ grastabījādeḥ pāradodare drutikaraṇam // VRrsṬī_8.72;4 
 jāraṇaṃ ca pārada ekībhāvo +anantadṛḍhasaṃbandhena // VRrsṬī_8.72;5 
 eṣāṃ lakṣaṇānyanupadaṃ vakṣyati // VRrsṬī_8.72;6 
 
 
 jāraṇa:: subtypes:: grāsa, ... 
 grāsaḥ piṇḍaḥ pariṇāmastisraścākhyāḥ parā punaḥ // VRrs_8.73 // 
 
 
 Rasaratnasamuccayabodhinī 
 jāraṇāyā aparaṃ traividhyamāha grāsa iti // VRrsBo_8.73;1 
 grāsaḥ kavalīkaraṇarūpajāraṇā piṇḍaḥ kardamavat piṇḍībhavanarūpajāraṇā //
VRrsBo_8.73;2 
 parīṇāmaḥ avasthāntaraprāpaṇarūpajāraṇā // VRrsBo_8.73;3 
 
 
 Rasaratnasamuccayaṭīkā 
 punarapi jāraṇāyā avasthākṛtanāmāntarāṇi trīṇyāha grāsaḥ piṣṭiḥ parīṇāmaśceti
// VRrsṬī_8.73;1 
 tatra grāso grasanam // VRrsṬī_8.73;2 
 piṣṭiḥ svedanamardanāgnyādibhiḥ pāradodare drutagrāsasya pāradasahitasya
śuṣkaścūrṇaḥ // VRrsṬī_8.73;3 
 pariṇāmārthastu prāgukta eva // VRrsṬī_8.73;4 
 punar jāraṇā dvividhā bhavati // VRrsṬī_8.73;5 
 samukhā nirmukhā ceti bhedena // VRrsṬī_8.73;6 
 
 
 samukhā nirmukhā ceti jāraṇā dvividhā punaḥ // VRrs_8.74 // 
 nirmukhajāraṇā 
 nirmukhā jāraṇā proktā bījādānena bhāgataḥ // VRrs_8.75 // 
 
 
 Rasaratnasamuccayabodhinī 
 tatrādau nirmukhajāraṇāmāha nirmukheti // VRrsBo_8.75;1 
 niḥ nāsti mukhaṃ vakṣyamāṇacatuḥṣaṣṭyaṃśaḥ bījaprakṣeparūpamukhalakṣaṇaṃ
yatra jāraṇāyāṃ tādṛśī // VRrsBo_8.75;2 
 bījeti // VRrsBo_8.75;3 
 bhāgataḥ yathābhāgaṃ tattaddravyajāraṇāyāṃ nirdiṣṭabhāgam anatikramya
vakṣyamāṇacatuḥṣaṣṭibhāgāt nyūnatayā adhikatayā vā ityarthaḥ bījādānena
śuddhasvarṇaraupyātmakabījagrahaṇam // VRrsBo_8.75;4 
 
 
 Rasaratnasamuccayaṭīkā 
 tatrālpavaktavyatvāt prathamaṃ nirmukhāyā eva lakṣaṇamāha nirmukheti //
VRrsṬī_8.75;1 
 catuḥṣaṣṭibhāgamitaṃ bījaṃ prathamaṃ yatra pāradodare na dīyate kiṃtu kevalaṃ
śuddhadhātvādigrāsa eva sṛṣṭitrayanīrakaṇāvāsanauṣadhimardanādyupāyair
jāryate sā jāraṇā nirmukhetyucyate // VRrsṬī_8.75;2 
 rasoparasādimṛdudravyajāraṇe tasyā upayogaḥ kāryaḥ // VRrsṬī_8.75;3 
 
 
 bīja (def.) 
 śuddhaṃ svarṇaṃ ca rūpyaṃ ca bījam ityabhidhīyate // VRrs_8.76 // 
 
 
 Rasaratnasamuccayaṭīkā 
 mukhakaraṇopayogibījaśabdārthamāha śuddhamiti // VRrsṬī_8.76;1 
 śuddham akṛtrimam uttamaṃ khanijaṃ svarṇaṃ rūpyaṃ vaitacchāstroktaśuddhyā
suśuddhaṃ kṛtvātra grāhyam // VRrsṬī_8.76;2 
 etena kṛtrimanirvyūḍhamahābījādivyāvṛttiḥ kṛtā // VRrsṬī_8.76;3 
 
 
 samukhajāraṇā 
 catuḥṣaṣṭyaṃśato bījaprakṣepo mukhamucyate // VRrs_8.77 // 
 samukharasa/-jāraṇā 
 evaṃ kṛte raso grāsalolupo mukhavān bhavet / 
 kaṭhinānyapi lohāni kṣamo bhavati bhakṣitum / 
 iyaṃ hi samukhā proktā jāraṇā mṛgacāriṇā // VRrs_8.78 // 
 
 
 Rasaratnasamuccayaṭīkā 
 uktabījasya yathākramaṃ svarṇotpādārthaṃ raupyajananārthaṃ ca pāradasya
catuḥṣaṣṭyaṃśena pāradodare jāraṇārambhe prakṣepaḥ kāryaḥ //
VRrsṬī_8.78;1 
 evaṃ kṛte tasmin bīje pāradodare yathāvidhi cīrṇe jīrṇe ca sati pāradaḥ
satvaraṃ grāsabhakṣaṇaṃ karotīti śāstre sa raso mukhavānityucyate //
VRrsṬī_8.78;2 
 tatkṛtaṃ yat kaṭhinalohādibhakṣaṇaṃ sā jāraṇā samukhetyuktā //
VRrsṬī_8.78;3 
 mṛgacāriṇā mṛgasahitaṃ vane carati saṃsāraṃ vihāya viriktena
kenacidvaravārtikena // VRrsṬī_8.78;4 
 
 
 Rasaratnasamuccayabodhinī 
 samukhajāraṇām āha evamiti // VRrsBo_8.78;1 
 evaṃ kṛte catuḥṣaṣṭyaṃśato bījaprakṣepe kṛte // VRrsBo_8.78;2 
 mukhavān samukhaḥ // VRrsBo_8.78;3 
 mṛgacāriṇā tadākhyena kenacid rasatantrakṛtā // VRrsBo_8.78;4 
 
 
 rākṣasavaktravat 
 divyauṣadhisamāyogāt sthitaḥ prakaṭakoṣṭhiṣu / 
 bhuñjītākhilalohādyaṃ yo +asau rākṣasavaktravān // VRrs_8.79 // 
 
 
 Rasaratnasamuccayabodhinī 
 rākṣasamukharasam āha divyauṣadhīti // VRrsBo_8.79;1 
 divyauṣadhiḥ manaḥśilā // VRrsBo_8.79;2 
 prakaṭakoṣṭhiṣu vivṛtānanakoṣṭhikāyantreṣu // VRrsBo_8.79;3 
 bhuñjīta graset // VRrsBo_8.79;4 
 
 
 Rasaratnasamuccayaṭīkā 
 atha mahāmukhapāradasya lakṣaṇamāha divyauṣadhīti // VRrsṬī_8.79;1 
 somalatādikāścatuḥṣaṣṭidivyauṣadhyas tatsamāyogas tadrasena kṛtamardanādinā
kṛtasaṃskāraḥ // VRrsṬī_8.79;2 
 tena prakāśamūṣāsvapi sthito+agnisahaḥ pārado dhmānena kaṭhinaṃ mṛdu sarvaṃ
lohādi yadā bhunakti asau mahāmukhavān ityucyate // VRrsṬī_8.79;3 
 
 
 cāraṇā 
 rasasya jaṭhare grāsakṣapaṇaṃ cāraṇā matā // VRrs_8.80 // 
 
 
 Rasaratnasamuccayabodhinī 
 jāraṇābhedacāraṇālakṣaṇamāha rasasyeti // VRrsBo_8.80;1 
 jaṭhare madhye ityarthaḥ grāsakṣapaṇaṃ grāsasya grāsārhalauhādeḥ kṣapaṇaṃ
kṣayamāpādanaṃ rasena saha ekīkaraṇamityarthaḥ // VRrsBo_8.80;2 
 
 
 Rasaratnasamuccayaṭīkā 
 pūrvoktacāraṇādīnāṃ lakṣaṇamāha rasasyeti // VRrsṬī_8.80;1 
 
 
 garbhadruti 
 grastasya drāvaṇaṃ garbhe garbhadrutir udāhṛtā // VRrs_8.81 // 
 bāhyadruti 
 bahireva drutiṃ kṛtvā ghanasattvādikaṃ khalu / 
 jāraṇāya rasendrasya sā bāhyadrutir ucyate // VRrs_8.82 // 
 
 
 Rasaratnasamuccayabodhinī 
 garbhadrutiprasaṅgena bāhyadrutim āha bahir iti // VRrsBo_8.82;1 
 bahir eva cullyuparisthakaṭāhādau na tu rasagarbhe ityarthaḥ //
VRrsBo_8.82;2 
 ghanasattvādikam abhrasattvādikam atrādipadena svarṇasattvādīnāṃ grahaṇaṃ
bodhyam // VRrsBo_8.82;3 
 
 
 Rasaratnasamuccayaṭīkā 
 bahireva drutīkṛtyeti // VRrsṬī_8.82;1 
 abhrakasattvadrutiḥ prāguktaiva dvitīyādhyāye // VRrsṬī_8.82;2 
 jāraṇāya taptakhalvamadhye dīyata iti vākyaśeṣaḥ // VRrsṬī_8.82;3 
 
 
 druti (substance) 
 nirlepatvaṃ drutatvaṃ ca tejastvaṃ laghutā tathā / 
 asaṃyogaśca sūtena pañcadhā drutilakṣaṇam // VRrs_8.83 // 
 
 
 Rasaratnasamuccayabodhinī 
 druteḥ pañcadhābhedānāha nirlepatvamiti // VRrsBo_8.83;1 
 nirlepatvaṃ niḥ niścayena niḥśeṣeṇa vā lepatvaṃ liptatvaṃ drāvāntareṇa saha
niḥśeṣeṇa ekībhavanamityarthaḥ yadvā niḥ nirgataḥ lepaḥ liptapadārthaḥ
malādiryasmāt tattvaṃ pṛthagbhūtamalādikam ityarthaḥ // VRrsBo_8.83;2 
 drutatvaṃ viśeṣeṇa dravībhavanam // VRrsBo_8.83;3 
 tejastvaṃ svarūpāpekṣayā tejobhūyastvam // VRrsBo_8.83;4 
 laghutā svābhāvikagurutvamapekṣya lāghavam // VRrsBo_8.83;5 
 asaṃyogaśca sūtena pāradena saha pṛthaktayā avasthānam // VRrsBo_8.83;6 
 
 
 druti (process) 
 auṣadhādhmānayogena lohadhātvādikaṃ tathā / 
 saṃtiṣṭhate dravākāraṃ sā drutiḥ parikīrtitā // VRrs_8.84 // 
 jāraṇā (saṃskāra) 
 drutagrāsaparīṇāmo viḍayantrādiyogataḥ / 
 jāraṇetyucyate tasyāḥ prakārāḥ santi koṭiśaḥ // VRrs_8.85 // 
 
 
 Rasaratnasamuccayabodhinī 
 jāraṇābhedajāraṇāmāha druteti // VRrsBo_8.85;1 
 viḍaḥ vakṣyamāṇalakṣaṇalakṣitaḥ yantraṃ koṣṭhikādikaṃ tadādiyogataḥ
atrādipadena mūṣāpuṭādīnāṃ grahaṇaṃ drutasya garbhe taralitasya grāsasya
svarṇādeḥ parīṇāmaḥ paripākaḥ svātmani abhedarūpeṇa pariṇamanam //
VRrsBo_8.85;2 
 rasendracintāmaṇau tu jāraṇā hi pātanagālanavyatirekeṇa
ghanahemādigrāsapūrvakaṃ pūrvāvasthāpannatvam ityanena yat prakārāntaraṃ
jāraṇālakṣaṇamuktaṃ tat cāraṇākhyajāraṇābhiprāyeṇa bodhyam //
VRrsBo_8.85;3 
 
 
 Rasaratnasamuccayaṭīkā 
 atha jāraṇālakṣaṇam āha drutagrāseti // VRrsṬī_8.85;1 
 biḍayantrādiyogena pāradodare dravībhūtasya grāsasya bījāder yaḥ
parīṇāmo+avināśidṛḍhatarasaṃbandhena pāradena sahaikībhāvaḥ sā
jāraṇetyucyate // VRrsṬī_8.85;2 
 tasyāḥ prakārāḥ koṭiśo+atibahavaḥ santi // VRrsṬī_8.85;3 
 yantrādīnāṃ bahuvidhatvāt // VRrsṬī_8.85;4 
 te ca prakārāḥ
patrajāraṇāsattvajāraṇādrutijāraṇābījajāraṇāmahābījajāraṇāsiddhabījajāraṇāsadhūmajāraṇānirdhūmajāraṇābālajāraṇāvṛddhajāraṇābaddhajāraṇābhūcarījāraṇākhecarījāraṇāprabhṛtayo
rasārṇavādau savistaraṃ bodhyāḥ // VRrsṬī_8.85;5 
 *
dolāyantrasomānalayantracakrarājayantravālukāyantrajalakūrmayantrasthalakūrmayantramūṣāprabhṛtīni
jāraṇayantrādīni vidyāt // VRrsṬī_8.85;6 
 taptakhalve mardanaṃ tu sarvatra prākkāryam eva // VRrsṬī_8.85;7 
 ādiśabdena ṣaḍbindukīṭasahitamardanasṛṣṭitrayādisaṃgrahāḥ //
VRrsṬī_8.85;8 
 
 
 viḍa 
 kṣārairamlaiśca gandhādyair mūtraiśca paṭubhis tathā / 
 rasagrāsasya jīrṇārthaṃ tadviḍaṃ parikīrtitam // VRrs_8.86 // 
 rañjana 
 susiddhabījadhātvādijāraṇena rasasya hi / 
 pītādirāgajananaṃ rañjanaṃ parikīrtitam // VRrs_8.87 // 
 
 
 Rasaratnasamuccayaṭīkā 
 ato+abhrapattrajāraṇottaraṃ rāgasaṃskāraṃ lakṣayati susiddhabījeti //
VRrsṬī_8.87;1 
 susiddhaṃ yathāvidhi sādhitaṃ yad bījam abhrakasattvadhātvādicūrṇaṃ
tajjāraṇena pāradasya yā bījadhātvādyanurūpā varṇotpattis tad rañjanam //
VRrsṬī_8.87;2 
 tatra bījasādhanavidhistu siddhabījalakṣaṇavyākhyāyāṃ prāgukta eva //
VRrsṬī_8.87;3 
 jāraṇāvidhistu triṃśattame+adhyāye sphuṭībhaviṣyati // VRrsṬī_8.87;4 
 ādiśabdo maṇirasoparasādiparigrahaḥ // VRrsṬī_8.87;5 
 rāgadravyodāharaṇaṃ vidhiśca rasahṛdaye // VRrsṬī_8.87;6 
 yathā / 
 jīrṇābhrako rasendro darśayati ghanānurūpiṇīṃ chāyām / 
 kṛṣṇāṃ raktāṃ pītāṃ sītāṃ tathā saṃkarairmiśrām // VRrsṬī_8.87;7 
 tathā / 
 krāmati tīkṣṇena rasastīkṣṇena ca jīryate kṣaṇādgrāsaḥ / 
 hemno yonistīkṣṇaṃ rāgān gṛhṇāti tīkṣṇena // VRrsṬī_8.87;8 
 tadapi ca daradena hataṃ hatvā vā mākṣikeṇa ravisahitam / 
 vāsitamapi vāsanayā ghanavaccāryaṃ ca jāryaṃ ca / 
 vāsanayā vāsanauṣadhena vāsitaṃ bhāvitamityarthaḥ // VRrsṬī_8.87;9 
 tathā / 
 kāntaṃ vā tīkṣṇaṃ vā kāñcīṃ vā vajrasasyakādīnām / 
 ekatamaṃ sarvaṃ vā rasarañjane saṃkaro+apīṣṭaḥ // VRrsṬī_8.87;10 
 kāñcīṃ svarṇamākṣikam // VRrsṬī_8.87;11 
 ādiśabdena hīrakacapalādaya upadhātavaścaikatra militā apīṣṭāḥ //
VRrsṬī_8.87;12 
 kuṭile balamadhikaṃ rāgastīkṣṇe tu pannage snehaḥ // VRrsṬī_8.87;13 
 rāgasnehabalāni tu kamale śaṃsanti dhātuvidaḥ // VRrsṬī_8.87;14 
 
 
 Rasaratnasamuccayabodhinī 
 rañjanamāha susiddheti // VRrsBo_8.87;1 
 śodhitasvarṇaraupyābhyāṃ tathā jīrṇatāmrādiyogena kriyāviśeṣam āśritya
rasasya yat pītādirāgajananam ityanvayaḥ // VRrsBo_8.87;2 
 
 
 sāraṇā 
 sūte satailayantrasthe svarṇādikṣepaṇaṃ hi yat / 
 vedhādhikyakaraṃ lohe sāraṇā sā prakīrtitā // VRrs_8.88 // 
 
 
 Rasaratnasamuccayaṭīkā 
 sāraṇālakṣaṇamāha sūta iti // VRrsṬī_8.88;1 
 sāraṇākhyatailenārdhāṃśaṃ saṃbhṛtaṃ yat sāraṇāyantraṃ tatra sthite pārade yat
svarṇādikṣepaṇaṃ svarṇādibījanāgavaṅgānāṃ yat kṣepaṇaṃ
vedhādhikyasiddhyarthaṃ kriyate sā sāraṇeti rasaśāstra uktā //
VRrsṬī_8.88;2 
 pratisāraṇānusāraṇeti ca tadbhedau // VRrsṬī_8.88;3 
 uktaṃ caitad rasahṛdaye / 
 sāritavartitasūtaḥ samānabījena milati yaḥ sāryaḥ / 
 dviguṇena pratīsāryaḥ sa cānusāryaśca triguṇena // VRrsṬī_8.88;4 
 iti // VRrsṬī_8.88;5 
 dviguṇamapi suvarṇameva // VRrsṬī_8.88;6 
 vedhādhikyaṃ vedho bhittvāntaḥpraveśaḥ so+adhiko bhavati // VRrsṬī_8.88;7 
 pāradasya tāmradalādau śarīrasthadhātvādiṣu ca sarvato vyāptiḥ //
VRrsṬī_8.88;8 
 sāraṇātailaṃ pañcamādhyāyavyākhyāyāṃ prāguktameva // VRrsṬī_8.88;9 
 yantrādhyāye sāraṇāyantraṃ sāraṇāvidhiśca sphuṭībhaviṣyati //
VRrsṬī_8.88;10 
 
 
 Rasaratnasamuccayabodhinī 
 sāraṇāmāha sūte iti // VRrsBo_8.88;1 
 satailayantrasthe tailapūrṇāndhamūṣāmadhyasthite sūte rase yat
svarṇādikṣepaṇaṃ svarṇādiprakṣepaḥ lohe tāmrādau ityarthaḥ vedhādhikyakaraṃ
vedhasya svarṇādijananarūpavedhaśakteḥ ādhikyakaram ātiśayyajanakam //
VRrsBo_8.88;2 
 uktaṃ ca rasendracintāmaṇau / 
 atha sāraṇocyate // VRrsBo_8.88;3 
 andhamūṣā tu kartavyā gostanākārasaṃnibhā // VRrsBo_8.88;4 
 saiva chidrānvitā madhye gambhīrā sāraṇocitā // VRrsBo_8.88;5 
 asyām eva mūṣāyāṃ tattailam apagatakalkavimalam āpūryam asminnadhikam
adhastād drutabījaprakṣepasamakālam eva samāvarjanīyaḥ sūtavarastadanu sadyo
mūṣānanam ācchādanīyam // VRrsBo_8.88;6 
 etat tailāktakhaṇḍagranthibandhena aruṇāsitabījābhyām aśvanāsārakarmaṇā
militaścet sāritaḥ samyak saṃyamitaḥ vijñātavyaḥ // VRrsBo_8.88;7 
 sāraṇārthaṃ tailamapi tatraivānveṣṭavyaṃ vistarabhayānnoddhṛtam iti //
VRrsBo_8.88;8 
 
 
 vedha 
 vyavāyibheṣajopeto dravye kṣipto rasaḥ khalu / 
 vedha ityucyate tajjñaiḥ sa cānekavidhaḥ smṛtaḥ // VRrs_8.89 // 
 
 
 Rasaratnasamuccayabodhinī 
 sāraṇālakṣaṇe vedhādhikyakaram ityuktaṃ kastāvat vedha ityapekṣāyāmāha
vyavāyīti nāgavallīkumārikādhustūrādivyavāyiguṇavadbheṣajasaṃyuktaḥ
ityarthaḥ // VRrsBo_8.89;1 
 vyavāyilakṣaṇaṃ śārṅgadhare yathā / 
 pūrvaṃ vyāpyākhilaṃ kāyaṃ tataḥ pākaṃ ca gacchati / 
 vyavāyi tadyathā bhaṅgā phenaṃ cāhisamudbhavam / 
 iti // VRrsBo_8.89;2 
 dravye svarṇādirūpeṇa pariṇinamayiṣau lohe // VRrsBo_8.89;3 
 
 
 Rasaratnasamuccayaṭīkā 
 atha krāmaṇasya dravyasya sarvadā vedhasahopayogitvena samāsato
viśeṣaṇamukhena krāmaṇalakṣaṇasahitaṃ vedhalakṣaṇam ekena ślokenāha
vyavāyīti // VRrsṬī_8.89;1 
 dravye śatavedhādau yathābhāgaṃ gṛhīte mūṣāyāṃ drute kṛte prataptamātre vā
tāmrarajatādau sādhyadravye kṣipto rasaḥ pārado yasmin karmaṇi sa vedha
ityucyate // VRrsṬī_8.89;2 
 sa ca pāradaḥ kīdṛśaḥ // VRrsṬī_8.89;3 
 vyavāyibheṣajopetaḥ // VRrsṬī_8.89;4 
 yat sevitamātraṃ tatkṣaṇa eva śarīrāntaḥsthasarvadhātuṣu sahasā
sabāhyābhyantaraṃ vyāpnoti paścāt pākaṃ prāpnoti tadvyavāyi
krāmaṇetyaparaparyāyaṃ ca bodhyam // VRrsṬī_8.89;5 
 tādṛśabheṣajopeto yogavāhī pārado+api sevitaścet sahasā sarvaṃ dehaṃ sāntaraṃ
vyāpnoti na kevalaṃ koṣṭha eva sthitiṃ karoti // VRrsṬī_8.89;6 
 na vā dhātuṣu kathaṃcit prāpto+api bahiḥ saṃlagna eva tiṣṭhatīti //
VRrsṬī_8.89;7 
 lohāntaḥ praviśed yena dravyayogena pāradaḥ / 
 sadyas tatkrāmaṇam iti kathitaṃ rasasiddhidam / 
 iti krāmaṇalakṣaṇapārthakyena bodhyam // VRrsṬī_8.89;8 
 
 
 vedhabhedāḥ 
 lepaḥ kṣepaśca kuntaśca dhūmākhyaḥ śabdasaṃjñakaḥ // VRrs_8.90 // 
 lepavedha 
 lepanaṃ kurute lohaṃ svarṇaṃ vā rajataṃ tathā / 
 lepavedhaḥ sa vijñeyaḥ puṭamatra ca saurakam // VRrs_8.91 // 
 
 
 Rasaratnasamuccayabodhinī 
 teṣu lepavedhalakṣaṇamāha lepanamiti // VRrsBo_8.91;1 
 lepanaṃ vedhasāmarthyāpādakakriyāviśeṣasiddharasenety āśayaḥ //
VRrsBo_8.91;2 
 atra lepavedhe // VRrsBo_8.91;3 
 saurakaṃ puṭaṃ dadyāditi śeṣaḥ sūryapakvaṃ kuryādityarthaḥ //
VRrsBo_8.91;4 
 
 
 Rasaratnasamuccayaṭīkā 
 atha vedhabhedānāha lepa iti // VRrsṬī_8.91;1 
 lepeneti // VRrsṬī_8.91;2 
 yasminvedhe pārado lepena lohaṃ pattrīkṛtaṃ tīkṣṇatāmrādi svarṇaṃ karoti
rajataṃ vā karoti sa lepavedha ityuktaḥ // VRrsṬī_8.91;3 
 atra lepottaraṃ varṇotkarṣārthaṃ yat puṭaṃ deyaṃ bhavati tat puṭaṃ saukaraṃ
varāhapuṭaṃ kāryam // VRrsṬī_8.91;4 
 asmin saṃskāre jīrṇacaturthāṃśārdhāṃśasamādibhāgair jīrṇabīja eva sārito rasa
upayoktavyaḥ // VRrsṬī_8.91;5 
 
 
 kṣepavedha 
 prakṣepaṇaṃ drute lohe vedhaḥ syātkṣepasaṃjñitaḥ // VRrs_8.92 // 
 
 
 Rasaratnasamuccayabodhinī 
 kṣepavedhalakṣaṇamāha prakṣepaṇamiti // VRrsBo_8.92;1 
 galitasvarṇetaralauhe rasaprakṣepeṇa yat suvarṇīkaraṇaṃ sa kṣepākhyavedho
jñeyaḥ // VRrsBo_8.92;2 
 
 
 Rasaratnasamuccayaṭīkā 
 atha kṣepavedham āha prakṣepaṇam iti // VRrsṬī_8.92;1 
 dhmānena mūṣāyāṃ lohe tāmrādau drute sati krāmaṇadravyakalkasahitasya
pāradasya yat prakṣepaṇaṃ sa vedhaḥ kṣepa iti khyātaḥ // VRrsṬī_8.92;2 
 atra pakṣāntaram apyuktaṃ rasasāre krāmaṇakalkasahitalohe dhāmyamāne kevalaṃ
pāradaṃ kṣipettatreti // VRrsṬī_8.92;3 
 
 
 kuntavedha 
 saṃdaṃśadhṛtasūtena drutadravyāhṛtiśca yā / 
 suvarṇatvādikaraṇaṃ kuntavedhaḥ sa ucyate // VRrs_8.93 // 
 
 
 Rasaratnasamuccayabodhinī 
 kuntavedhamāha saṃdaṃśeti // VRrsBo_8.93;1 
 saṃdaṃśaḥ sāṃḍāśī iti khyātaḥ saṃdaṃśayantreṇa mūrtibaddhasūtaṃ dhṛtvā
drutalauhe nimajjanena tatsamparkāt svarṇādirūpeṇa pariṇatasya lauhasya
yadāharaṇaṃ sa kuntavedhasaṃjñako jñeyaḥ // VRrsBo_8.93;2 
 
 
 dhūmavedha 
 vahnau dhūmāyamāne +antaḥ prakṣiptarasadhūmataḥ / 
 svarṇādyāpādanaṃ lohe dhūmavedhaḥ sa ucyate // VRrs_8.94 // 
 
 
 Rasaratnasamuccayabodhinī 
 dhūmavedhamāha vahnāviti // VRrsBo_8.94;1 
 sadhūmavahnimadhye vedhasamartharasanikṣepeṇa yo dhūmaḥ nirgacchati
tatsamparkād yat kiṃcillohasya svarṇādirūpeṇa yā pariṇatiḥ sa dhūmavedhaḥ //
VRrsBo_8.94;2 
 
 
 Rasaratnasamuccayaṭīkā 
 dhūmavedhalakṣaṇamāha vahnāviti // VRrsṬī_8.94;1 
 dhūmāyamāne vahnāvantarmūṣāntaḥsthatadvahnimadhye prakṣipto yo rasaḥ pāradas
tatsaṃbandhidhūmasyordhvasthāpitatāmrādipatre saṃparkād yat
svarṇarajatāpādanaṃ sa dhūmavedha ityabhidhīyate // VRrsṬī_8.94;2 
 
 
 śabdavedha 
 mukhasthitarasenālpalohasya dhamanāt khalu / 
 svarṇarūpyatvajananaṃ śabdavedhaḥ sa kīrtitaḥ // VRrs_8.95 // 
 
 
 Rasaratnasamuccayabodhinī 
 śabdavedhamāha mukheti // VRrsBo_8.95;1 
 dhamanāt śabdoccāraṇādityarthaḥ phutkārādityartho vā // VRrsBo_8.95;2 
 dhama dhvāne ityasmāt lyuḥ // VRrsBo_8.95;3 
 mukhamadhye vedhasamartharasaguṭikāṃ saṃsthāpya puro lauhakhaṇḍam ekaṃ dhṛtvā
śabdoccāraṇe kṛte phutkāre datte vā tat lauhakhaṇḍaṃ svarṇādirūpeṇa
pariṇatam // VRrsBo_8.95;4 
 dhamanāt ityatra damanāt iti pāṭhe mukhamadhye vedhasamartharasaguṭikāṃ
saṃsthāpya kṣudralauhakhaṇḍaṃ tannimne nidhāya ca pīḍane kṛte
adhaḥsthalauhakhaṇḍaṃ yatra vedhe svarṇādirūpeṇa pariṇamet sa śabdavedhaḥ
ityarthaḥ // VRrsBo_8.95;5 
 
 
 udghāṭana 
 siddhadravyasya sūtena kāluṣyādinivāraṇam / 
 prakāśanaṃ ca varṇasya tadudghāṭanam īritam // VRrs_8.96 // 
 
 
 Rasaratnasamuccayabodhinī 
 udghāṭanam āha siddhadravyasyeti // VRrsBo_8.96;1 
 siddhadravyasya mṛtalauhāder ityarthaḥ sūtena
kriyāviśeṣaniṣpannasūtasaṃyogena yat kāluṣyādinivāraṇaṃ mālinyādiproñchanaṃ
varṇasya ca prakāśanam aujjvalyasaṃpādanaṃ yadvā sūtena sūtasaṃyogena
siddhadravyasya māritalohādeḥ kāluṣyādinivāraṇaṃ yayā kriyayā
dravyāntarasaṃyogajanitamālinyādināśanaṃ syādityevaṃ yojanīyam //
VRrsBo_8.96;2 
 siddhadravyasya sūtena ityatra siddhadravyeṇa sūtasya iti pāṭhe
mṛtalauhādisaṃyogadvārā sūtasya yat kāluṣyādinivāraṇam ityarthaḥ //
VRrsBo_8.96;3 
 
 
 Rasaratnasamuccayaṭīkā 
 sūtena sabāhyābhyantaravyāptyaikībhūtasya siddhadravyasya
suvarṇatvādiprāptasya tāmrādilohātmakadravyasya tadekībhūtasūtasya ca
yathāsambhavaṃ yat kāluṣyādi tannivārakaṃ daśāṃśena yaccūrṇaprakṣepādi karma
tad udghāṭanam itīritam // VRrsṬī_8.96;1 
 kāluṣyaṃ malasaṃkīrṇatvam // VRrsṬī_8.96;2 
 ādiśabdena chattritvapataṅgitvadurdrāvitvadurmelitvādidoṣaḥ saṃgrāhyaḥ //
VRrsṬī_8.96;3 
 
 
 svedana 
 kṣārāmlairauṣadhaiḥ sārddhaṃ bhāṇḍaṃ ruddhvātiyatnataḥ / 
 bhūmau nikhanyate yatnātsvedanaṃ saṃprakīrtitam // VRrs_8.97 // 
 
 
 Rasaratnasamuccayabodhinī 
 svedanamāha kṣārāmlairiti // VRrsBo_8.97;1 
 auṣadhaiḥ svedanīyauṣadhaiḥ // VRrsBo_8.97;2 
 bhāṇḍaṃ rasapūrṇabhāṇḍamityarthaḥ // VRrsBo_8.97;3 
 atra uṣṇavīryaiḥ kṣārāmlaiḥ saha bhūmyadhaḥsthāpanena taduṣmaṇā anagnisvedo
bodhyaḥ // VRrsBo_8.97;4 
 
 
 Rasaratnasamuccayaṭīkā 
 sāraṇottaraṃ rasāyanaṃ kartuṃ kāmayamānena sādhakena pāradasya kartavyau
svedasaṃnyāsākhyasaṃskārau lakṣayati kṣārāmlairiti // VRrsṬī_8.97;1 
 auṣadhair bhṛṅgarāṅmuṇḍī viṣṇukrāntā ityādibhiḥ svedalakṣaṇavarṇanāvasare
prāguktaiḥ // VRrsṬī_8.97;2 
 taiśca sārdhaṃ saha pāradaṃ bhāṇḍamadhye pidhānasaṃdhirodhanādiyatnena
ruddhvā tadbhāṇḍaṃ bhūmimadhye nikhanyate yasmin karmaṇi tat svedanaṃ
saṃprakīrtitam // VRrsṬī_8.97;3 
 
 
 saṃnyāsa 
 rasasyauṣadhayuktasya bhāṇḍaruddhasya yatnataḥ / 
 mandāgniyutacullyantaḥ kṣepaḥ saṃnyāsa ucyate // VRrs_8.98 // 
 
 
 Rasaratnasamuccayabodhinī 
 saṃnyāsam āha rasasyeti // VRrsBo_8.98;1 
 auṣadhayuktasya kṣārāmlauṣadhayuktasyetyarthaḥ // VRrsBo_8.98;2 
 mandāgniyutacullyantaḥ mṛdvagniviśiṣṭacullīmadhye na tu tīvrāgniyutacullyām
ityarthaḥ // VRrsBo_8.98;3 
 
 
 Rasaratnasamuccayaṭīkā 
 athauṣadhayuktasya pāradasya mṛnmayabhāṇḍasaṃpuṭitasya
mandavahniyuktacullīmadhye kṣiptvā yat puṭanaṃ sa saṃnyāsa ityucyate //
VRrsṬī_8.98;1 
 
 
 svedanasaṃnyāsaguṇāḥ 
 dvāvetau svedasaṃnyāsau rasarājasya niścitam / 
 guṇaprabhāvajanakau śīghravyāptikarau tathā // VRrs_8.99 // 
 rasanigamamahābdheḥ somadevaḥ samantāt sphuṭataraparibhāṣānāmaratnāni hṛtvā
/ 
 vyaracayadatiyatnāttairimāṃ kaṇṭhamālāṃ kalayatu bhiṣagagryo maṇḍanārthaṃ
sabhāyām // VRrs_8.100 // 
 bhavetpaṭhitavāro+ayamadhyāyo rasavādinām / 
 rasakarmāṇi kurvāṇo na sa muhyati kutracit // VRrs_8.101 // 
 
 
 
Adhyāya 9
 
 atha yantrāṇi vakṣyante rasatantrāṇyaśeṣataḥ / 
 samālocya samāsena somadevena sāmpratam // VRrs_9.1 // 
 svedādikarma nirmātuṃ vārttikendraiḥ prayatnataḥ / 
 yantra:: nirukti 
 yantryate pārado yasmāttasmādyantramiti smṛtam // VRrs_9.2 // 
 dolāyantra 
 dravadravyeṇa bhāṇḍasya pūritārdhodakasya ca / 
 mukhasyobhayato dvāradvayaṃ kṛtvā prayatnataḥ // VRrs_9.3 // 
 tayostu nikṣiped daṇḍaṃ tanmadhye rasapoṭalīm / 
 baddhvā tu svedayedetaddolāyantramiti smṛtam // VRrs_9.4 // 
 
 
 Rasaratnasamuccayabodhinī 
 dolāyantramāha dravadravyeṇeti // VRrsBo_9.4;1 
 dravadravyeṇa kāñjikādisvedanadravyeṇa // VRrsBo_9.4;2 
 mukhasyeti // VRrsBo_9.4;3 
 bhāṇḍakandharāyāḥ prāntadvaye chidradvayaṃ kṛtvetyarthaḥ // VRrsBo_9.4;4 
 tayoḥ chidrayoḥ // VRrsBo_9.4;5 
 tanmadhye daṇḍamadhye // VRrsBo_9.4;6 
 svedanārheṇa kāñjikādinā kenacit draveṇa bhāṇḍārdhamāpūrya
bhāṇḍakandharāprāntadvaye chidradvayaṃ kṛtvā tanmadhye daṇḍamekaṃ nidhāya
tasmin rasapoṭṭalīṃ baddhvā ca evaṃ lambayet yathā bhāṇḍasthadrave sā
nimajjet paraṃ tu bhāṇḍam na spṛśediti niṣkarṣaḥ // VRrsBo_9.4;7 
 
 
 svedanīyantra 
 sāmbusthālīmukhe baddhavastre pākyaṃ niveśayet / 
 pidhāya pacyate yatra svedanīyantramucyate // VRrs_9.5 // 
 
 
 Rasaratnasamuccayaṭīkā 
 atha patrapuṣpādīnāmatimṛdudravyāṇāṃ svalpasvedārthaṃ yantrāntaramāha
sāmbusthālīti // VRrsṬī_9.5;1 
 sthālīṃ caturthāṃśajalena pūritodarāṃ jalenārdhapūritodarāṃ vā kṛtvā tasyā
mukham ā samantād vastreṇa baddhaṃ yathā syāttathā mukhābaddhe vastre pākyaṃ
svedyam atikomalaṃ dravyaṃ vinikṣipya nyubjaśarāvādinā pidhāyācchādya yatra
pacyate tat svedanīyantramityucyate // VRrsṬī_9.5;2 
 asyaiva yantrasya kandukasaṃjñāṃ vakṣyati // VRrsṬī_9.5;3 
 
 
 pātanāyantra 
 aṣṭāṅgulaparīṇāhamānāhena daśāṅgulam / 
 caturaṅgulakotsedhaṃ toyādhāraṃ galādadhaḥ // VRrs_9.6 // 
 adhobhāṇḍe mukhaṃ tasya bhāṇḍasyopari vartinaḥ / 
 ṣoḍaśāṅgulavistīrṇapṛṣṭhasyāsye praveśayet // VRrs_9.7 // 
 pārśvayor mahiṣīkṣīracūrṇamaṇḍūraphāṇitaiḥ / 
 liptvā viśoṣayetsaṃdhiṃ jalādhāre jalaṃ kṣipet / 
 cullyām āropayed etat pātanāyantramucyate // VRrs_9.8 // 
 
 
 Rasaratnasamuccayaṭīkā 
 athordhvapātanāyantramāha aṣṭāṅguleti // VRrsṬī_9.8;1 
 atha nyubjasthāpyasya viśālapṛṣṭhasya mṛtpātrasyāṅgulād adho
+aṅgulamitapṛṣṭhabhāgād adhobhāge toyādhāraḥ kāryaḥ // VRrsṬī_9.8;2 
 katham // VRrsṬī_9.8;3 
 aṣṭāṅgulaparīṇāham aṣṭāṅgulagarbhavistāraṃ yathā syāttathā //
VRrsṬī_9.8;4 
 tathānāhena bandhena saha daśāṅgulaṃ yathā syāttathā bandha ālavālaṃ
tatpradeśaṃ saṃgṛhya daśāṅgulavistāram ityarthaḥ // VRrsṬī_9.8;5 
 evaṃ ca bandhasthaulyam aṅguladvayamitaṃ garbhavistāraścāṣṭāṅgulamitaḥ kārya
ityavatiṣṭhate // VRrsṬī_9.8;6 
 na ha bandhane // VRrsṬī_9.8;7 
 caturaṅgulocchrāyaṃ yathā syāttathā toyādhāraḥ pṛṣṭhe kārya ityarthaḥ //
VRrsṬī_9.8;8 
 tādṛśādhāraviśiṣṭasya ṣoḍaśāṅgulavistīrṇapṛṣṭhasyoparivartinastasya
bhāṇḍasyāsye+adho bhāṇḍamukhaṃ praveśayet // VRrsṬī_9.8;9 
 tato mukhapārśvayormahiṣīkṣīrādibhiḥ saṃdhiṃ liptvā viśoṣayet //
VRrsṬī_9.8;10 
 cūrṇaḥ sudhā śvetaṃ lepadravyamityarthaḥ // VRrsṬī_9.8;11 
 pātanāyantramīritam // VRrsṬī_9.8;12 
 ūrdhvapātanāyantramuktamityarthaḥ // VRrsṬī_9.8;13 
 
 
 Rasaratnasamuccayabodhinī 
 pātanāyantrasya svarūpamāha aṣṭāṅguleti // VRrsBo_9.8;1 
 parīṇāhaḥ vistāraḥ paridhiriti yāvat // VRrsBo_9.8;2 
 ānāhaḥ aunnatyaṃ dairghyamiti yāvat // VRrsBo_9.8;3 
 utsedhaḥ upacitiḥ sthaulyamiti yāvat // VRrsBo_9.8;4 
 
 
 adhaḥpātanayantra 
 athordhvabhājane liptasthāpitasya jale sudhīḥ / 
 dīptair vanopalaiḥ kuryādadhaḥ pātaṃ prayatnataḥ // VRrs_9.9 // 
 
 
 Rasaratnasamuccayaṭīkā 
 adhaḥpātanayantramāha asyordhveti // VRrsṬī_9.9;1 
 jalādhāravihīnasya vaiparītyena jale sthāpitasyāsyoktayantrasya saṃbandhi yad
ūrdhvabhājanaṃ tatra liptasthāpitasya lepaṃ kṛtvā sthāpitasya pāradasya
yantropari dīptairvanopalairadhaḥpātaṃ kuryāt // VRrsṬī_9.9;2 
 ityetad adhaḥpātanāyantram abhihitam // VRrsṬī_9.9;3 
 
 
 Rasaratnasamuccayabodhinī 
 adhaḥpātanāyantre pātanakramamāha atheti / 
 atha uktarītyā yantranirmāṇānantaram ūrdhvabhājane
uparisthādhomukhabhāṇḍodare ityarthaḥ ādau liptaṃ paścāt sthāpitaṃ tasya
liptasthāpitasya rasasyeti śeṣaḥ jale adhobhāṇḍasthite iti śeṣaḥ dīptaiḥ
vanotpalaiḥ vanyakarīṣāgnibhiḥ // VRrsBo_9.9;1 
 
 
 kacchapayantra 
 jalapūrṇapātramadhye dattvā ghaṭakharparaṃ suvistīrṇam / 
 tadupari viḍamadhyagataḥ sthāpyaḥ sūtaḥ kṛtaḥ koṣṭhyām // VRrs_9.10 // 
 laghulohakaṭorikayā kṛtaṣaṇmṛtsaṃdhilepayācchādya / 
 pūrvoktaghaṭakharparamadhye +aṅgāraiḥ khadirakolabhavaiḥ // VRrs_9.11 // 
 svedanato mardanataḥ kacchapayantrasthito raso jarati / 
 agnibalenaiva tato garbhe dravanti sarvasattvāni // VRrs_9.12 // 
 
 
 Rasaratnasamuccayaṭīkā 
 kacchapayantraṃ dvividhaṃ jalakacchapaṃ sthalakacchapaṃ ca //
VRrsṬī_9.12;1 
 tatredānīṃ jalakacchapamāha jalapūrṇeti // VRrsṬī_9.12;2 
 ghaṭakharparaṃ khaṇḍitamukhaṃ sacchidraṃ ghaṭakhaṇḍamuttānaṃ dattvā tadupari
koṣṭhīṃ mūṣāṃ chidre kiṃcitpraviṣṭabudhnāṃ nīrāviyoginīmuttānāṃ sudṛḍhaṃ
niścalaṃ saṃsthāpya koṣṭhīmabhitaḥ kuḍyaṃ vidadhyāt // VRrsṬī_9.12;3 
 koṣṭhyāṃ biḍaṃ tanmadhye pāradaṃ ca dattvā sa samyaksthāpyaḥ //
VRrsṬī_9.12;4 
 tato laghulohakaṭorikayā nyubjayā taṃ pāradaṃ koṣṭhyāmācchādya mṛtkarpaṭādinā
saṃdhiṃ ruddhvā tadghaṭakharparam aṅgāraiḥ karīṣādimiśraiḥ pūrṇaṃ kuryāt
pūrṇaṃ tad ghaṭakharparam aṅgāraiḥ karīṣatuṣamiśraiḥ // VRrsṬī_9.12;5 
 garbhadravantīti sthāne garbhadrutiḥ sarvalohānāmiti pāṭhaḥ //
VRrsṬī_9.12;6 
 evaṃ rītyā kacchapayantrasthaḥ pāradaḥ svedanato vahnitāpena mardanato
biḍādinā saha pākāvasare tatraiva jātena mardanena drutaṃ grāsaṃ tridinaṃ
jarati // VRrsṬī_9.12;7 
 evaṃ caitadyantraṃ garbhadrutipūrvakaṃ jāraṇopayogīti bhāvaḥ //
VRrsṬī_9.12;8 
 atra jalapūrṇapātraṃ bhūmāveva nikhātaṃ kṛtvā tanmukhe sacchidramuttānaṃ
śarāvaṃ dattvā tatra chidre nīrāviyoginīṃ mūṣāṃ kācavilepitāṃ dhṛtvā tatra
pāradasyādhastādupariṣṭācca gandhakaṃ dattvā pidhāyoparyupalāgninā gandhakaṃ
jārayanti kecit // VRrsṬī_9.12;9 
 kiṃcaitadghaṭakaśarāve chidrasaṃsthitāṃ pakvamūṣāṃ kṛtvā
tasyāmaṣṭāṃśabiḍāvṛtaṃ pāradaṃ dhṛtvā lohapātryāṃ saṃruddhaṃ mudritaṃ ca
kṛtvā taduparyaṣṭāṅgulamānāṃ vālukāṃ vinikṣipya haṭhāttadupari dhmānena
dhmātaṃ tadgarbhasambhūtaṃ rasaṃ māyūrapittaliptaṃ kāñcanaṃ grāsayantīti //
VRrsṬī_9.12;10 
 sthalakūrmayantraṃ tu kiṃcidgartāyukte bhūtale tathaiva ghaṭakharparaṃ
nyubjaṃ nidhāya saṃdhilepādi kṛtvā tadupari sarvataḥ pārśvabhāge ca puṭaṃ
dadyāditi // VRrsṬī_9.12;11 
 tatra gartāyāṃ vanasūraṇādikandodare biḍaṃ tanmadhye sagrāsaṃ pāradaṃ dattvā
tatkandaśakalenaivācchādya mṛtkarpaṭādināveṣṭya saṃśoṣya dhārayet //
VRrsṬī_9.12;12 
 pṛṣṭhe cāgniṃ saṃtataṃ dinatrayaṃ dadyāt // VRrsṬī_9.12;13 
 antarāntarā kandaparivartanaṃ kāryaṃ yathā kando na dahyeta //
VRrsṬī_9.12;14 
 evaṃ sthalakūrmayantreṇa jāraṇam vidadhyāditi // VRrsṬī_9.12;15 
 kande dagdhaprāye sati anyatrānyatra kande pūrvavattaṃ pāradaṃ dhṛtvā pācayet
// VRrsṬī_9.12;16 
 
 
 dīpikāyantra 
 kacchapayantrāntargatamṛnmayapīṭhasthadīpikāsaṃsthaḥ / 
 yasminnipatati sūtaḥ proktaṃ taddīpikāyantram // VRrs_9.13 // 
 
 
 Rasaratnasamuccayabodhinī 
 dīpikāyantramāha kacchapeti // VRrsBo_9.13;1 
 vakṣyamāṇakacchapayantramadhyavartimṛnmayaghaṭakharpararūpapīṭhopari
pradīpamekam saṃsthāpya tatra sūtaṃ sthāpayet kacchapayantrādhaḥ vahniṃ ca
dadyāt evaṃ pradīpasthasūtaḥ kacchapayantre patati tat dīpikākhyaṃ yantraṃ
jñeyam // VRrsBo_9.13;2 
 
 
 Rasaratnasamuccayaṭīkā 
 atha dīpikāyantramāha kacchapayantreti // VRrsṬī_9.13;1 
 jalapūrṇapātramadhye ghaṭakalaśamuttānaṃ nidhāya tatra koṣṭhīmakṛtvā
tatsthāne mṛnmayapīṭhaṃ kṛtvā tatra dīpikāṃ nidhāya dīpaṃ prajvālya
nāgasvarṇabījasahitaṃ gandhakamanaḥśilāharītālasahitaṃ ca pāradaṃ mardanena
piṣṭīkṛtaṃ poṭalikāyāṃ baddhvā kacchapākāranyubjamṛtpātrodare tailamagnāṃ
tāṃ poṭalīṃ dīpajvālopari yathā syāttathāvalambitāṃ baddhvā tannyubjaṃ
pātraṃ nyubjaṃ nidhāya dīpoṣmaṇā nāgaṃ bhakṣayitvā pārado jalapātre+adhaḥ
patati yasmin yantre taddīpikāyantramuktam // VRrsṬī_9.13;2 
 nāgajāraṇārthasya yantrasyopayogo bodhyaḥ // VRrsṬī_9.13;3 
 tato jīrṇanāgaṃ pāradaṃ bhasmamūṣāyāṃ dhmānena viyuktaṃ nāgaṃ kṛtvā
tasminrase sādhakāvarabījaṃ jārayantīti // VRrsṬī_9.13;4 
 dīpikāsaṃstho dīpikopari samyaksthita ityarthaḥ // VRrsṬī_9.13;5 
 
 
 ḍekīyantra 
 bhāṇḍakaṇṭhādadhaś chidre veṇunālaṃ vinikṣipet / 
 kāṃsyapātradvayaṃ kṛtvā sampuṭaṃ jalagarbhitam // VRrs_9.14 // 
 nalikāsyaṃ tatra yojyaṃ dṛḍhaṃ taccāpi kārayet / 
 yuktadravyairvinikṣiptaḥ pūrvaṃ tatra ghaṭe rasaḥ // VRrs_9.15 // 
 agninā tāpito nālāttoye tasminpatatyadhaḥ / 
 yāvaduṣṇaṃ bhavet sarvaṃ bhājanaṃ tāvadeva hi / 
 jāyate rasasaṃdhānaṃ ḍekīyantramitīritam // VRrs_9.16 // 
 
 
 Rasaratnasamuccayabodhinī 
 ḍekīyantramāha bhāṇḍakaṇṭhāditi // VRrsBo_9.16;1 
 bhāṇḍasya kaṇṭhanimne chidramekaṃ vidhāya tatra vaṃśanirmitaṃ nalamekaṃ
saṃyojya sthāpayet // VRrsBo_9.16;2 
 anyacca jalapūrṇakāṃsyapātradvayena saṃpuṭamekaṃ kṛtvā
bhāṇḍakaṇṭhasthanalāgraṃ tatra praveśya dṛḍhaṃ sandhirodhaṃ kuryāt //
VRrsBo_9.16;3 
 tato bhāṇḍamadhye nirdiṣṭadravyaiḥ saha rasaṃ kṣiptvā agnijvālā deyā tena
nālacchidrānusārī rasaḥ kāṃsyapātramadhyasthajale patati //
VRrsBo_9.16;4 
 evaṃ yāvat sarvaṃ pātraṃ uṣṇaṃ bhavet tāvat kuryāt // VRrsBo_9.16;5 
 rasasaṃdhānaṃ rasanirgamanam ityarthaḥ // VRrsBo_9.16;6 
 
 
 Rasaratnasamuccayaṭīkā 
 atha ḍhekīyantramāha bhāṇḍakaṇṭhāditi // VRrsṬī_9.16;1 
 adhaśchidra upakaṇṭhaṃ kṛte chidre jalagarbhitaṃ svāduśītajalagarbhitam //
VRrsṬī_9.16;2 
 yuktadravyaiḥ śuddhiyogyaiḥ kāñjikādibhiḥ pātanopayogidravaiśca saha saṃyukto
raso ghaṭe sacchidropakaṇṭhe vahnisthite mṛnmayaghaṭe pūrvaṃ vinikṣiptaḥ
kāryaḥ // VRrsṬī_9.16;3 
 bhājanaṃ sampuṭaghaṭakam adhobhājanam uṣṇaṃ yāvadbhaved ghaṭe tāvadagniḥ
kārya ityarthaḥ // VRrsṬī_9.16;4 
 rasasaṃdhānaṃ pāradasya samyagādhānaṃ sthāpanamityarthaḥ // VRrsṬī_9.16;5 
 etadyantrasamaṃ degayantraṃ rasasāre+abhihitam / 
 bṛhadbhāṇḍaṃ samādāya kukṣau ca chidrasaṃyutam / 
 bhāṇḍe kācaghaṭīṃ kṣiptvā mukhaṃ chidre niyojayet // VRrsṬī_9.16;6 
 tadāsye kācanālaṃ syāttacca nālamadhomukham / 
 ruddhvā tadā tayoḥ saṃdhimardhaṃ ca nālakaṃ dihet // VRrsṬī_9.16;7 
 bhāṇḍaṃ vālukayāpūrya tasya dvāraṃ nirudhya ca / 
 vahneḥ prajvālanaṃ tāvadyāvattannālakaṃ dravet // VRrsṬī_9.16;8 
 śītaṃ yantraṃ samuttārya ghaṭīṃ prakṣālayettataḥ / 
 drāvaṃ kṣiptvā punardadyātpunaḥ pāko vidhīyate // VRrsṬī_9.16;9 
 evaṃ raṅgadrutiḥ proktā degayantre+atiśobhanā / 
 tālo nāgaḥ śilācauraḥ śulvo haṃsaśca gandhakaḥ // VRrsṬī_9.16;10 
 ete raṅgaṃ vimuñcanti vidrumaṃ gairikaṃ tathā / 
 vālukādegayantreṇa picchakeśā dravanti ca // VRrsṬī_9.16;11 
 iti // VRrsṬī_9.16;12 
 
 
 jāraṇāyantra 
 lohamūṣādvayaṃ kṛtvā dvādaśāṅgulamānataḥ / 
 īṣacchidrānvitāmekāṃ tatra gandhakasaṃyutām // VRrs_9.17 // 
 mūṣāyāṃ rasayuktāyām anyasyāṃ tāṃ praveśayet / 
 toyaṃ syātsūtakasyādha ūrdhvādho vahnidīpanam // VRrs_9.18 // 
 
 
 Rasaratnasamuccayabodhinī 
 jāraṇāyantramāha lohetyādi dvābhyām // VRrsBo_9.18;1 
 vitastimānaṃ lauhamayamūṣādvayaṃ nirmāya tayorīṣacchidrānvitāyām ekasyāṃ
mūṣāyāṃ gandhakaṃ saṃsthāpayet tataḥ rasagarbhāyāmanyasyāṃ mūṣāyāṃ pūrvoktāṃ
sagandhakamūṣāṃ praveśya sūtagarbhamūṣādho jalaṃ sthāpayitvā ūrdhvādhaśca
vahniṃ prajvālayediti // VRrsBo_9.18;2 
 
 
 jāraṇāyantra (2) 
 rasonakarasaṃ bhadre yatnato vastragālitam / 
 dāpayetpracuraṃ yatnādāplāvya rasagandhakau // VRrs_9.19 // 
 sthālikāyāṃ pidhāyordhvaṃ sthālīmanyāṃ dṛḍhāṃ kuru / 
 saṃdhiṃ vilepayedyatnānmṛdā vastreṇa caiva hi // VRrs_9.20 // 
 sthālyantare kapotākhyaṃ puṭaṃ karṣāgninā sadā / 
 yantrasyādhaḥ karīṣāgniṃ dadyāttīvrāgnimeva vā // VRrs_9.21 // 
 evaṃ tu tridinaṃ kuryāttato yantraṃ vimocayet / 
 taptodake taptacullyāṃ na kuryācchītalāṃ kriyām // VRrs_9.22 // 
 na tatra kṣīyate sūto na ca gacchati kutracit / 
 anena ca krameṇaiva kuryādgandhakajāraṇam // VRrs_9.23 // 
 vidyādharayantra 
 yantraṃ vidyādharaṃ jñeyaṃ sthālīdvitayasampuṭāt / 
 cullīṃ caturmukhīṃ kṛtvā yantrabhāṇḍaṃ niveśayet // VRrs_9.24 // 
 tatrauṣadhaṃ vinikṣipya nirundhyādbhāṇḍakānanam / 
 yantraṃ vidyādharaṃ nāma tantrajñaiḥ parikīrtitam // VRrs_9.25 // 
 
 
 Rasaratnasamuccayabodhinī 
 vidyādharayantramāha yantramiti // VRrsBo_9.25;1 
 sthālīdvitayasampuṭāt haṇḍikādvayakṛtapuṭaviśeṣāt // VRrsBo_9.25;2 
 tadeva vivṛṇoti cullīmiti // VRrsBo_9.25;3 
 adhobhāṇḍe auṣadhaṃ nikṣipya bhāṇḍāntareṇa mukhaṃ pidhāya cullyāṃ
caturmukhyāṃ saṃsthāpya ca jvālā deyā // VRrsBo_9.25;4 
 koṣṭhīyantramiti saṃjñāntaramasya // VRrsBo_9.25;5 
 granthāntare tu vidyādharayantralakṣaṇam anyavidhaṃ tattu agre svayameva
vakṣyati // VRrsBo_9.25;6 
 
 
 Rasaratnasamuccayaṭīkā 
 vidyādharayantramāha // VRrsṬī_9.25;1 
 tatra prathamaṃ tatsvarūpaṃ samāsata uktvānantaraṃ savistaramāha yantramiti
// VRrsṬī_9.25;2 
 sthālīdvitayasaṃpuṭāditi // VRrsṬī_9.25;3 
 samasthūlānāmeva saṃpuṭaṃ bhavati na tu mahadatyalpayoriti //
VRrsṬī_9.25;4 
 iti vakṣyamāṇaḥ sthālīyantrādasyākṛtiviśeṣaḥ sphuṭīkṛtaḥ // VRrsṬī_9.25;5 
 atha vistareṇāha cullīṃ caturmukhīmiti // VRrsṬī_9.25;6 
 sarvatra sāmyenāgnipravṛttyarthaṃ caturmukhīm ityuktam // VRrsṬī_9.25;7 
 tatra yantrabhāṇḍaṃ niveśayet // VRrsṬī_9.25;8 
 nirundhyāt // VRrsṬī_9.25;9 
 nyubjamukhena pātrāntareṇa saṃpuṭet // VRrsṬī_9.25;10 
 etadyantram vidyādharanāmnā śāstre parikīrtitam // VRrsṬī_9.25;11 
 asyopayogastu saumyavīryadravyāṇāṃ mṛdvagninā pākārthaṃ bodhyaḥ //
VRrsṬī_9.25;12 
 ata eva vakṣyati pañcadaśādhyāye kanakasundararase dattvā vidyādhare yantre
puṭedāraṇyakopalairiti // VRrsṬī_9.25;13 
 
 
 somānalayantra 
 ūrdhvaṃ vahniradhaścāpo madhye tu rasasaṃgrahaḥ / 
 somānalam idaṃ proktaṃ jārayedgaganādikam // VRrs_9.26 // 
 
 
 Rasaratnasamuccayabodhinī 
 somānalayantramāha ūrdhvamiti // VRrsBo_9.26;1 
 gaganādikam abhrādikam // VRrsBo_9.26;2 
 sthālīmadhye rasamūṣāṃ saṃsthāpya śarāveṇa mukhaṃ pidhāya mṛdvastreṇa sandhiṃ
liptvā ca jalapūrṇasthālyantaropari sthālīṃ tāṃ sthāpayet śarāvopari
karīṣāgniṃ ca dadyād iti // VRrsBo_9.26;3 
 
 
 Rasaratnasamuccayaṭīkā 
 atha somānalayantraṃ samāsata āha ūrdhvaṃ vahniriti // VRrsṬī_9.26;1 
 madhya iti // VRrsṬī_9.26;2 
 adhaḥpātre jalaṃ tadupari uttānaṃ śarāvādi dattvā tatra laghumūṣāmuttānāṃ
dhṛtvā tanmadhye biḍaṃ biḍamadhye sagrāsaṃ pāradaṃ ca dattvā dṛḍhaṃ
pidhānena pidhāya tadupari kharparaṃ dattvā tatrāgnir deyaḥ //
VRrsṬī_9.26;3 
 iti vidhinā gaganasattvādikaṃ jārayediti // VRrsṬī_9.26;4 
 etadeva yantraṃ sanābhinālaṃ kṛtvāgnimadho dattvā nābhimadhye pāradaṃ
sagrāsaṃ dattvā jārayediti prakārāntareṇa rasasāre +abhihitam //
VRrsṬī_9.26;5 
 tathā ca tatpāṭhaḥ / 
 somānalasya yantrasya nābhimadhye rasaṃ kṣipet / 
 dattvāṣṭāṃśaṃ biḍaṃ nābhiṃ kiṃcidamlena pūrayet // VRrsṬī_9.26;6 
 kṣārāmlaṃ tryūṣaṇaṃ mūtraṃ rājikā śigru citrakam / 
 nālaṃ prapūrayed ebhir nābheścopari sādhakaḥ // VRrsṬī_9.26;7 
 dadyādupari yantrasya sacchidraṃ samabudhnakam / 
 chidre ca dorakaṃ baddhvā amlaiḥ kharparapūraṇam // VRrsṬī_9.26;8 
 rasopari patedbinduḥ stokaṃ stokaṃ punaḥ punaḥ / 
 yantrādhaḥ sthāpayedagnim ahorātratrayaṃ budhaḥ // VRrsṬī_9.26;9 
 tridinair jīryate grāsaṃ sūtako nātra saṃśayaḥ / 
 iti // VRrsṬī_9.26;10 
 sacchidraṃ samabudhnakamiti kharparasya viśeṣaṇam // VRrsṬī_9.26;11 
 nālaṃ tu kṣārādipūritaṃ kṛtvā kharparacchidrasaṃmukham evocchritaṃ kāryamiti
bhāvaḥ // VRrsṬī_9.26;12 
 etadeva yantraṃ nābhirahitaṃ kṛtvā vaiparītyenāgnijalasthāpanena
prāptāgnīṣomākhyaṃ pāradabandhakaraṃ bhavatītyapi tadgranthe evābhihitam
/ 
 athādho+agniruparyāpo madhye deyo raseśvaraḥ / 
 agnīṣomākhyayantreṇa badhyate saptarātrataḥ // VRrsṬī_9.26;13 
 iti // VRrsṬī_9.26;14 
 
 
 garbhayantra 
 garbhayantraṃ pravakṣyāmi piṣṭikābhasmakārakam / 
 caturaṅguladīrghāṃ ca tryaṅgulonmitavistarām // VRrs_9.27 // 
 mṛnmayīṃ sudṛḍhāṃ mūṣāṃ vartulaṃ kārayenmukham / 
 loṇasya viṃśatirbhāgā bhāga ekastu gugguloḥ // VRrs_9.28 // 
 suślakṣṇaṃ peṣayitvā tu vāraṃ vāraṃ punaḥ punaḥ / 
 mūṣālepaṃ dṛḍhaṃ kṛtvā lavaṇārdhamṛdambubhiḥ // VRrs_9.29 // 
 karṣet tuṣāgninā bhūmau svedayenmṛdu mānavit / 
 ahorātraṃ trirātraṃ vā rasendro bhasmatāṃ vrajet // VRrs_9.30 // 
 
 
 Rasaratnasamuccayabodhinī 
 garbhayantramāha garbhayantramiti // VRrsBo_9.30;1 
 piṣṭikā naṣṭapiṣṭīkṛtaḥ rasaḥ ityarthaḥ // VRrsBo_9.30;2 
 loṇasya lavaṇasya loṇasya ityatra lohasya iti pāṭhāntaraṃ na yuktaṃ
lavaṇārdhamṛdambubhiḥ iti vakṣyamāṇavākyavirodhāt // VRrsBo_9.30;3 
 atra vāraṃ vāramiti padaṃ peṣayitvā tathā punaḥ punariti padaṃ
mūṣālepamityanena yojanīyam // VRrsBo_9.30;4 
 lavaṇārdhamṛdambubhiriti sahārthe tṛtīyā tena lavaṇārdhamṛdambubhiḥ saha
loṇaguggulū peṣayitvā iti tathā viṃśatibhāgalavaṇāpekṣayā mṛdo+ardhatvamiti
ca bodhyam // VRrsBo_9.30;5 
 karṣet ātape śoṣayet // VRrsBo_9.30;6 
 
 
 Rasaratnasamuccayaṭīkā 
 atha garbhayantraṃ pratijānīte garbhayantramiti // VRrsṬī_9.30;1 
 yatra sarvaṃ yantraṃ bhūmyudara evāvasthitaṃ vidadhyāt tadgarbhayantraṃ nāma
// VRrsṬī_9.30;2 
 tadeva spaṣṭīkaroti caturaṅguleti // VRrsṬī_9.30;3 
 caturaṅguladīrghādilakṣaṇāṃ mūṣāṃ vidhāya tanmukhaṃ vartulaṃ kārayet //
VRrsṬī_9.30;4 
 samyak pidhānasaṃdhānārthaṃ yathoktabhāgaṃ lohakiṭṭaguggulayor gṛhītvā
bhāgatrayaṃ mṛdo gṛhītvaikabhāgātmakaṃ lavaṇaṃ gṛhītvā sarvametajjalena
saṃmardya tena mūṣāṃ sāntarbahirvilipya tatra dhātvādikṛtapiṣṭikāṃ saṃbhṛtya
samyak pidhāya bhūmimadhyagāṃ gajapuṭaparyāptāṃ gartāṃ
karīṣamiśratuṣairardhapūritāṃ kṛtvā tatra mūṣāṃ dhṛtvā tadupari
garākaṇṭhadaghnaṃ karīṣatuṣaireva sampūryāvaśiṣṭagartāṃ mṛttikayā
sampūryāntarvāyupraveśārthaṃ kiṃcidaṅgulīsamaṃ chidraṃ vidhāyāgniṃ dattvā
svedayet // VRrsṬī_9.30;5 
 evaṃ nirvāṇāgnituṣādiyuktyā niṣkāsya punastuṣādipūraṇādisarvamantarāntarā
kuryādahorātraparyantaṃ trirātraparyantaṃ veti // VRrsṬī_9.30;6 
 atra govarapuṭaṃ bhūmāveva deyam // VRrsṬī_9.30;7 
 taduktaṃ rasarājasundare // VRrsṬī_9.30;8 
 cūrṇīkṛtakarīṣāgnau bhūmāveva tu yatpuṭam / 
 dīyate tattu kṛtibhirgovaraṃ samudāhṛtam // VRrsṬī_9.30;9 
 iti // VRrsṬī_9.30;10 
 
 
 haṃsapāka 
 kharparaṃ sikatāpūrṇaṃ kṛtvā tasyopari nyaset / 
 aparaṃ kharparaṃ tatra śanair mṛdvagninā pacet // VRrs_9.31 // 
 pañcakṣāraistathā mūtrair lavaṇaṃ ca viḍaṃ tataḥ / 
 haṃsapākaṃ samākhyātaṃ yantraṃ tad vārttikottamaiḥ // VRrs_9.32 // 
 vālukāyantra 
 sarasāṃ gūḍhavaktrāṃ mṛdvastrāṅgulaghanāvṛtām / 
 śoṣitāṃ kācakalaśīṃ triṣu bhāgeṣu pūrayet // VRrs_9.33 // 
 bhāṇḍe vitastigambhīre vālukāsupratiṣṭhitā / 
 tadbhāṇḍaṃ pūrayettribhiranyābhiravaguṇṭhayet // VRrs_9.34 // 
 bhāṇḍavaktraṃ maṇikayā saṃdhiṃ limpen mṛdā pacet / 
 cullyāṃ tṛṇasya cādāhān maṇikāpṛṣṭhavartinaḥ / 
 etaddhi vālukāyantraṃ tadyantraṃ lavaṇāśrayam // VRrs_9.35 // 
 
 
 Rasaratnasamuccayabodhinī 
 vālukāyantramāha sarasāmiti // VRrsBo_9.35;1 
 sarasāṃ pāradagarbhām // VRrsBo_9.35;2 
 gūḍhavaktrāṃ saṃkīrṇamukhīm // VRrsBo_9.35;3 
 mṛditi // VRrsBo_9.35;4 
 mṛdvastreṇa mṛlliptavastreṇa aṅgulaghanaṃ aṅgulamānotsedhaṃ yathā tathā
āvṛtām // VRrsBo_9.35;5 
 triṣu bhāgeṣu pūrayet pācyarasādinā kācakalasyāḥ bhāgatrayaṃ pūrayedityarthaḥ
// VRrsBo_9.35;6 
 triṣu bhāgeṣviti avacchede saptamī // VRrsBo_9.35;7 
 bhāṇḍe ityatra kācakalasīṃ sthāpayediti śeṣaḥ // VRrsBo_9.35;8 
 vālukābhiḥ kiyān bhāgaḥ pūrayitavya ityapekṣāyāmāha tadbhāṇḍamiti //
VRrsBo_9.35;9 
 tribhirityatra // VRrsBo_9.35;10 
 bhāgairiti śeṣaḥ // VRrsBo_9.35;11 
 tṛtīyā cātra abhede bhāṇḍasya bhāgatrayamityarthaḥ pūrayet vālukayeti śeṣaḥ
anyābhiḥ vālukābhirityarthaḥ avaśiṣṭāṃśaṃ pūrayediti śeṣaḥ //
VRrsBo_9.35;12 
 avaguṇṭhayedityasya maṇikayā ityanena sambandhaḥ maṇikayā śarāveṇa //
VRrsBo_9.35;13 
 ayamarthaḥ saṃkīrṇamukhīṃ kācakūpikāṃ mṛdvastreṇāṅgulotsedhamālipya śoṣayitvā
ca tasyā bhāgatrayaṃ rasenāpūrayet tato vitastipramāṇagabhīre vālukayā
tribhāgapūrṇe bhāṇḍamadhye tāṃ niveśya ūrdhvaṃ vālukayā ācchādayet tataśca
śarāveṇa bhāṇḍavaktraṃ pidhāya mṛttikayā saṃdhiṃ liptvā ca tāvat pacet yāvat
śarāvopari nyastaṃ tṛṇaṃ na dahediti // VRrsBo_9.35;14 
 tulyalakṣaṇatvāt vālukāyantraprasaṅge lavaṇayantram apyatidiśati taditi //
VRrsBo_9.35;15 
 tad uktaprakāraṃ yantraṃ lavaṇāśrayam api bhavatīti śeṣaḥ lavaṇayantram api
vālukāyantram bhavatītyarthaḥ // VRrsBo_9.35;16 
 
 
 Rasaratnasamuccayaṭīkā 
 vālukāyantraṃ dvividhamāha surasāmiti // VRrsṬī_9.35;1 
 surasāṃ granthikoṭararekhādyabhāvena sulakṣaṇāṃ // VRrsṬī_9.35;2 
 gūḍhavaktrām akarālamukhām adrimṛtkarpaṭādinā trivāraṃ saptavāraṃ vā
kṛtenāṅgulasthūlena veṣṭitām ātape saṃśoṣitāṃ kācaghaṭīm udarasya
bhāgacatuṣṭayaṃ parikalpya triṣu bhāgeṣu pūrayet // VRrsṬī_9.35;3 
 tasyā garbhe bhāgatrayaṃ kajjalyādinā bheṣajena pūrayet // VRrsṬī_9.35;4 
 evaṃ sampūritāṃ tāṃ vitastigambhīre bhāṇḍe mṛnmaye viśālakharpare
pūritavālukāmadhye sthāpitāṃ kuryāt // VRrsṬī_9.35;5 
 pūraṇīyavālukāyā mānamapyāha tadbhāṇḍaṃ pūrayediti // VRrsṬī_9.35;6 
 bhāṇḍodarasyāpi bhāgacatuṣṭayaṃ parikalpya tadbhāṇḍaṃ vālukayā
tribhirbhāgairmitayā tribhāgapūraṇaparyāptayā pūrayetsaṃbharet //
VRrsṬī_9.35;7 
 anyābhir avaśiṣṭaikabhāgamitābhir vālukābhiḥ kācakalaśīm abhitaḥ
prakṣepeṇāvaguṇṭhayet // VRrsṬī_9.35;8 
 kaṇṭhaparyantam ācchāditāṃ kuryādityarthaḥ // VRrsṬī_9.35;9 
 bhāṇḍamukhaṃ ca maṇikayā viśālanyubjamṛtpātreṇācchādya saṃdhilepādi kṛtvā
cullyāṃ pacet // VRrsṬī_9.35;10 
 tatpacanakālamānam āha tṛṇasyeti // VRrsṬī_9.35;11 
 maṇikāpṛṣṭhe prakṣiptatṛṇadāhaparyantaṃ pacet // VRrsṬī_9.35;12 
 tṛṇadāhetyupalakṣaṇam // VRrsṬī_9.35;13 
 sindūrarasādau raktavarṇotpattiparyantamapi pākasyāvaśyakatvāt //
VRrsṬī_9.35;14 
 sa ca varṇo jñeyaḥ // VRrsṬī_9.35;15 
 kūpīmukhād udgataraktavarṇabāṣpadarśaneneti bodhyam // VRrsṬī_9.35;16 
 
 
 vālukāyantra (2) 
 pañcāḍhavālukāpūrṇabhāṇḍe nikṣipya yatnataḥ / 
 pacyate rasagolādyaṃ vālukāyantram īritam // VRrs_9.36 // 
 
 
 Rasaratnasamuccayabodhinī 
 anyavidhaṃ vālukāyantramāha pañceti // VRrsBo_9.36;1 
 catvāriṃśaccharāvamitavālukāpūrṇabhāṇḍe ityarthaḥ // VRrsBo_9.36;2 
 atra vālukāmadhye eva rasagolādikaṃ sthāpayet na tu kācakūpyāmiti viśeṣaḥ //
VRrsBo_9.36;3 
 
 
 lavaṇayantra (1) 
 evaṃ lavaṇanikṣepātproktaṃ lavaṇayantrakam // VRrs_9.37 // 
 lavaṇayantra (2) 
 antaḥkṛtarasālepatāmrapātramukhasya ca / 
 liptvā mṛllavaṇenaiva saṃdhiṃ bhāṇḍatalasya ca // VRrs_9.38 // 
 tadbhāṇḍaṃ paṭunāpūrya kṣārairvā pūrvavatpacet / 
 evaṃ lavaṇayantraṃ syād rasakarmaṇi śasyate // VRrs_9.39 // 
 
 
 Rasaratnasamuccayaṭīkā 
 antaḥ kṛtarasālepa iti // VRrsṬī_9.39;1 
 ālepa ityupalakṣaṇam // VRrsṬī_9.39;2 
 mṛdbhāṇḍe kharparasamāne viśālamukhe+antastale nyubjaṃ sthāpanīyaṃ yallaghu
tāmrapātraṃ tat pāradādigolakopari nyubjaṃ nidhāya mṛllavaṇādinā
bhāṇḍatalatāmrapātramukhasaṃdhiṃ vilipya tayantrabhāṇḍaṃ
lavaṇakṣārādyanyatamenāpūrya pidhānena pidhāya praharaparyantaṃ
śālisphuṭanaparyantaṃ praharaparyantaṃ vā pacet // VRrsṬī_9.39;3 
 evaṃvidhamapi yantraṃ lavaṇayantrākhyametad rasakarmaṇi pākamūrchanādikarmaṇi
praśastaṃ syāt // VRrsṬī_9.39;4 
 
 
 Rasaratnasamuccayabodhinī 
 lavaṇayantrasya prakārāntaramāha antariti // VRrsBo_9.39;1 
 antas tāmrapātramadhye ityarthaḥ kṛtaḥ rasena ālepaḥ yatra tathābhūtaṃ yat
tāmrapātraṃ tasya mukhaṃ tasya rasaliptodaratāmrapātramukhasya tathā
bhāṇḍatalasya tāmrapātramukhopari sthāpitabhāṇḍādhobhāgasya //
VRrsBo_9.39;2 
 tadbhāṇḍam uparisthabhāṇḍam // VRrsBo_9.39;3 
 pūrvavat tṛṇasya cādāhād ityarthaḥ // VRrsBo_9.39;4 
 tāmrapātrodare rasaṃ nikṣipya tadupari lavaṇapūrṇaṃ kṣārapūrṇaṃ vā
bhāṇḍamekaṃ vinyaset tato mṛllavaṇena sandhiṃ ruddhvā pacet iti //
VRrsBo_9.39;5 
 
 
 nālikāyantra 
 lohanālagataṃ sūtaṃ bhāṇḍe lavaṇapūrite / 
 niruddhaṃ vipacetprāgvan nālikāyantram īritam // VRrs_9.40 // 
 
 
 Rasaratnasamuccayabodhinī 
 nālikāyantramāha loheti // VRrsBo_9.40;1 
 lauhamayanālamadhye pāradam āpūrya chidrarodhaṃ kṛtvā ca
lavaṇapūritabhāṇḍāntaḥ nālaṃ taṃ nirundhyāttato maṇikayā bhāṇḍavaktram
ācchādya ālipya ca sandhiṃ tāvat pacet yāvat śarāvoparisthaṃ tṛṇaṃ na dahet
iti // VRrsBo_9.40;2 
 
 
 bhūdharayantra 
 vālukāgūḍhasarvāṅgāṃ garte mūṣāṃ rasānvitām / 
 dīptopalaiḥ saṃvṛṇuyād yantraṃ tad bhūdharāhvayam // VRrs_9.41 // 
 
 
 Rasaratnasamuccayaṭīkā 
 atha bhūdharayantramāha vāluketi // VRrsṬī_9.41;1 
 garte rājahastamātragambhīre garte hastamātrāyāmavistāre caturasre vartule vā
tādṛśe garte rasānvitāṃ pāradagarbhitāṃ mallamūṣāṃ vālukāgūḍhasarvāṅgāṃ
nidhāya gartakaṇṭhaparyantaṃ vālukayā prapūryopari kiṃcitpārśve ca
dīptavanyopalaiḥ saṃvṛṇuyādācchādayet // VRrsṬī_9.41;2 
 samantato vanyopalairācchādya jvālayedityarthaḥ // VRrsṬī_9.41;3 
 atra pāradasya yantraṇamātraṃ vālukāyāṃ bhūmāveva vahnistūparyeva
garbhayantre sarvameva bhūgarbhe // VRrsṬī_9.41;4 
 bhūdharapuṭe tu na vālukāsaṃbandhaḥ // VRrsṬī_9.41;5 
 iti trayāṇāṃ yantrapuṭānāṃ viśeṣo bodhyaḥ // VRrsṬī_9.41;6 
 
 
 puṭayantra 
 śarāvasampuṭāntasthaṃ karīṣeṣv agnimānavit / 
 paceccullyāṃ dviyāmaṃ vā rasaṃ tat puṭayantrakam // VRrs_9.42 // 
 
 
 Rasaratnasamuccayabodhinī 
 puṭayantramāha śarāveti // VRrsBo_9.42;1 
 karīṣeṣu pacet athavā agnimānavid dviyāmaṃ cullyām aṅgāreṣu paced yojyam //
VRrsBo_9.42;2 
 
 
 Rasaratnasamuccayaṭīkā 
 atha puṭayantramāha śarāveti // VRrsṬī_9.42;1 
 bhūmitale karīṣarāśiṃ kṛtvā tatra śarāvasaṃpuṭitaṃ pāradaṃ ca
dhṛtvāgnimānavidvaidyo ghāṭikādvayaparyantaṃ pacet // VRrsṬī_9.42;2 
 atyantasaṃnihitāgnisaṃyogāt // VRrsṬī_9.42;3 
 athavā cullyāṃ karīṣāgniṃ dattvādhiśritakharpare śarāvasaṃpuṭitaṃ rasaṃ
dhṛtvā kharparamukhamācchādya yāmaparyantaṃ dviyāmaṃ vā pacet //
VRrsṬī_9.42;4 
 dūratarāgnisaṃyogāt // VRrsṬī_9.42;5 
 evaṃ nyūnādhikaḥ pacanakālo
rasayogidravyādyudgamaśālitvāvayavaśaithilyakāṭhinyādyanurodhena
svabuddhyaiva tarkya iti bhāvaḥ // VRrsṬī_9.42;6 
 
 
 koṣṭhīyantra 
 ṣoḍaśāṅgulavistīrṇaṃ hastamātrāyataṃ samam / 
 dhātusattvanipātārthaṃ koṣṭhīyantram iti smṛtam // VRrs_9.43 // 
 
 
 Rasaratnasamuccayabodhinī 
 koṣṭhīyantramāha ṣoḍaśeti // VRrsBo_9.43;1 
 atra samamiti padena militabhāṇḍadvayasya ṣoḍaśāṅgulatvādi bodhyam evaṃ ca
vitastipramāṇadīrghasya aṣṭāṅgulavistīrṇasya ca adhobhāṇḍasya mukhopari
tāvanmānaṃ bhāṇḍāntaram adhomukhaṃ saṃsthāpya adho dṛḍhāṅgārair bhastrayā
dhamet tena dhātusattvaṃ nirgacchatīti // VRrsBo_9.43;2 
 atrisaṃhitāyām etacchlokānantaram asyaivāparāṃśaḥ paṭhitaḥ tadyathā //
VRrsBo_9.43;3 
 paripūrṇaṃ dṛḍhāṅgārairadho vātena koṣṭhake / 
 mātrayā jvālamārgeṇa jvālayecca hutāśanam // VRrsBo_9.43;4 
 iti // VRrsBo_9.43;5 
 
 
 Rasaratnasamuccayaṭīkā 
 atha koṣṭhīyantramāha ṣoḍaśāṅguleti // VRrsṬī_9.43;1 
 dhātusattveti // VRrsṬī_9.43;2 
 viśiṣṭadhātūnāṃ tāpyagairikavimalādīnām anudgamaśālināṃ mṛdūnāṃ ca sattvasya
nipātārtham etadyantraṃ vidyāt // VRrsṬī_9.43;3 
 asyāṃ koṣṭhyāṃ madhya ucitāṃ dhātugarbhitāṃ vṛntākādimūṣāṃ saṃsthāpya
kokilair mūṣām uparyuparibhāvena pārśvataśca sampūrya yathocitaṃ dhamet //
VRrsṬī_9.43;4 
 laghubhastrikādinetyarthaḥ // VRrsṬī_9.43;5 
 koṣṭhīyantre sattvanipātanārhā dhātava udāhṛtāśca rasasāre / 
 vaikrāntaṃ sasyakaṃ tāpyaṃ kāntābhre vimalaṃ giriḥ / 
 gairikā tutthakaṃ caiva rājāvarto viśeṣataḥ // VRrsṬī_9.43;6 
 eṣām uparasānāṃ ca koṣṭhe sattvanipātanam / 
 iti // VRrsṬī_9.43;7 
 
 
 valabhīyantra 
 yatra lohamaye pātre pārśvayorvalayadvayam / 
 tādṛk svalpataraṃ pātraṃ valayaprotakoṣṭhakam // VRrs_9.44 // 
 pūrvapātropari nyasya svalpapātre parikṣipet / 
 rasaṃ saṃmūrchitaṃ sthūlapātram āpūrya kāñjikaiḥ // VRrs_9.45 // 
 dviyāmaṃ svedayedeva rasotthāpanahetave / 
 etatsyād valabhīyantraṃ rase ṣāḍguṇyakārakam / 
 sūkṣmakāntamaye pātre rasaḥ syādguṇavattaraḥ // VRrs_9.46 // 
 
 
 Rasaratnasamuccayabodhinī 
 valabhīyantramāha yatreti // VRrsBo_9.46;1 
 valayadvayaṃ valayaṃ kaḍā āṃṭā iti khyātaṃ // VRrsBo_9.46;2 
 tādṛk lohamayam // VRrsBo_9.46;3 
 valayeti // VRrsBo_9.46;4 
 valaye bṛhatpātrasthavalaye protam ābaddhaṃ koṣṭhaṃ madhyadeśo yasya tādṛśam
// VRrsBo_9.46;5 
 ayamartho bṛhadākāraṃ kāntalauhamayaṃ pātramekaṃ nirmāya tasyāntargalād
adhaḥpārśvadvaye valayadvayaṃ saṃyojanīyaṃ kṣudrākāram aparamapi tathāvidhaṃ
pātramekaṃ kṛtvā bṛhatpātrasthe valaye aspṛṣṭatalabhāgaṃ yathā tathā ābadhya
tatra mūrchitarasaṃ parikṣipet kāñjikena sthūlapātraṃ ca pūrayediti //
VRrsBo_9.46;6 
 rase ṣāḍguṇyakārakaṃ ṣāḍguṇyaṃ vidyā vitarko vijñānaṃ smṛtistatparatā kriyā
ityuktaṣaḍguṇapradaśaktijanakam evaṃvidharasopayoktā uktaṣāḍguṇyasiddhiṃ
labhate ityarthaḥ // VRrsBo_9.46;7 
 
 
 Rasaratnasamuccayaṭīkā 
 atha khalacarīyantramāha yatreti // VRrsṬī_9.46;1 
 yantrabhūte lohapātra ābhyantaropakaṇṭhe pārśvayor avasañjanārthaṃ
valayadvayaṃ kāryaṃ // VRrsṬī_9.46;2 
 valayamadhye tu praveśārhakoṣṭhakaṃ lauhaṃ svalpapātramanyadvidhāya
mūrchitarasagarbhitaṃ tatsvalpapātraṃ praveśya valayayor avasajjitaṃ kṛtvā
sthūlapātre kāñjikaṃ prabhūtaṃ dattvā cullyāṃ mandāgninā praharaparyantaṃ
svedayet // VRrsṬī_9.46;3 
 tena pārada utthāya kāñjikadrave praviśya tiṣṭhati ata evāsya yantrasya
jalāhāryayantram ityapi nāmāntaraṃ kāñjikajalena svalpapātrād rasasya
hriyamāṇatvāditi // VRrsṬī_9.46;4 
 mūrchito rasa utthāya khale+aṅgaṇe carituṃ śaknotyaneneti vyutpattyā
khalacarītyapi nāma // VRrsṬī_9.46;5 
 atra yatsvalpaṃ pātraṃ tatkāntamayaṃ kṛtvā yantre tatpātramadhye pārado
dhṛtaśced atiśayena guṇavānbhavati // VRrsṬī_9.46;6 
 uktaṃ ca rasārṇave / 
 na sūtena vinā kāntaṃ na kāntena vinā rasaḥ / 
 kāntasūtasamāyogāt prayogo dehadhārakaḥ // VRrsṬī_9.46;7 
 iti // VRrsṬī_9.46;8 
 
 
 tiryakpātanayantra 
 kṣipedrasaṃ ghaṭe dīrghanatādhonālasaṃyute / 
 tannālaṃ nikṣipedanyaghaṭakukṣyantare khalu // VRrs_9.47 // 
 tatra ruddhvā mṛdā samyagvadane ghaṭayoratha / 
 adhastādrasakumbhasya jvālayettīvrapāvakam // VRrs_9.48 // 
 itarasminghaṭe toyaṃ prakṣipetsvādu śītalam / 
 tiryakpātanam etaddhi vārttikair abhidhīyate // VRrs_9.49 // 
 
 
 Rasaratnasamuccayabodhinī 
 tiryakpātanayantramāha kṣipediti // VRrsBo_9.49;1 
 dīrghanatādhonālasaṃyute dīrghākāraṃ nataṃ nimnābhimukhaṃ ca yat adhonālaṃ
tena saṃyute // VRrsBo_9.49;2 
 ayaṃ vidhiḥ ekasmin ghaṭe rasaṃ nidhāya tasya udarādho dīrgham adholambitaṃ
nālamekaṃ saṃyojya dvitīyaghaṭodarasthacchidre nālāgraṃ praveśya mṛdvastreṇa
sandhimālipya ca ghaṭayormukham api tathā limpet rasakumbhādhaśca tīvrāgniṃ
prajvālayet dvitīyaghaṭe svāduśītalaṃ jalaṃ ca prakṣipet iti //
VRrsBo_9.49;3 
 
 
 Rasaratnasamuccayaṭīkā 
 atha tiryakpātanayantramāha kṣipedrasamiti // VRrsṬī_9.49;1 
 natādhonāleti natopakaṇṭhacchidrasaṃlagnādhonālasaṃyute // VRrsṬī_9.49;2 
 anyaghaṭaḥ pārśve nimnadeśe sthitaḥ // VRrsṬī_9.49;3 
 tato ghaṭayorvadane ruddhvā pidhānābhyāṃ pidhāya saṃdhilepādi kṛtvādho
ghaṭayor vadanayor adhaḥsthitanalikāyojitacchidrayor api saṃdhilepaṃ kṛtvā
jvālayet // VRrsṬī_9.49;4 
 ghaṭāntare tāpotpattiparyantaṃ pāradaśuddhyartham etadyantrasyopayogo bodhyaḥ
// VRrsṬī_9.49;5 
 
 
 pālikāyantra 
 caṣakaṃ vartulaṃ lauhaṃ vinatāgrordhvadaṇḍakam / 
 etaddhi pālikāyantraṃ balijāraṇahetave // VRrs_9.50 // 
 
 
 Rasaratnasamuccayaṭīkā 
 pālikāyantramāha caṣakamiti // VRrsṬī_9.50;1 
 caṣakaṃ darvīsamānaṃ pātram // VRrsṬī_9.50;2 
 tattu na tiryagdaṇḍaṃ kiṃtu vinatāya ucchrito daṇḍo yasya tathoktam //
VRrsṬī_9.50;3 
 etadyantraṃ sadhūmagandhakajāraṇopayogi tathā
bhairavanāthoktaparpaṭyādividhau copayokṣyate // VRrsṬī_9.50;4 
 
 
 Rasaratnasamuccayabodhinī 
 pālikāyantramāha caṣakamiti // VRrsBo_9.50;1 
 vinatam agraṃ yasya tat nyubjīkṛtāgrabhāgam ūrdhvam uccaiḥkṛtaṃ daṇḍaṃ yasya
tad unnatadaṇḍaṃ vinatāgraṃ ca tad ūrdhvadaṇḍaṃ ceti vinatāgrordhvadaṇḍakaṃ
lauhaṃ lohamayaṃ vartulaṃ golākāraṃ caṣakaṃ kaṭorikā kāryamiti śeṣaḥ //
VRrsBo_9.50;2 
 caṣakaśabdasya madyapānapātrārthakatve+api pātramātrārthakatvaṃ prāgeva
pradarśitam // VRrsBo_9.50;3 
 balijāraṇahetave gandhakajāraṇārtham // VRrsBo_9.50;4 
 
 
 ghaṭayantra 
 catuṣprasthajalādhāraś caturaṅgulikānanaḥ / 
 ghaṭayantram idaṃ proktaṃ tadāpyāyanakaṃ smṛtam // VRrs_9.51 // 
 
 
 Rasaratnasamuccayabodhinī 
 ghaṭayantramāha caturiti // VRrsBo_9.51;1 
 ṣoḍaśaśarāvamitajaladhāraṇasamarthaḥ caturaṅgulavistṛtamukhaviśiṣṭaśca ghaṭaḥ
ghaṭayantramiti niṣkarṣaḥ // VRrsBo_9.51;2 
 āpyāyanakaṃ rasādīnāṃ tarpaṇaṃ ṣāḍguṇyasaṃpādanamiti yāvat //
VRrsBo_9.51;3 
 āpyāyanakam ityatra utthāpanakam iti pāṭhe rasotthāpanasādhanamityarthaḥ //
VRrsBo_9.51;4 
 
 
 iṣṭikāyantra 
 vidhāya vartulaṃ gartaṃ mallamatra nidhāya ca / 
 vinidhāyeṣṭakāṃ tatra madhyagartavatīṃ śubhām // VRrs_9.52 // 
 gartasya paritaḥ kuryātpālikām aṅgulocchrayām / 
 garte sūtaṃ vinikṣipya gartāsye vasanaṃ kṣipet // VRrs_9.53 // 
 nikṣipedgandhakaṃ tatra mallenāsyaṃ nirudhya ca / 
 mallapālikayormadhye mṛdā samyaṅ nirudhya ca // VRrs_9.54 // 
 vanopalaiḥ puṭaṃ deyaṃ kapotākhyaṃ na cādhikam / 
 iṣṭikāyantram etat syād gandhakaṃ tena jārayet // VRrs_9.55 // 
 
 
 Rasaratnasamuccayabodhinī 
 iṣṭakāyantramāha vidhāyeti // VRrsBo_9.55;1 
 mallaṃ śarāvapātram // VRrsBo_9.55;2 
 pālikām ālavālam // VRrsBo_9.55;3 
 golākāraṃ gartamekam kṛtvā tatra śarāvaṃ saṃsthāpya tadupari
madhyacchidrāmiṣṭakām ekāṃ vinyaset iṣṭakāgartaṃ paritaḥ aṅgulimitonnatam
ālavālam ekaṃ ca kuryāt tata iṣṭakārandhre pāradaṃ vinikṣipya randhramukhe
vastraṃ tadupari gandhakaṃ ca vinyasya śarāvāntareṇa ruddhvā śarāvālavālayoḥ
saṃdhiṃ mṛdā samyagālipya ca vanyakarīṣaiḥ kapotākhyapuṭaṃ dadyāditi
niṣkarṣaḥ // VRrsBo_9.55;4 
 
 
 Rasaratnasamuccayaṭīkā 
 atheṣṭikāyantraṃ lakṣayati nidhāya vartulāmiti // VRrsṬī_9.55;1 
 mallaṃ gambhīrodaraṃ kṣudraṃ mṛnmayaṃ pātraṃ tadgartāmadhye saṃsthāpya
tatraikām iṣṭikāṃ madhyagartavatīṃ ca nidhāyeṣṭikāghaṭakagartasya paritaḥ
samantato+aṅgulocchrāyāṃ pālikām ālavālaṃ vidhāya tadgarte pāradaṃ kṣiptvā
tadgartamukhe vastraṃ prasārya tacca dṛḍhaṃ baddhvā tadupari samabhāgaṃ
gandhakaṃ dattvā nyubjamallena gartamukhaṃ ruddhvā mallapālimadhyabhāgaṃ
mṛdā samyagruddhvopari vanyopalaiḥ kapotapuṭaṃ punaḥ punardeyam //
VRrsṬī_9.55;2 
 iṣṭikayā pāradasya yantraṇād etadyantram iṣṭikāyantranāmnā kathitam //
VRrsṬī_9.55;3 
 tena nirdhūmagandhakajāraṇaṃ kuryāt // VRrsṬī_9.55;4 
 jīrṇe ca gandhake pārado raktavarṇo bhavet // VRrsṬī_9.55;5 
 atra drutapārade gandhakajāraṇāyāṃ gartāsye vastrācchādanaṃ vastropari
gandhakaṃ ca dadyāditi vidhikramaḥ // VRrsṬī_9.55;6 
 yatra tu baddhasya rasasya gandhakajāraṇā kartavyā syāttadā tu pāradaṃ
vastreṇa baddhvā tasyādhastād upariṣṭācca gandhakaṃ dattvā
jārayedityanukto+api viśeṣo bodhyaḥ // VRrsṬī_9.55;7 
 
 
 hiṅgulākṛṣṭividyādharayantra 
 sthālikopari vinyasya sthālīṃ samyaṅ nirudhya ca / 
 ūrdhvasthālyāṃ jalaṃ kṣiptvā vahniṃ prajvālayed adhaḥ / 
 etad vidyādharaṃ yantraṃ hiṅgulākṛṣṭihetave // VRrs_9.56 // 
 
 
 Rasaratnasamuccayabodhinī 
 hiṅgulākṛṣṭividyādharayantramāha sthālikoparīti // VRrsBo_9.56;1 
 sthālīmityatra ūrdhvamukhīmiti śeṣo bodhyaḥ // VRrsBo_9.56;2 
 atra hiṅgulākṛṣṭiprakārasya anuktatvāt granthāntaroktastatprakāraḥ
pradarśyate tadyathā jambīrādirasaśodhitahiṅgulam adhaḥsthālyāṃ parṇopari
saṃsthāpya kaṭhinīghṛṣṭatalabhāgām uttānāṃ sthālīmaparāṃ tadupari dattvā
mṛdambarādibhiḥ saṃdhim ālipya ca adho jvālā deyā ūrdhvasthālyāṃ jalaṃ ca
uṣṇe ca tasmin tat nikṣipya punardeyam evaṃ triṃśadvāraṃ kuryāt //
VRrsBo_9.56;3 
 granthāntare+asya ūrdhvapātanamiti nāmāntaram // VRrsBo_9.56;4 
 kṛcidetad anantaraṃ / 
 rasaṃ saṃmūrchitaṃ sthūlapātram āpūrya kāñjikaiḥ / 
 dviyāmaṃ svedayedenaṃ rasotthāpanahetave // VRrsBo_9.56;5 
 ityadhikaḥ pāṭho vidyate // VRrsBo_9.56;6 
 
 
 Rasaratnasamuccayaṭīkā 
 atha hiṅgulākṛṣṭividyādharayantramāha sthālikopari vinyasyeti //
VRrsṬī_9.56;1 
 antastale nihitaśuṣkahiṅgulāyā viśālamukhāyāḥ sthālikāyā uparyuttānāmeva
laghusthālīṃ vinyasya sthāpayitvā saṃdhilepādinā ruddhvordhvasthālyāṃ
kiṃcicchītalajalaṃ punaḥ punardadyāt // VRrsṬī_9.56;2 
 adhaścullyāṃ vahniṃ jvālayetpraharatrayaparyantam // VRrsṬī_9.56;3 
 etadyantraṃ pāradasya hiṅgulād viyujyordhvapātratala ākṛṣṭikaraṃ syāt //
VRrsṬī_9.56;4 
 etadākṛṣṭarasasya ṣoḍaśādhyāye caṇḍasaṃgrahagadaikakapāṭavidhāvanyatra
copayogaṃ vakṣyati // VRrsṬī_9.56;5 
 
 
 ḍamaruyantra 
 yantrasthālyupari sthālīṃ nyubjāṃ dattvā nirundhayet / 
 yantraṃ ḍamarukākhyaṃ tadrasabhasmakṛte hitam // VRrs_9.57 // 
 
 
 Rasaratnasamuccayaṭīkā 
 atha ḍamaruyantramāha pāradauṣadhagarbhitayantrasthālyupari nyubjāmeva
sthālīṃ nidhāya nirundhayet // VRrsṬī_9.57;1 
 mṛtkarpaṭādinā saṃdhirodhaṃ kuryāt // VRrsṬī_9.57;2 
 yantrasyādhastād agniḥ kāryaḥ // VRrsṬī_9.57;3 
 etad yantraṃ ḍamarukākhyam ūrdhvatalagapāradabhasmakarmaṇyupayujyate //
VRrsṬī_9.57;4 
 
 
 nābhiyantra 
 mallamadhye caredgartaṃ tatra sūtaṃ sagandhakam / 
 gartasya paritaḥ kuḍyaṃ prakuryādaṅgulocchritam // VRrs_9.58 // 
 tataś cācchādayet samyag gostanākāramūṣayā / 
 samyak toyamṛdā ruddhvā samyagatrocyamānayā // VRrs_9.59 // 
 (ins.) toyamṛd 
 lehavat kṛtababbūlakvāthena parimarditam / 
 jīrṇakiṭṭarajaḥ sūkṣmaṃ guḍacūrṇasamanvitam / 
 iyaṃ hi jalamṛt proktā durbhedyā salilaiḥ khalu // VRrs_9.60 // 
 (ins.) vahnimṛd 
 khaṭikāpaṭukiṭṭaiśca mahiṣīdugdhamarditaiḥ / 
 vahnimṛtsnā bhaved ghoravahnitāpasahā khalu // VRrs_9.61 // 
 etayā mṛtsnayā ruddho na gantuṃ kṣamate rasaḥ / 
 vidagdhavanitāprauḍhapremṇā ruddhaḥ pumāniva // VRrs_9.62 // 
 nandī nāgārjunaścaiva brahmajyotir munīśvaraḥ / 
 vetti śrīsomadevaśca nāparaḥ pṛthivītale // VRrs_9.63 // 
 Fortsetzung: nābhiyantra 
 tato jalaṃ vinikṣipya vahniṃ prajvālayedadhaḥ / 
 nābhiyantramidaṃ proktaṃ nandinā sarvavedinā / 
 anena jīryate sūto nirdhūmaḥ śuddhagandhakaḥ // VRrs_9.64 // 
 
 
 Rasaratnasamuccayabodhinī 
 nābhiyantramāha mallamadhye iti // VRrsBo_9.64;1 
 kuḍyaṃ bhittiḥ ālavālākāramiti yāvat // VRrsBo_9.64;2 
 atrocyamānayā atra yantre ucyamānayā kathyamānayā toyamṛdā lehavad ityādinā
vakṣyamāṇayā paribhāṣikamṛdā ityarthaḥ // VRrsBo_9.64;3 
 atra prathamaṃ samyag ācchādayed dvitīyaṃ samyak ruddhvā tṛtīyaṃ samyag
ucyamānayā sambadhyate // VRrsBo_9.64;4 
 toyamṛtprakāramāha lehavaditi // VRrsBo_9.64;5 
 lepārthamṛttikāprastutaprasaṅgakrameṇa vahnimṛtprakāramāha khaṭiketi //
VRrsBo_9.64;6 
 ayaṃ vidhiḥ pātramadhye kiṃcid gartaṃ kṛtvā tatra rasagandhau niveśya
gartasya caturdikṣu aṅgulocchrāyam ālavālaṃ kuryāt tato gostanākṛtimūṣayā
sālavālaṃ sarasagandhakaṃ gartam ācchādya toyamṛdā sandhiṃ limpet tatastatra
jalaṃ dattvā yantrādho vahniṃ dāpayed iti // VRrsBo_9.64;7 
 
 
 Rasaratnasamuccayaṭīkā 
 atha nābhiyantramāha mallamadhya iti // VRrsṬī_9.64;1 
 dṛḍhasthūlavistṛtamṛtpātramadhye gartaṃ kuryāt // VRrsṬī_9.64;2 
 tatra pāradaṃ gandhakaṃ ca nidadhyāt // VRrsṬī_9.64;3 
 tato gartasya samantato+aṅgulocchrāyaṃ kuḍyākāraṃ bandhaṃ kuryāt //
VRrsṬī_9.64;4 
 tatastaṃ gartaṃ gostanākāramūṣayā nyubjayā pidadhyāt // VRrsṬī_9.64;5 
 atrocyamānayā toyamṛdākhyayā mṛdā saṃdhiṃ ruddhvā
saṃśoṣyoparisthitasarvamallabhāgaṃ kaṇṭhaparyantaṃ jalena pūrayet //
VRrsṬī_9.64;6 
 yantrasyādhastācca cullyāṃ vahniṃ prajvālayedityantimaślokena saṃbandho
bodhyaḥ // VRrsṬī_9.64;7 
 atra jalamṛcchabdabodhārthaṃ jalamṛdaṃ tatprasaṅgācca vahnimṛdaṃ ca
madhyasthitagranthenāha lehavaditi // VRrsṬī_9.64;8 
 ghanena babbūlatvakkaṣāyeṇa purāṇaṃ lohakiṭṭacūrṇaṃ sūkṣmaṃ kaṇaṃ yathā
syāttathā saṃmardya tatra guḍacūrṇaṃ samaṃ dattvā punaḥ saṃmardya kṛteyaṃ
mṛjjalamṛditi khyātā // VRrsṬī_9.64;9 
 atha khaṭikāśvetacūrṇadravyaṃ khaḍū cāsa iti vākhyātam // VRrsṬī_9.64;10 
 paṭu saindhavam // VRrsṬī_9.64;11 
 lohakiṭṭaṃ ca sarvametanmithaḥ samaṃ gṛhītvā mahiṣīdugdhena saṃmardya
vihiteyaṃ mṛdvahnimṛdākhyātā // VRrsṬī_9.64;12 
 iyaṃ ca tīkṣṇaṃ vahnipātaṃ sahata ityanvarthākhyā // VRrsṬī_9.64;13 
 etayā ruddho rasastaruṇyā kṛtasnehena baddhaḥ puruṣaḥ ivānyatra gantuṃ na
śaknoti // VRrsṬī_9.64;14 
 asya yantrasya jalayantramiti nāmāntaraṃ kecidvadanti // VRrsṬī_9.64;15 
 pāṣāṇabhedirasavidhāvasyopayogaṃ vakṣyati // VRrsṬī_9.64;16 
 rasasāre pāradabandhanārthamapyasya yantrasyopayogamudājahāra //
VRrsṬī_9.64;17 
 
 
 grastayantra 
 mūṣāṃ mūṣodarāviṣṭām ādyantaḥsamavartulām / 
 cipiṭāṃ ca tale proktaṃ grastayantraṃ manīṣibhiḥ / 
 sūtendrarandhanārthaṃ hi rasavidbhir udīritam // VRrs_9.65 // 
 
 
 Rasaratnasamuccayabodhinī 
 grastayantramāha mūṣāmiti // VRrsBo_9.65;1 
 sūtendrarandhanārthaṃ rasapākārtham // VRrsBo_9.65;2 
 
 
 Rasaratnasamuccayaṭīkā 
 atha grastayantramāha mūṣāmiti // VRrsṬī_9.65;1 
 sthūlamūṣodare praveśayogyām ādyantamadhyabhāgeṣu tatsamavartulāṃ laghumūṣāṃ
kuryāt // VRrsṬī_9.65;2 
 etadyantraṃ grastayantramiti khyātam // VRrsṬī_9.65;3 
 anena hi svodare ruddhagatiḥ pārado grastaḥ pīḍito mārakabheṣajena mārito vā
bhavati // VRrsṬī_9.65;4 
 kajjalīkṛtaṃ bheṣajāntareṇa saṃmarditaṃ vā pāradaṃ sthūlamūṣāntastale
saṃbhṛtya tadrodhārthaṃ kiṃcillaghumūṣāṃ nyubjāṃ tadudare praveśya dṛḍhaṃ
yathā syāttathā saṃdhirodhaṃ kṛtvā gajapuṭena pāradaṃ bhasmīkurvanti
bhiṣajaḥ // VRrsṬī_9.65;5 
 randhraṇaṃ bandhanam // VRrsṬī_9.65;6 
 
 
 sthālīyantra 
 sthālyāṃ tāmrādi nikṣipya mallenāsyaṃ nirudhya ca / 
 pacyate sthālikādhastāt sthālīyantram idaṃ smṛtam // VRrs_9.66 // 
 
 
 Rasaratnasamuccayaṭīkā 
 atha sthālīyantramāha sthālyāmiti // VRrsṬī_9.66;1 
 sthālyāṃ mṛnmayapātryāṃ tāmralohādi nikṣipya mallena niruddhamukhaṃ kṛtvā
tadbheṣajaṃ sthālikādhaḥsthavahninā pacyate ityetat sthālīyantraṃ prasiddham
// VRrsṬī_9.66;2 
 
 
 dhūpayantra 
 vidhāyāṣṭāṅgulaṃ pātraṃ lauhamaṣṭāṅgulocchrayam / 
 kaṇṭhādho hy aṅgule deśe galādhāre hi tatra ca // VRrs_9.67 // 
 tiryaglohaśalākāśca tanvīstiryag vinikṣipet / 
 tanūni svarṇapattrāṇi tāsāmupari vinyaset // VRrs_9.68 // 
 pattrādho nikṣiped vakṣyamāṇam ihaiva hi / 
 tatpātraṃ nyubjapātreṇa chādayedapareṇa hi // VRrs_9.69 // 
 mṛdā vilipya saṃdhiṃ ca vahniṃ prajvālayed adhaḥ / 
 tena pattrāṇi kṛtsnāni hatāny uktavidhānataḥ // VRrs_9.70 // 
 rasaścarati vegena drutaṃ garbhe dravanti ca / 
 gandhālakaśilānāṃ hi kajjalyā vā mṛtāhinā // VRrs_9.71 // 
 dhūpanaṃ svarṇapattrāṇāṃ prathamaṃ parikīrtitam / 
 tārārthaṃ tārapattrāṇi mṛtavaṅgena dhūpayet // VRrs_9.72 // 
 dhūpayecca yathāyogyairanyairuparasairapi / 
 dhūpayantramidaṃ proktaṃ jāraṇādravyasādhane // VRrs_9.73 // 
 
 
 Rasaratnasamuccayabodhinī 
 dhūpayantramāha vidhāyeti // VRrsBo_9.73;1 
 galādhāre śalākāsthāpanārthaṃ galadeśasthapālikāvad ādhāraviśeṣe ityarthaḥ //
VRrsBo_9.73;2 
 atra prathamaṃ tiryak lohaśalākā ityanena dvitīyaṃ ca vinikṣipet ityanena
sambadhyate // VRrsBo_9.73;3 
 tiryak vakrākārāḥ tanvīḥ sūkṣmāḥ lohaśalākāḥ tiryak vakrabhāvena vinikṣipet
ityanvayaḥ // VRrsBo_9.73;4 
 tenetyādi // VRrsBo_9.73;5 
 uktavidhinā hatāni kṛtsnāni patrāṇi drutaṃ garbhe dravanti tataśca rasaḥ sa
svarṇapatradravaḥ vegena carati svakāryaṃ sādhayatītyarthaḥ //
VRrsBo_9.73;6 
 patrādho nikṣipeddhūmamityuktaṃ kiṃtaddhūmamityāha gandheti //
VRrsBo_9.73;7 
 prathamaṃ śreṣṭham // VRrsBo_9.73;8 
 dairghyavistārato +aṣṭāṅgulamānaṃ lohapātramekaṃ kārayitvā tasya kaṇṭhādhaḥ
aṅgulidvayaparimitasthāne galādhāre sūkṣmatiryaglohaśalākāḥ tiryagbhāvena
vinyasya tadupari kaṇṭakavedhyasvarṇapatrāṇi sthāpayet tatpatrādhaḥ
pātrābhyantare gandhakaharitālamanaḥśilābhiḥ kṛtakajjalīṃ mṛtanāgaṃ vā
nikṣipya adhomukhapātrāntareṇa tat pātraṃ pidhāya mṛdādinā sandhiṃ ruddhvā
ca pātrādho vahniṃ prajvālayettena saṃtaptakajjalyādito dhūmaṃ nirgatya
svarṇapatre lagiṣyati patrāṇi tāni bhasmībhavanti garbhe dravanti ca //
VRrsBo_9.73;9 
 
 
 Rasaratnasamuccayaṭīkā 
 atha dhūpayantramāha vidhāyeti // VRrsṬī_9.73;1 
 atra yathoktamānaṃ lauhaṃ pātraṃ vidhāya tatkaṇṭhādho dvyaṅgule deśe
jalādhāraṃ laghupātraviśeṣaṃ nihitaṃ kuryāt // VRrsṬī_9.73;2 
 jaḍadravyasya dhāraṇārtham āśrayabhūtaṃ pātraṃ jalādhāraśabdavācyam //
VRrsṬī_9.73;3 
 tatra lohaśalākāstiryaṅnidhāya tatra svarṇapatrāṇi vinyaset sthāpayet //
VRrsṬī_9.73;4 
 teṣāmadhobhāge vakṣyamāṇaṃ dhūmadravyaṃ nikṣipet // VRrsṬī_9.73;5 
 tato yantrapātram apareṇa nyubjapātreṇa chādayet // VRrsṬī_9.73;6 
 mṛdā saṃdhilepaṃ kṛtvā yantrasyādhastādvahniṃ kuryāt // VRrsṬī_9.73;7 
 uktavidhānena hatāni patrāṇi kṛṣṇāni bhavanti // VRrsṬī_9.73;8 
 tatastāni sarase taptakhalve yathāvidhi mardanena pārado bhakṣayati //
VRrsṬī_9.73;9 
 bhakṣitāni ca tāni pāradodare śīghraṃ dravanti // VRrsṬī_9.73;10 
 atra dhūpadravyamāha // VRrsṬī_9.73;11 
 pāradena sākaṃ gandhakaharitālamanaḥśilānām anyatamasya samastānāṃ vā kṛtāyāḥ
kajjalyā dhūpanaṃ tayā kajjalyā bhasmīkṛtanāgena dhūpanaṃ vā svarṇapatrāṇāṃ
dhūpanasaṃskārārthaṃ mukhyaṃ dhūpanadravyam udāhṛtam // VRrsṬī_9.73;12 
 tārārthaṃ dhūpanaṃ tūcyata iti śeṣaḥ // VRrsṬī_9.73;13 
 tadāha tārapatrāṇyuktakajjalyā mṛtena vaṅgena dhūpayet // VRrsṬī_9.73;14 
 yathāyogyair māraṇayogyair uparasair hiṅgūlarasakamākṣikādibhir api dhūpayet
// VRrsṬī_9.73;15 
 jāraṇādravasādhanaṃ patrāṇāṃ jāraṇopayogipāradagarbhadravasādhanam ityarthaḥ
// VRrsṬī_9.73;16 
 
 
 kandukayantra (1) 
 sthūlasthālyāṃ jalaṃ kṣiptvā vāso baddhvā mukhe dṛḍham / 
 tatra svedyaṃ vinikṣipya tanmukhaṃ prapidhāya ca // VRrs_9.74 // 
 adhastājjvālayedagniṃ yantraṃ tatkandukābhidham / 
 svedanīyantramityanye prāhuścedaṃ manīṣiṇaḥ // VRrs_9.75 // 
 
 
 Rasaratnasamuccayabodhinī 
 spaṣṭam // VRrsBo_9.75;1 
 svedanīyantratayā prāguktamapi idaṃ saṃjñāntarapradarśanārthaṃ punaruktam
athavā tatra sthālyā viśeṣo noktaḥ ataḥ yā kācit sthālī eva grāhyā atra tu
sthūlasthālī eva grāhyā ataḥ svedanīyantrāt asya vaiśiṣṭyam iti //
VRrsBo_9.75;2 
 
 
 Rasaratnasamuccayaṭīkā 
 prāguktaṃ svedanīyantrameva kandukayantranāmnāha sthūlasthālyāmiti //
VRrsṬī_9.75;1 
 anye manīṣiṇo dhīrā vakṣyamāṇaprakāreṇa prāhuḥ yadveti // VRrsṬī_9.75;2 
 tatkandukayantramiti // VRrsṬī_9.75;3 
 evaṃ ca teṣāṃ mate svedanīyantram asmād bhinnam eveti bhāvaḥ //
VRrsṬī_9.75;4 
 puṣpādīnām atimṛdudravyāṇāṃ kalkāder vā svedanārtham asya yantrasyopayogo
bodhyaḥ // VRrsṬī_9.75;5 
 
 
 kandukayantra (2) 
 yadvā sthālyāṃ jalaṃ kṣiptvā tṛṇaṃ kṣiptvā mukhopari / 
 svedyadravyaṃ parikṣipya pidhānaṃ pravidhāya ca / 
 adhastājjvālayedagniṃ yantraṃ tat kandukaṃ smṛtam // VRrs_9.76 // 
 khalva:: grindstone 
 khallayogyā śilā nīlā śyāmā snigdhā dṛḍhā guruḥ / 
 ṣoḍaśāṅgulakotsedhā navāṅgulakavistarā // VRrs_9.77 // 
 khalva:: pestle 
 caturviṃśāṅgulā dīrghā gharṣaṇī dvādaśāṅgulā / 
 viṃśatyaṅguladīrghā vā syādutsedhe daśāṅgulā / 
 khallapramāṇaṃ tajjñeyaṃ śreṣṭhaṃ syādrasakarmaṇi // VRrs_9.78 // 
 
 
 Rasaratnasamuccayaṭīkā 
 atha khalvasaṃjñāyogyā sā śilā syāt // VRrsṬī_9.78;1 
 yā nīlā śyāmavarṇā vā snigdhādiguṇaviśiṣṭā ṣoḍaśāṅgulakocchrāyā tathā
navāṅgulakavistārā caturviṃśāṅgulair ā samantāddīrghā ca syāt //
VRrsṬī_9.78;2 
 sā khalvayogyeti pūrvatra saṃbandhaḥ // VRrsṬī_9.78;3 
 gharṣaṇī tu dvādaśāṅguladīrghā syāt // VRrsṬī_9.78;4 
 punaḥ khalvaśilāmānavikalpamāha viṃśatyaṅguleti // VRrsṬī_9.78;5 
 athavā khalvaśilā viṃśatyaṅguladīrghā // VRrsṬī_9.78;6 
 utsedha ucchrāye ca daśāṅgulā kāryeti viśeṣaḥ // VRrsṬī_9.78;7 
 navāṅguleti vistāramānaṃ tu prāguktameva grāhyam // VRrsṬī_9.78;8 
 
 
 Rasaratnasamuccayabodhinī 
 khallayantramāha khallayogyeti // VRrsBo_9.78;1 
 utsedhaḥ pārśvata unnataḥ // VRrsBo_9.78;2 
 dīrghaḥ āyāmena unnataḥ iti dīrghotsedhayor bhedaḥ // VRrsBo_9.78;3 
 gharṣaṇī kaṇḍanī putrikā iti yāvat noíā iti bhāṣā // VRrsBo_9.78;4 
 
 
 khalva:: subtypes 
 khallayantraṃ tridhā proktaṃ rasādisukhamardane // VRrs_9.79 // 
 nirudgārau sumasṛṇau kāryau putrikayā yutau // VRrs_9.80 // 
 khalva:: ardhacandra 
 utsedhe sa daśāṅgulaḥ khalu kalātulyāṅgulāyāmavān vistāreṇa daśāṅgulo
munimitairnimnas tayaivāṅgulaiḥ / 
 
 
 Rasaratnasamuccayabodhinī 
 gharṣaḥ śilāputraḥ // VRrsBo_9.80;1 
 
 
 pālyāṃ dvyaṅgulivistaraśca masṛṇo +atīvārdhacandropamo gharṣo
dvādaśakāṅgulaśca tadayaṃ khallo mataḥ siddhaye // VRrs_9.81 // 
 asminpañcapalaḥ sūto mardanīyo viśuddhaye / 
 tattadaucityayogena khalleṣvanyeṣu yojayet // VRrs_9.82 // 
 khalva (2) 
 dvādaśāṅgulavistāraḥ khallo +atimasṛṇopalaḥ / 
 caturaṅgulanimnaśca madhye +atimasṛṇīkṛtaḥ // VRrs_9.83 // 
 mardakaś cipiṭo +adhastāt sugrāhaśca śikhopari / 
 ayaṃ tu vartulaḥ khallo mardane+atisukhapradaḥ // VRrs_9.84 // 
 
 
 Rasaratnasamuccayabodhinī 
 mardanārthaṃ dvitīyaṃ vartulakhallamāha dvādaśeti // VRrsBo_9.84;1 
 mardaka iti // VRrsBo_9.84;2 
 putrikā adhobhāge cipiṭavadvistīrṇā uparibhāge ca sukhena yathā dhāraṇīyā
bhavati tathā kartavyā ityarthaḥ // VRrsBo_9.84;3 
 
 
 taptakhalva 
 lauho navāṅgulaḥ khallo nimnatve ca ṣaḍaṅgulaḥ / 
 mardako +aṣṭāṅgulaścaiva taptakhallābhidho +apyayam // VRrs_9.85 // 
 kṛtvā khallākṛtiṃ cullīm aṅgāraiḥ paripūritām / 
 tasyāṃ niveśya taṃ khallaṃ pārśve bhastrikayā dhamet // VRrs_9.86 // 
 tadantarmarditā piṣṭiḥ kṣārairamlaiśca saṃyutā / 
 pradravatyativegena sveditā nātra saṃśayaḥ / 
 kṛtaḥ kāntāyasā so +ayaṃ bhavet koṭiguṇo rasaḥ // VRrs_9.87 // 
 
 
 
Adhyāya 10
 
 crucible:: synonyms 
 mūṣā hi krauñcikā proktā kumudī karahāṭikā / 
 pācanī vahnimitrā ca rasavādibhirīryate // VRrs_10.1 // 
 crucible:: nirukti 
 muṣṇāti doṣān mūṣā yā sā mūṣeti nigadyate // VRrs_10.2 // 
 crucible:: material 
 upādānaṃ bhavettasyā mṛttikā lohameva ca // VRrs_10.3 // 
 mūṣāmukhaviniṣkrāntā varamekāpi kākiṇī / 
 durjanapraṇipātena dhiglakṣam api māninām // VRrs_10.4 // 
 saṃdhilepa 
 mūṣāpidhānayorbandhe bandhanaṃ saṃdhilepanam / 
 andhraṇaṃ randhraṇaṃ caiva saṃśliṣṭaṃ saṃdhibandhanam // VRrs_10.5 // 
 Ton/Lehm fṃr Tiegel 
 mṛttikā pāṇḍurasthūlā śarkarā śoṇapāṇḍurā / 
 cirādhmānasahā sā hi mūṣārtham atiśasyate / 
 tadabhāve ca vālmīkī kaulālī vā samīryate // VRrs_10.6 // 
 yā mṛttikā dugdhatuṣaiḥ śaṇena śikhitrakair vā hayaladdinā ca / 
 lauhena daṇḍena ca kuṭṭitā sā sādhāraṇā syāt khalu mūṣikārthe // VRrs_10.7
// 
 śvetāśmānas tuṣā dagdhāḥ śikhitrāḥ śaṇakharpare / 
 laddiḥ kiṭṭaṃ kṛṣṇamṛtsnā saṃyojyā mūṣikāmṛdi // VRrs_10.8 // 
 
 
 Rasaratnasamuccayabodhinī 
 mūṣārthaṃ praśastamṛttikāmāha mṛttiketi // VRrsBo_10.8;1 
 pāṇḍurasthūlā pāṇḍuvarṇā sthūlā ca // VRrsBo_10.8;2 
 athavā śoṇapāṇḍurā raktapāṇḍumiśravarṇā cirādhmānasahā dīrghakālaṃ vyāpya
agnisaṃtāpaṃ prāpyāpi avidāraṇaśīlā evaṃvidhā yā śarkarā mṛttikā kaṅkararūpā
mṛttikā // VRrsBo_10.8;3 
 śarkarāmṛttikābhāve grāhyamṛttikāmāha taditi // VRrsBo_10.8;4 
 vālmīkī kṛmiśailodbhavā mṛd uimāṭī iti vaṅgabhāṣā // VRrsBo_10.8;5 
 kaulālī kumbhakāramṛdityarthaḥ // VRrsBo_10.8;6 
 hayaladdinā aśvapurīṣena // VRrsBo_10.8;7 
 upādānāntarāṇyāha śvetāśmāna iti // VRrsBo_10.8;8 
 śvetāśmānaḥ śvetaprastarāḥ // VRrsBo_10.8;9 
 kharparaḥ kapālakhaṇḍaḥ dagdhamṛttikā iti yāvat // VRrsBo_10.8;10 
 śaṇakharpare ityatra śaṇakarpaṭe iti pāṭhe karpaṭaṃ chinnavastram //
VRrsBo_10.8;11 
 laddiḥ hayaladdiḥ // VRrsBo_10.8;12 
 kiṭṭaṃ maṇḍūram // VRrsBo_10.8;13 
 kṛṣṇamṛtsnā kṛṣṇavarṇamṛttikā // VRrsBo_10.8;14 
 mūṣikāmṛdā mūṣārthagrāhyamṛttikayā sahetyarthaḥ // VRrsBo_10.8;15 
 
 
 Rasaratnasamuccayaṭīkā 
 mūṣārthaṃ praśastamṛttikāyā lakṣaṇamāha mṛttiketi // VRrsṬī_10.8;1 
 pāṇḍurā sthūlakaṇā śoṇamiśrapāṇḍurakaṇā vā // VRrsṬī_10.8;2 
 kaulālī kulālabhāṇḍotpādanārtham upādānamṛttikā // VRrsṬī_10.8;3 
 atha sarvamūṣopayogisādhāraṇamṛttikām āha yā mṛttiketi // VRrsṬī_10.8;4 
 dagdhatuṣeti // VRrsṬī_10.8;5 
 caturthāṃśena dagdhatuṣayuktā pratyekaṃ tathā bhāgaiḥ śikhitraiḥ kokilair
hayaladdināśvaśakṛtā ca yuktā sā praśastā // VRrsṬī_10.8;6 
 mūṣikāmṛdi caturthāṃśena saṃyojyadravyāṇyāha śvetāśmāna iti //
VRrsṬī_10.8;7 
 gāretyaparaparyāyāḥ // VRrsṬī_10.8;8 
 te ca dagdhā eva grāhyāḥ // VRrsṬī_10.8;9 
 
 
 vajramūṣā 
 mṛdastribhāgāḥ śaṇaladdibhāgau bhāgaśca nirdagdhatuṣopalādeḥ / 
 kiṭṭārdhabhāgaṃ parikhaṇḍya vajramūṣāṃ vidadhyātkhalu sattvapāte // VRrs_10.9
// 
 
 
 Rasaratnasamuccayabodhinī 
 vajramūṣāmāha mṛda iti // VRrsBo_10.9;1 
 mṛdaḥ pūrvoktarūpamṛttikāyāḥ // VRrsBo_10.9;2 
 śaṇaladdibhāgau śaṇasya laddeśca pratyekaṃ bhāgadvayam // VRrsBo_10.9;3 
 parikhaṇḍya cūrṇayitvā // VRrsBo_10.9;4 
 
 
 yogamūṣā 
 dagdhāṅgāratuṣopetā mṛtsnā valmīkamṛttikā / 
 tattadviḍasamāyuktā tattadviḍavilepitā // VRrs_10.10 // 
 tayā yā vihitā mūṣā yogamūṣeti kathyate / 
 anayā sādhitaḥ sūto jāyate guṇavattaraḥ // VRrs_10.11 // 
 
 
 Rasaratnasamuccayabodhinī 
 yogamūṣāmāha dagdheti // VRrsBo_10.11;1 
 dagdhaśabdo+atra aṅgāratuṣābhyāṃ pratyekaṃ sambadhyate // VRrsBo_10.11;2 
 mṛtsnā pāṇḍurasthūlādiguṇopetā śarkarāmṛttiketyarthaḥ // VRrsBo_10.11;3 
 tattadviḍasamāyuktā sūtajāraṇārthaṃ prāṅnirūpitaviḍamiśritā //
VRrsBo_10.11;4 
 tattadviḍavilepitā tenaiva viḍenāliptā // VRrsBo_10.11;5 
 dagdhāṅgārādiviḍāntaṃ sarvamekatra saṃnīya mūṣāṃ viracayya viḍena liptvā
śuṣkīkṛtya gṛhṇīyāditi // VRrsBo_10.11;6 
 
 
 Rasaratnasamuccayaṭīkā 
 atha yogamūṣāmāha dagdhagāreti // VRrsṬī_10.11;1 
 dagdhā gārā vajraprasavāḥ śvetapāṣāṇā dagdhaṃ śālituṣaṃ ca pratyekaṃ
caturthāṃśena taistathā tattadviḍacūrṇaiśca miśritā yā praśastā
valmīkamṛttikā tayā vihitā ghaṭitā mūṣā yogamūṣeti kīrtyate //
VRrsṬī_10.11;2 
 iyaṃ cābhrakasattvāder jāraṇāyāṃ viśiṣṭo yo yo viḍastena vilepitā tenaiva
kāryā // VRrsṬī_10.11;3 
 atha jāraṇāyāṃ sā pāradagarbhitā koṣṭhīyantre bhastrikayā dhmātā cettayā
sādhito jāritatāmrasattvādiḥ khoṭādirūpaśca pārado guṇavattaro bhavati //
VRrsṬī_10.11;4 
 evaṃ ceyaṃ yogavāhimūṣā yogamūṣetyanvarthanāmiketi bhāvaḥ //
VRrsṬī_10.11;5 
 
 
 vajradrāvaṇikamūṣā 
 gārabhūnāgadhautābhyāṃ śaṇairdagdhatuṣairapi / 
 samaiḥ samā ca mūṣāmṛnmahiṣīdugdhamarditā // VRrs_10.12 // 
 krauñcikā yantramātraṃ hi bahudhā parikīrtitā / 
 tayā viracitā mūṣā vajradrāvaṇikocitā // VRrs_10.13 // 
 
 
 Rasaratnasamuccayabodhinī 
 vajradrāvaṇopayogimūṣāmāha gāreti // VRrsBo_10.13;1 
 gāraśabdo+atra koṣṭhāgārikārthakaḥ nāmaikadeśenāpi nāmasākalyagrahaṇam iti
nyāyāt koṣṭhāgārikā mṛttikāviśeṣaḥ kumīre pokāra moṭī iti bhāṣā //
VRrsBo_10.13;2 
 bhūnāgaśabdenāpi tanmṛttikā grāhyā evaṃ ca gārabhūnāgadhautābhyāṃ
dhautakoṣṭhāgārikākiñculūkamṛdbhyām // VRrsBo_10.13;3 
 mūṣāmṛt pūrvoktaśarkarāvālmīkikaulālyādīnām anyatamā // VRrsBo_10.13;4 
 gārādituṣāntaṃ sarvaṃ samam mṛttikā ca sarvaiḥ samānā grāhyā //
VRrsBo_10.13;5 
 krauñciketi // VRrsBo_10.13;6 
 yantramātre hi krauñcikā saṃjñā vartate sā hi bahudhā vividhaprakārā
ityanvayaḥ // VRrsBo_10.13;7 
 
 
 Rasaratnasamuccayaṭīkā 
 atha hīnajātīyanātikaṭhinavajrapramukhakaṭhinapāṣāṇasattvaratnānāṃ
drāvaṇakarīṃ mūṣāmāha gāreti // VRrsṬī_10.13;1 
 gārāḥ śvetā vajrotpādakāḥ pāṣāṇāḥ // VRrsṬī_10.13;2 
 bhūnāgadhautaṃ paribhāṣādhyāyoktaṃ grāhyam // VRrsṬī_10.13;3 
 śaṇā dagdhatuṣāścaite mithaḥ samāḥ // VRrsṬī_10.13;4 
 taiḥ samā samabhāgā prāguktalakṣaṇā mūṣopādānamṛd ekatra kṛtvā mahiṣīdugdhena
saṃmardya saṃskṛtā ceyaṃ mṛtkrauñcikāpakṣamātraṃ nānāvidhamūṣārūpo yo bhāgo
yantratulyastannirmāṇārthaṃ praśastatvena bahuṣu grantheṣu kathitā //
VRrsṬī_10.13;5 
 taddhitamūṣāyāḥ sattvāharaṇādikāryeṣvagninā cirakālaparyantaṃ durbhedyatvāt
// VRrsṬī_10.13;6 
 bhūnāgopetatvena śīghradrāvaṇopayogitvācca // VRrsṬī_10.13;7 
 tayā saṃskṛtayā mṛdā vihitā mūṣā śāstre vajradrāvaṇaketi khyātā //
VRrsṬī_10.13;8 
 
 
 gāramūṣā 
 dugdhaṣaḍguṇagārāṣṭakiṭṭāṅgāraśaṇānvitā / 
 kṛṣṇamṛdbhiḥ kṛtā mūṣā gāramūṣetyudāhṛtā / 
 yāmayugmaparidhmānān nāsau dravati vahninā // VRrs_10.14 // 
 
 
 Rasaratnasamuccayabodhinī 
 gāramūṣāmāha dugdheti // VRrsBo_10.14;1 
 gārasya ṣaḍguṇatvaṃ kiṭṭāṅgāraśaṇānāṃ ca pratyekam aṣṭaguṇatvaṃ
kṛṣṇamṛdapekṣayā bodhyam // VRrsBo_10.14;2 
 dugdhaṃ ca mardanayogyam // VRrsBo_10.14;3 
 
 
 Rasaratnasamuccayaṭīkā 
 atha gāramūṣāmāha dagdheti // VRrsṬī_10.14;1 
 dagdhā ye mṛttikāpekṣayā ṣaḍguṇā gārāstadviśiṣṭāstathā lohakiṭṭā aṅgārā
nirvāṇāgnayaḥ kokilāḥ // VRrsṬī_10.14;2 
 tathā śaṇāḥ tāga iti khyātāḥ // VRrsṬī_10.14;3 
 te ca pratyekaṃ caturthāṃśamitāstairyuktā yā kṛṣṇavarṇā mṛttatkṛtā mūṣā
śāstre gāramūṣeti parikīrtitā // VRrsṬī_10.14;4 
 teṣāṃ pāṣāṇānāmatra sādhakamadhye hyadhikabhāgopetatvāditi bhāvaḥ //
VRrsṬī_10.14;5 
 
 
 varamūṣā 
 vajrāṅgāratuṣāstulyās taccaturguṇamṛttikā / 
 gārā ca mṛttikātulyā sarvair etair vinirmitā / 
 varamūṣeti nirdiṣṭā yāmamagniṃ saheta sā // VRrs_10.15 // 
 
 
 Rasaratnasamuccayabodhinī 
 varamūṣāmāha vajreti // VRrsBo_10.15;1 
 vajraṃ tadākhyalauhaṃ pūrvoktasaṃgatyā tatkiṭṭaṃ vā bodhyam //
VRrsBo_10.15;2 
 
 
 Rasaratnasamuccayaṭīkā 
 atha varamūṣām āha vajreti // VRrsṬī_10.15;1 
 vajro hīrakaḥ // VRrsṬī_10.15;2 
 tadalābhe vaikrāntaṃ grāhyam // VRrsṬī_10.15;3 
 aṅgārā haṭhānmṛttikādhūliprakṣepeṇa niragnayaḥ kokilāḥ // VRrsṬī_10.15;4 
 tathā dagdhatuṣāḥ // VRrsṬī_10.15;5 
 sarve ca mithastulyabhāgāḥ // VRrsṬī_10.15;6 
 sarvebhyaścaturguṇā mṛttikā tattulyā gārāḥ śvetapāṣāṇāḥ // VRrsṬī_10.15;7 
 etannirmitā mūṣā varamūṣeti kathyate // VRrsṬī_10.15;8 
 varasya śreṣṭhasya mahāmūlyasya hīrakasyātra ghaṭakatvāt //
VRrsṬī_10.15;9 
 
 
 varṇamūṣā 
 pāṣāṇarahitā raktā raktavargānusādhitā / 
 mṛttayā sādhitā mūṣā kṣitikhecaralepitā / 
 varṇamūṣeti sā proktā varṇotkarṣe niyujyate // VRrs_10.16 // 
 
 
 Rasaratnasamuccayabodhinī 
 varṇamūṣāmāha pāṣāṇarahiteti // VRrsBo_10.16;1 
 raktā raktavarṇā // VRrsBo_10.16;2 
 raktavargānusādhitā vakṣyamāṇakusumbhādimākṣikāntavargakvāthena bhāvitā śṛtā
vā // VRrsBo_10.16;3 
 kṣitikhecaralepitā kṣitiśca khaṃ ca kṣitikhe tatra carataḥ iti kṣitikhecarau
bhūnāgamṛt kāśīśaṃ ca yadvā kṣitisthaḥ khecaraḥ kāśīśamityarthaḥ //
VRrsBo_10.16;4 
 varṇotkarṣe praśastavarṇatāpādane raktavarṇajanane ityāśayaḥ //
VRrsBo_10.16;5 
 
 
 Rasaratnasamuccayaṭīkā 
 atha varṇamūṣāmāha pāṣāṇeti // VRrsṬī_10.16;1 
 pāṣāṇā raktapāṣāṇāḥ // VRrsṬī_10.16;2 
 samabhāgaiśca taiḥ sahitā yā raktā raktavarṇā mṛttikā tayā sādhitā vihitā
mūṣā varṇamūṣeti proktā // VRrsṬī_10.16;3 
 yasmādiyaṃ niyujyata upayujyate nirvāhaṇena dhātoḥ pāradasya vā
raktavarṇotpādanārtham // VRrsṬī_10.16;4 
 uktaṃ ca rasahṛdaye // VRrsṬī_10.16;5 
 nirguṇḍīrasabhāvitapuṭitaṃ śilayā vartitaṃ ślakṣṇam / 
 tāvanmṛditapuṭitaṃ nirutthabhāvaṃ vrajedyāvat // VRrsṬī_10.16;6 
 tāre tannirvyūḍhaṃ yāvat pītaṃ bhavedruciram / 
 hemnā samena militaṃ mātrātulyaṃ bhavet kanakam // VRrsṬī_10.16;7 
 iti // VRrsṬī_10.16;8 
 atra nirvāhaṇaṃ cāsyāṃ mūṣāyāṃ kāryam // VRrsṬī_10.16;9 
 raktavargaḥ śvetavargaścāsminnevādhyāye vakṣyamāṇaḥ // VRrsṬī_10.16;10 
 
 
 rūpyamūṣā 
 pāṣāṇarahitā śvetā śvetavargānusādhitā / 
 mṛt tayā sādhitā mūṣā kṣitikhecaralepitā / 
 raupyamūṣeti sā proktā varṇotkarṣe niyujyate // VRrs_10.17 // 
 viḍamūṣā 
 tattadbhedamṛdodbhūtā tattadviḍavilepitā / 
 dehalohārthayogārthaṃ viḍamūṣetyudāhṛtā // VRrs_10.18 // 
 
 
 Rasaratnasamuccayabodhinī 
 viḍamūṣāmāha tattaditi // VRrsBo_10.18;1 
 tattadbhedamṛdodbhūtā śarkarādīnām anyatamamṛdā racitā ityarthaḥ //
VRrsBo_10.18;2 
 tattadbhedamṛdodbhūtā ityatra tattadviḍamṛdodbhūtā iti pāṭhe pūrvoktaviḍena
pūrvoktamṛdā ca udbhūtā nirmitā // VRrsBo_10.18;3 
 dehalohārthayogārthaṃ dehasya lauhavad dārḍhyasampādanārthā ye yogāḥ
tadarthaṃ tatkarmasampādanārtham ityarthaḥ // VRrsBo_10.18;4 
 
 
 Rasaratnasamuccayaṭīkā 
 atha viḍamūṣāmāha tattadviḍamṛdudbhūteti // VRrsṬī_10.18;1 
 abhrasattvajāraṇasvarṇajāraṇopayogīni yāni vaḍavānalādiviḍāni
yathoddiṣṭarasādibhāvitāni cūrṇāni tathā
sarvalohādijāraṇopayogiviḍātmakaścūrṇaḥ paribhāṣādhyāye viḍavarṇanāvasare
prāguktaḥ // VRrsṬī_10.18;2 
 tathā pūrvoktā nānāvidhā pāṇḍurādimṛttadudbhūtā tatsiddhā tathā tattadviḍair
grāsajāraṇasādhanair viśiṣṭaiścūrṇairantarvilepitā yā mūṣā sā
viḍamūṣetyucyate // VRrsṬī_10.18;3 
 iyaṃ mūṣā dṛḍhakāyakararasāyanavidhau sādhanatvena dehārthā
dehopayoginītyarthaḥ // VRrsṬī_10.18;4 
 tathā lohamāraṇopayoginī // VRrsṬī_10.18;5 
 ata eva lohārthā // VRrsṬī_10.18;6 
 tathā artho dhanaṃ tathā suvarṇādyutpādanavidhau dhātuvāde
sādhanatvenārthārthā // VRrsṬī_10.18;7 
 tathā
kāsaghnaratnakaraṇḍakarasārśonāśakasarvalokāśrayarasaprabhṛtinānāvidharogaghnarasavidhau
sādhanatvena yogārthā cetīyaṃ caturvidhakāryopayoginī bhavati //
VRrsṬī_10.18;8 
 
 
 vajradrāvaṇikamūṣā (2) 
 gārabhūnāgadhautābhyāṃ tuṣamṛṣṭaśaṇena ca / 
 samaiḥ samā ca mūṣāmṛnmahiṣīdugdhamarditā // VRrs_10.19 // 
 krauñcikā yantramātre hi bahudhā parikīrtitā / 
 tayā viracitā mūṣā liptā matkuṇaśoṇitaiḥ // VRrs_10.20 // 
 bālābdadhvanimūlaiśca vajradrāvaṇakrauñcikā / 
 sahate+agniṃ caturyāmaṃ draveṇa vyādhitā satī // VRrs_10.21 // 
 
 
 Rasaratnasamuccayabodhinī 
 pūrvoktavajradrāvaṇopayogimūṣāyāḥ prakārāntaramāha gāreti //
VRrsBo_10.21;1 
 matkuṇaḥ chārapokā iti khyātaḥ krimiviśeṣaḥ tasya śoṇitaiḥ //
VRrsBo_10.21;2 
 abdadhvaniḥ vanataṇḍulīyakaḥ kāṃṭānaṭe iti bhāṣā bālābdadhvanimūlaiḥ
navotpannataṇḍulīyamūlaiḥ yadvā vālaḥ aśvapucchakeśaḥ tathā abdadhvanimūlaṃ
taiḥ liptā ityanenānvayaḥ // VRrsBo_10.21;3 
 draveṇa vyādhitā viddhā spṛṣṭā ityarthaḥ dravapūrṇā ityāśayaḥ //
VRrsBo_10.21;4 
 
 
 Rasaratnasamuccayaṭīkā 
 athāvyabhicāreṇa vajramātradrāvaṇārthaṃ vajramūṣāmāha gāreti //
VRrsṬī_10.21;1 
 vālābdeti // VRrsṬī_10.21;2 
 vālā narakeśāḥ // VRrsṬī_10.21;3 
 abdadhvanimūlaṃ tandulīyakamūlam // VRrsṬī_10.21;4 
 iyaṃ mūṣā dravadraveṇa vyathitā satī antaḥsthataijasadravyayogasaṃyogena
bāhyāgnisaṃyogena ca saṃtataṃ pīḍitā satyapyagniṃ sahate //
VRrsṬī_10.21;5 
 
 
 mūṣāpyāyana 
 drave dravībhāvamukhe mūṣāyā dhmānayogataḥ / 
 kṣaṇamuddharaṇaṃ yattanmūṣāpyāyanam ucyate // VRrs_10.22 // 
 
 
 Rasaratnasamuccayabodhinī 
 mūṣāpyāyanamāha drave iti // VRrsBo_10.22;1 
 dhmāyate aneneti dhmānamagniḥ tadyogataḥ agnisaṃyogād drave drāvaṇopayogini
dravye dravībhāvamukhe dravībhavitum ārabdhe mūṣāyā yat kṣaṇam uddharaṇam
agnitaḥ uttolanam avatāraṇamityarthaḥ tad āpyāyanaṃ tarpaṇaṃ
sthāyitvasampādanam ityarthaḥ // VRrsBo_10.22;2 
 
 
 vṛntākamūṣā 
 vṛntākākāramūṣāyāṃ nālaṃ dvādaśakāṅgulam / 
 dhattūrapuṣpavac cordhvaṃ sudṛḍhaṃ śliṣṭapuṣpavat // VRrs_10.23 // 
 aṣṭāṅgulaṃ ca sacchidraṃ sā syād vṛntākamūṣikā / 
 anayā kharparādīnāṃ mṛdūnāṃ sattvamāharet // VRrs_10.24 // 
 
 
 Rasaratnasamuccayabodhinī 
 vṛntākamūṣāmāha vṛntāketi // VRrsBo_10.24;1 
 vṛntākaṃ vārttākuḥ vārttākuphalasadṛśākārāṃ mūṣāṃ kṛtvā tatra
dvādaśāṅguladīrghaṃ nālaṃ yojayet nālāgrabhāgaṃ ca dhustūrapuṣpavad
uparyadho yugmarūpāvasthitam aṣṭāṅgulaṃ sacchidraṃ ca kuryāt //
VRrsBo_10.24;2 
 
 
 Rasaratnasamuccayaṭīkā 
 vṛntākamūṣāmāha vṛntākākāreti // VRrsṬī_10.24;1 
 dvādaśakāṅgulam // VRrsṬī_10.24;2 
 dvādaśāṅgulaṃ dīrgham ūrdhvam uttānamūṣāyā ūrdhvatanamukhabhāgo
dhattūrapuṣpavat krameṇa vistīrṇastadvadeva ca saṃśleṣeṇa tricatuṣkoṇayuto
dhmānāvasare pihite+api mukhe sati tatkoṇamārgeṇāntaḥsthadhūmasya
bahirnirgamanārthaṃ koṇaghaṭanenaiva tanmukhaṃ sacchidraṃ bhavati //
VRrsṬī_10.24;3 
 tacca mukham aṣṭāṅgulavistṛtaṃ vartulasūtraveṣṭanenāṣṭāṅgulamitam ityarthaḥ
// VRrsṬī_10.24;4 
 
 
 gostanamūṣā 
 mūṣā yā gostanākārā śikhāyuktapidhānakā / 
 sattvānāṃ drāvaṇe śuddhau mūṣā sā gostanī bhavet // VRrs_10.25 // 
 
 
 Rasaratnasamuccayaṭīkā 
 atha gostanamūṣāmāha mūṣāyā iti // VRrsṬī_10.25;1 
 śikhāyukteti // VRrsṬī_10.25;2 
 śikharākārapidhānakasahiteyameva cāndhamūṣābhidhīyate // VRrsṬī_10.25;3 
 dvaṃdvitabījamelāpādividhāvasyā upayogo bodhyaḥ // VRrsṬī_10.25;4 
 yatra tu nyubjayā tayācchādanaṃ kriyate tatra pidhānarahitā grāhyā //
VRrsṬī_10.25;5 
 yathā nābhiyantre prāguktam / 
 tataścācchādayet samyaggostanākāramūṣayā / 
 iti // VRrsṬī_10.25;6 
 
 
 mallamūṣā 
 nirdiṣṭā mallamūṣā yā malladvitayasampuṭāt / 
 parpaṭyādirasādīnāṃ svedanāya prakīrtitā // VRrs_10.26 // 
 
 
 Rasaratnasamuccayaṭīkā 
 mallamūṣāmāha nirdiṣṭeti // VRrsṬī_10.26;1 
 mallaṃ pidhānopayogi vistīrṇaṃ kiṃcid gabhīrodaraṃ mṛnmayaṃ pātraṃ śarāveti
loke prasiddham // VRrsṬī_10.26;2 
 saptaviṃśatitame+adhyāye+asyā upayogaṃ vakṣyati madanasaṃjīvanarasavidhau //
VRrsṬī_10.26;3 
 anyatrāpi prabhūtasthale caiṣopayujyate // VRrsṬī_10.26;4 
 tadevocyate parpaṭyādīti // VRrsṬī_10.26;5 
 
 
 pakvamūṣā 
 kulālabhāṇḍarūpā yā dṛḍhā ca paripācitā / 
 pakvamūṣeti sā proktā poṭṭalyādivipācane // VRrs_10.27 // 
 
 
 Rasaratnasamuccayabodhinī 
 pakvamūṣāmāha kulāleti // VRrsBo_10.27;1 
 ghaṭakapālayoḥ pṛthak pṛthak nirmāṇārthaṃ yaḥ pratirūpaḥ saḥ
kulālabhāṇḍaśabdenocyate tadrūpā ityarthaḥ // VRrsBo_10.27;2 
 poṭalyādivipācane ratnagarbhapoṭalyādipāke ityarthaḥ // VRrsBo_10.27;3 
 
 
 Rasaratnasamuccayaṭīkā 
 trayodaśādhyāyoktaparpaṭīprabhṛtirasānām alpasvedasādhyānāṃ pakvamūṣāmāha
kulāleti // VRrsṬī_10.27;1 
 vastramayapoṭalīva bheṣajagarbhitaṃ bheṣajamayamūṣā kapardikāśaṅkhādi bhūmau
gajapuṭādinā pācayitum yatra pātrāntare dhriyate pākottaram ācchādanasahitaṃ
ca gṛhyate // VRrsṬī_10.27;2 
 yathā rājayakṣmacikitsāyāṃ mṛgāṅkapoṭalīvidhau sa rasaḥ poṭalītyucyate //
VRrsṬī_10.27;3 
 
 
 golamūṣā 
 nirvaktragolakākārā puṭanadravyagarbhiṇī / 
 golamūṣeti sā proktā satvaradravarodhinī // VRrs_10.28 // 
 
 
 Rasaratnasamuccayabodhinī 
 golamūṣāmāha nirvaktreti // VRrsBo_10.28;1 
 mukhavirahitagolākārā ityarthaḥ // VRrsBo_10.28;2 
 satvaradravarodhinī dravapadārthasrāvanivāriṇī ityarthaḥ //
VRrsBo_10.28;3 
 madhyasthitapuṭanadravyā samyaṅniruddhānanā golākṛtimūṣā golamūṣā bodhyā //
VRrsBo_10.28;4 
 
 
 Rasaratnasamuccayaṭīkā 
 atha golamūṣāmāha nirvaktreti // VRrsṬī_10.28;1 
 gatvaradravyaṃ pāradarasakamanaḥśilāharitālaprabhṛti madhye dattvā kulālena
yā nirmukhaiva vidhīyate etatsamā tāmramūṣā rasahṛdaye +aṣṭādaśāvabodhe
+abhihitā // VRrsṬī_10.28;2 
 ata eva tadudāharaṇamatra nopayogi // VRrsṬī_10.28;3 
 mṛnmayodāharaṇaprayogo nopalabhyate // VRrsṬī_10.28;4 
 
 
 mahāmūṣā 
 tale yā kūrparākārā kramādupari vistṛtā / 
 sthūlavṛntākavat sthūlā mahāmūṣetyasau smṛtā / 
 sā cāyo+abhrakasattvādeḥ puṭāya drāvaṇāya ca // VRrs_10.29 // 
 
 
 Rasaratnasamuccayabodhinī 
 mahāmūṣāmāha tale iti // VRrsBo_10.29;1 
 kūrparākārā kūrparaḥ kaphoṇiḥ bhujamadhyasandhir ityarthaḥ tadākārā //
VRrsBo_10.29;2 
 
 
 Rasaratnasamuccayaṭīkā 
 atha mahāmūṣāmāha tala iti // VRrsṬī_10.29;1 
 ayo+abhraketi // VRrsṬī_10.29;2 
 atrāyaḥśabdena kāntaṃ grāhyam // VRrsṬī_10.29;3 
 tasyāntaḥpītarekhāviśiṣṭasya chāgaraktena bhāvanayā śuddhasya //
VRrsṬī_10.29;4 
 piṇḍībaddhasya koṣṭhayantrodare mūṣāyāṃ laghubhastrayā dhamanādbhavati
sattvanipātanam // VRrsṬī_10.29;5 
 
 
 maṇḍūkamūṣā 
 maṇḍūkākārā yā nimnatāyāmavistarā / 
 ṣaḍaṅgulapramāṇena mūṣā maṇḍūkasaṃjñikā / 
 bhūmau nikhanya tāṃ mūṣāṃ dadyātpuṭamathopari // VRrs_10.30 // 
 
 
 Rasaratnasamuccayabodhinī 
 maṇḍūkamūṣāmāha maṇḍūketi // VRrsBo_10.30;1 
 maṇḍūkaḥ bhekaḥ tadākārā // VRrsBo_10.30;2 
 ṣaḍaṅgulapramāṇena nimnatāyāmavistarā
ṣaḍaṅgulapramāṇagabhīratādairghyavistārayuktā // VRrsBo_10.30;3 
 
 
 Rasaratnasamuccayaṭīkā 
 maṇḍūkamūṣāmāha maṇḍūketi // VRrsṬī_10.30;1 
 tadākāramūṣāyā gāmbhīryadairghyapariṇāhāḥ ṣaḍaṅgulamitāḥ kāryāḥ //
VRrsṬī_10.30;2 
 upari mṛttikayā tām caturaṅgulamitam ācchādya bhūmipṛṣṭhoparītyarthaḥ //
VRrsṬī_10.30;3 
 
 
 mūsala-/muśalamūṣā 
 mūṣā yā cipiṭā mūle vartulāṣṭāṅgulocchrayā / 
 mūṣā sā mūsalākhyā syāccakribaddharase hitā // VRrs_10.31 // 
 
 
 Rasaratnasamuccayabodhinī 
 muṣalamūṣāmāha mūṣeti // VRrsBo_10.31;1 
 vartulā mūlād ūrdhvamiti bodhyam // VRrsBo_10.31;2 
 cakribaddharase strīrogādhikārokta auṣadhaviśeṣaḥ // VRrsBo_10.31;3 
 
 
 Rasaratnasamuccayaṭīkā 
 muśalamūṣāmāha mūṣeti // VRrsṬī_10.31;1 
 cakribaddharaso dvāviṃśādhyāye vakṣyamāṇaḥ // VRrsṬī_10.31;2 
 
 
 koṣṭhī (general definition) 
 sattvānāṃ pātanārthāya pātitānāṃ viśuddhaye / 
 koṣṭhikā vividhākārāstāsāṃ lakṣaṇam ucyate // VRrs_10.32 // 
 
 
 Rasaratnasamuccayaṭīkā 
 alpāgnisādhyasya dravyapākasya sādhanāya mūṣā nānāvidhā uktāḥ //
VRrsṬī_10.32;1 
 saṃprati prabhūtāgnisādhyasya dravyapākasya sādhanārthaṃ vividhāḥ koṣṭhīr
vaktukāmaḥ prathamaṃ tāsāṃ prayojanamāha sattvānāmiti // VRrsṬī_10.32;2 
 mūṣāmṛdaiva koṣṭhīr vidadhyād ityabhiprāyeṇaivātra koṣṭhīnāṃ mṛdviśeṣo noktaḥ
// VRrsṬī_10.32;3 
 rasaratnākare tu mṛttikādravyāṇāṃ pramāṇamapi spaṣṭaṃ kṛtvābhihitam //
VRrsṬī_10.32;4 
 tathā ca tadgranthaḥ / 
 gārā dagdhāstuṣā dagdhā valmīkamṛttikā / 
 ajāśvānāṃ malaṃ dagdhaṃ yāvat tat kṛṣṇatāṃ gatam // VRrsṬī_10.32;5 
 pāṣāṇabhedapatrāṇi kṛṣṇā mṛcca samaṃ samam / 
 vajravallyā dravairmardyaṃ dinaṃ vā peṣayeddṛḍham // VRrsṬī_10.32;6 
 tena koṣṭhīr vaṅkanālā vajramūṣāśca kārayet / 
 mṛnmayakośasya koṣṭhīti nāma prasiddham // VRrsṬī_10.32;7 
 sā ca dvividhā // VRrsṬī_10.32;8 
 bhūmikoṣṭhī calatkoṣṭhī ca // VRrsṬī_10.32;9 
 yatkoṣṭhīyantraṃ prāguditaṃ sā calatkoṣṭhīti nigadyate // VRrsṬī_10.32;10 
 idānīm ucyamānāstu sarvā bhūmikoṣṭhyaḥ // VRrsṬī_10.32;11 
 tāśca dvividhāḥ // VRrsṬī_10.32;12 
 prakāśakoṣṭhī sapidhānakoṣṭhī ceti bhedena // VRrsṬī_10.32;13 
 
 
 aṅgārakoṣṭhī 
 rājahastasamutsedhā tadardhāyāmavistarā / 
 caturasrā ca kuḍyena veṣṭitā mṛnmayena ca // VRrs_10.33 // 
 ekabhittau careddvāraṃ vitastyābhogasaṃyutam / 
 dvāraṃ sārdhavitastyā ca saṃmitaṃ sudṛḍhaṃ śubham // VRrs_10.34 // 
 dehalyadho vidhātavyaṃ dhamanāya yathocitam / 
 prādeśapramitā bhittir uttaraṅgasya cordhvataḥ // VRrs_10.35 // 
 dvāraṃ copari kartavyaṃ prādeśapramitaṃ khalu / 
 tataśceṣṭikayā ruddhvā dvārasaṃdhiṃ vilipya ca // VRrs_10.36 // 
 śikhitraistāṃ samāpūrya dhamedbhastrādvayena ca / 
 śikhitrān dhamanadravyam ūrdhvadvāreṇa nikṣipet // VRrs_10.37 // 
 sattvapātanagolāṃśca pañca pañca punaḥ punaḥ / 
 bhaved aṅgārakoṣṭhīyaṃ kharāṇāṃ sattvapātinī // VRrs_10.38 // 
 
 
 Rasaratnasamuccayabodhinī 
 aṅgārakoṣṭhikālakṣaṇamāha rājahasteti // VRrsBo_10.38;1 
 rājahastasamutsedhā hastadvayonnatā // VRrsBo_10.38;2 
 rājahastasya vistṛtavyākhyā gajapuṭavyākhyāyāṃ draṣṭavyā //
VRrsBo_10.38;3 
 caturasrā catuṣkoṇā // VRrsBo_10.38;4 
 vitastyābhogasaṃyutaṃ dvādaśāṅgulavistṛtam // VRrsBo_10.38;5 
 dvāraṃ sārdhavitastyā ca ityasya dehalyadhaḥ ityanena saṃbandhaḥ //
VRrsBo_10.38;6 
 dehalī dvāranimne piṇḍikā // VRrsBo_10.38;7 
 prādeśapramitā aṅguṣṭhasya pradeśinyā vyāsaḥ prādeśa ucyate ityuktalakṣaṇā
tarjanīsahitavistṛtāṅguṣṭhapramāṇā // VRrsBo_10.38;8 
 uttaraṅgasya dvārordhvasthadāruṇaḥ // VRrsBo_10.38;9 
 hastadvayotsedhaṃ hastamitāyāmavistāraṃ catuṣkoṇaṃ samantāt
mṛnmayabhittiveṣṭitaṃ ca cullyākāramekaṃ mārttikaṃ yantraṃ kṛtvā tasya
ekabhittau vitastivistaraṃ dvāraṃ dvārapiṇḍikādhaḥ aṣṭādaśāṅgulamānaṃ
dvārāntaraṃ ca kuryāt // VRrsBo_10.38;10 
 dvārordhvabhāge aṅguṣṭhatarjanyor madhyavat vistṛtāṃ bhittiṃ sthāpayitvā
tadupari tadvadvistṛtaṃ dvāramanyat vidadhyāt tataḥ iṣṭakayā dvārasandhiṃ
ruddhvā ālipya ca koṣṭhīmaṅgāraiḥ paripūrya dvābhyāṃ bhastrābhyāṃ dhamet //
VRrsBo_10.38;11 
 bhasmībhūte ca aṅgāre punarapi aṅgāraṃ sattvapātanagolādikaṃ ca pañca pañca
kṛtvā ūrdhvadvāreṇa punaḥ punaḥ nikṣipet // VRrsBo_10.38;12 
 iyam aṅgārakoṣṭhī kharadravyāṇāṃ sattvapātane śubhā jñeyā //
VRrsBo_10.38;13 
 
 
 Rasaratnasamuccayaṭīkā 
 prathamaṃ sapidhānakoṣṭhīmāha rājahasteti // VRrsṬī_10.38;1 
 sapādahastastriṃśadaṅgulātmakastanmita utsedha ucchrayo yasyāstathoktā //
VRrsṬī_10.38;2 
 tadardhamātrau dairghyavistārau yasyāstathoktā // VRrsṬī_10.38;3 
 tathā caturasrā catuṣkoṇā sarvato dārḍhyāya mṛnmayena kuḍyena bhittyā
bahirveṣṭitā kāryā // VRrsṬī_10.38;4 
 tena catasṛṣu dikṣu catasro bhittayaḥ sambhavanti // VRrsṬī_10.38;5 
 ekabhittāviti sāmānyata uktamapi yogyatayā pūrvabhittau paścimabhittau veti
viśeṣārthe paryavasyati // VRrsṬī_10.38;6 
 tasyāṃ diśi sthitāyāṃ bhittau dvāraṃ vitastyā saṃmitaṃ kāryam //
VRrsṬī_10.38;7 
 yadvitastimitaṃ dīrghaṃ sūtraṃ tadvartulaṃ nidhāyāntaravakāśo yāvān
sambhavati tanmitaṃ vartulaṃ caturaṅgulamitam ityarthaḥ //
VRrsṬī_10.38;8 
 antaḥsthitajvālāyāḥ sattvanirgamakālabodhikāyāḥ parīkṣārthaṃ caret kuryāt //
VRrsṬī_10.38;9 
 tadarthaṃ prakāśa āvaśyakaḥ // VRrsṬī_10.38;10 
 sa tu prācyāṃ pratīcyāṃ vādhikyena labhyata iti prakāśayogyatvād viśiṣṭā
digevātra gṛhītā // VRrsṬī_10.38;11 
 taddvārasyādhobhāgo dehalī dvāradehasaṃrakṣikā sā dvitryaṅgulamitā kāryā //
VRrsṬī_10.38;12 
 tādṛgdehalyā adhobhāge bhūtalaṃ saṃlagnaṃ pūrvavadeva
sārdhavitastimitasūtreṇa paricchinnam arthāt ṣaḍaṅgulaṃ vartulaṃ dvāraṃ
bhastrāyojanāya kāryam // VRrsṬī_10.38;13 
 atra vitastidīrghā tāvad bhittireva sārdhavitastidīrghā ca dvāradvayārthaṃ
paryāptā na bhavati // VRrsṬī_10.38;14 
 ata uktaṃ sūtramitaṃ vartulaṃ ceti // VRrsṬī_10.38;15 
 kecittu kramanimnabhūminikhātatiryaggartābhāgo+api sārdhavitastimānārthaṃ
saṃgrāhya iti noktasūtradairghyamānāpekṣā lohakārāṇāṃ tathaiva
saṃpradāyo+api saṃprati dhmānavidhau dṛśyata iti vadanti //
VRrsṬī_10.38;16 
 tattu nocitam // VRrsṬī_10.38;17 
 tādṛśagartābhāgasya pātālakoṣṭhikāyāṃ vakṣyamāṇatvāt // VRrsṬī_10.38;18 
 ūrdhvabhāge koṣṭhikāyā uttarāṅgasyordhvāṅgasya ca kartavyā yā bhittiḥ sā
caturvidhāpi prādeśapramitā daśāṅgulamitaivārthācchikhākāravat saṃkucitā
kāryā // VRrsṬī_10.38;19 
 śikhāsthāna ūrdhvaṃ dvāraṃ tu prādeśamitāyāmavistāram eva kāryam //
VRrsṬī_10.38;20 
 tatastaddvāraṃ ceṣṭikayā ruddhvā prāguktavitastimitaṃ dvāraṃ ca kokilaiḥ
samāpūrya dhamet // VRrsṬī_10.38;21 
 kiṃ kṛtvā ruddhvā dhamettadāha prathamaṃ śikhitrān kokilān dhmānārham
abhrakādidravaṃ cordhvadvāreṇa krameṇa nikṣipet // VRrsṬī_10.38;22 
 kiṃ tad dhmānadravyaṃ piṇḍīkṛtaṃ bhāgaśaḥ sakṛdeva vā nikṣiped
ityākāṅkṣāyāmāha sattvapātanagolān iti // VRrsṬī_10.38;23 
 punaḥ punaḥ pratiprakṣepakālāvasaraṃ saṃtataṃ dhmātvā yadāṅgārāḥ kārśyaṃ
prāpnuyuḥ śvetabhasmāvṛtāśca bhaveyustadā punaḥ kokilān dattvā punardhamanaṃ
kāryam // VRrsṬī_10.38;24 
 evaṃ bhastrādvayena praharaparyantaṃ saṃtataṃ dhmānena prāyaḥ
kaṭhinadravyāṇāṃ sattvanirgamanakālaḥ samupajāyate // VRrsṬī_10.38;25 
 paraṃ tu nāyaṃ kālaḥ sattvanirgamanajñāpakaḥ svātantreṇa kiṃtu śuklā
vahnijvālaiva jñāyamānā // VRrsṬī_10.38;26 
 uktaṃ hi paribhāṣādhyāye / 
 yadā hutāśo dīptārciḥ śuklotthānasamanvitaḥ / 
 śuddhāvartastadā jñeyaḥ sa kālaḥ sattvanirgame / 
 iti // VRrsṬī_10.38;27 
 tadā sphuṭipiṇḍīr bahir niṣkāsya kiṭṭaṃ pṛthakkṛtya gurumārgeṇa sattvamātraṃ
grāhyam // VRrsṬī_10.38;28 
 atha dvitīyaḥ sattvapiṇḍānāṃ prakṣepakālaḥ prāpnotīti bodhyam //
VRrsṬī_10.38;29 
 atha mṛdudravyāṇāṃ sattvapātārtham alpadhmānāpekṣā // VRrsṬī_10.38;30 
 
 
 pātālakoṣṭhī 
 dṛḍhabhūmau caredgartaṃ vitastyā saṃmitaṃ śubham / 
 vartulaṃ cātha tanmadhye gartamanyaṃ prakalpayet // VRrs_10.39 // 
 caturaṅgulavistāranimnatvena samanvitam / 
 gartāddharaṇiparyantaṃ tiryaṅnālasamanvitam // VRrs_10.40 // 
 kiṃcit samunnataṃ bāhyagartābhimukhanimnagam / 
 mṛccakrīṃ pañcarandhrāḍhyāṃ garbhagartodare kṣipet // VRrs_10.41 // 
 āpūrya kokilaiḥ koṣṭhīṃ pradhamed ekabhastrayā / 
 pātālakoṣṭhikā hy eṣā mṛdūnāṃ sattvapātinī / 
 dhmānasādhyapadārthānāṃ nandinā parikīrtitā // VRrs_10.42 // 
 
 
 Rasaratnasamuccayabodhinī 
 pātālakoṣṭhikāmāha dṛḍhabhūmāviti // VRrsBo_10.42;1 
 kaṭhinamṛttikāyāṃ vitastimānaṃ vartulaṃ gartam ekaṃ kṛtvā tanmadhye
caturaṅgulavistāraṃ caturaṅgulagabhīraṃ gartād
bhūpṛṣṭhaparyantayāyivakrākṛtinālasaṃyuktam īṣaducchritaṃ ca gartamanyaṃ
kuryāt // VRrsBo_10.42;2 
 tataḥ abhyantaragartamadhye pañcarandhrasaṃyuktāṃ mṛccakrīṃ sthāpayitvā
aṅgāraiḥ koṣṭhīṃ paripūrya ca ekabhastrayā pradhamet // VRrsBo_10.42;3 
 mṛdudravyāṇāṃ sattvapātanārtham iyaṃ pātālakoṣṭhīti jñeyamiti niṣkarṣaḥ //
VRrsBo_10.42;4 
 
 
 Rasaratnasamuccayaṭīkā 
 atastadupayogikoṣṭhīviśeṣamāha dṛḍhabhūmāviti // VRrsṬī_10.42;1 
 tatra dvādaśāṅgulaṃ gartaṃ vidhāya tattalamadhye caturaṅgulagāmbhīryavistāram
anyaṃ vartulaṃ gartaṃ kṛtvā garbhagartatalam ārabhya pṛṣṭhabhāgaparyantaṃ
bāhyagartābhimukhaṃ tatsallagnaṃ kiṃcitsamunnataṃ tiryaṅnālasamanvitaṃ
dvāraṃ vidhāya garbhagartopari mṛccakrīṃ pañcarandhraviśiṣṭāṃ vāyor
ūrdhvagamanārthaṃ kṣipet // VRrsṬī_10.42;2 
 taduparyaṅgārāṃstadupari sattvapātanagolāṃśca nikṣipya sarvāṃ koṣṭhīṃ
kokilaiḥ pūrayitvaikabhastrayā dhamet // VRrsṬī_10.42;3 
 eṣā pātālakoṣṭhiketyucyate // VRrsṬī_10.42;4 
 
 
 gārakoṣṭhī 
 dvādaśāṅgulanimnā yā prādeśapramitā tathā / 
 caturaṅgulataścordhvaṃ valayena samanvitā // VRrs_10.43 // 
 bhūricchidravatīṃ cakrīṃ valayopari nikṣipet / 
 śikhitrāṃstatra nikṣipya pradhamed vaṅkanālataḥ / 
 gārakoṣṭhīyam ākhyātā mṛṣṭalohavināśinī // VRrs_10.44 // 
 
 
 Rasaratnasamuccayaṭīkā 
 adhodhmānaviśiṣṭāṃ koṣṭhīmuktordhvadhamanaviśiṣṭāṃ koṣṭhīmāha dvādaśeti //
VRrsṬī_10.44;1 
 prādeśāyāmavistārā koṣṭhī bhūtalopari kāryā // VRrsṬī_10.44;2 
 sā ca talabhāgam ārabhyopari caturaṅgulabhāgaṃ vihāya tadupari valayena
kaṭakena samanvitāṃ tāṃ kṛtvā valayopari prabhūtacchidrayuktāṃ cakrīṃ
nikṣipya tatra kokilāṃśca dattvā vaṅkanālataḥ pradhamet //
VRrsṬī_10.44;3 
 mṛttikāpekṣayā adhikagārabhāgamiśritamṛdupādāneyaṃ koṣṭhī gārakoṣṭhītyucyate
// VRrsṬī_10.44;4 
 iyaṃ kāṃsyarītipramukhaṃ yatsṛṣṭalohaṃ tanmadhye saṃsargaghaṭakayor madhya
ekasyāvaśeṣakarī dvitīyaṃ vināśyetyarthaḥ // VRrsṬī_10.44;5 
 
 
 Rasaratnasamuccayabodhinī 
 gārakoṣṭhīmāha dvādaśeti // VRrsBo_10.44;1 
 dvādaśāṅgulagabhīrā prādeśapramāṇavistāraviśiṣṭā koṣṭhī ekā kāryā tasyā
ūrdhvaṃ caturaṅgule valayākāram ālavālam ekaṃ dattvā tadupari bahucchidrāṃ
cakrīṃ nidhāya aṅgāraṃ nikṣipya ca vaṅkanālena pradhamet iti //
VRrsBo_10.44;2 
 mṛṣṭalohavināśinī śodhitalauhamāriṇī ityarthaḥ // VRrsBo_10.44;3 
 
 
 vaṅkanāla 
 mūṣāmṛdbhir vidhātavyam aratnipramitaṃ dṛḍham / 
 adhomukhaṃ ca tadvaktre nālaṃ pañcāṅgulaṃ khalu / 
 vaṅkanālam idaṃ proktaṃ dṛḍhadhmānāya kīrtitam // VRrs_10.45 // 
 
 
 Rasaratnasamuccayabodhinī 
 gārakoṣṭhikāyāṃ vaṅkanālam ityuktaṃ kiṃ tat vaṅkanālam ityāśaṃsāyāmāha
mūṣāmṛdbhiriti // VRrsBo_10.45;1 
 śarkarādīnām anyatamābhiḥ mūṣopayogimṛdbhiḥ aratnipramitaṃ dṛḍhaṃ nālaṃ kṛtvā
tanmukhe pañcāṅgulapramāṇam adhomukhaṃ nālam ekaṃ yojayet dṛḍhadhmānāya tad
vaṅkanālaṃ veditavyam // VRrsBo_10.45;2 
 
 
 mūṣākoṣṭhī/tiryakpradhamanakoṣṭhī 
 koṣṭhī siddharasādīnāṃ vidhānāya vidhīyate / 
 dvādaśāṅgulakotsedhā sā budhne caturaṅgulā / 
 tiryakpradhamanāsyā ca mṛdudravyaviśodhinī // VRrs_10.46 // 
 
 
 Rasaratnasamuccayaṭīkā 
 atha siddharasānāṃ khoṭabaddhādīnām abhrakādisattvānāṃ ca
kācaṭaṅkaṇasauvīrādinā śodhayituṃ sādhanabhūtāṃ koṣṭhīmāha dvādaśāṅguleti //
VRrsṬī_10.46;1 
 asyāṃ koṣṭhyāṃ sthāpitamūṣāmadhye siddharasādi prakṣipya saṃtatadhmānāvasare
+antarāntarā muhuḥ kācacūrṇādi dattvā dhamet // VRrsṬī_10.46;2 
 mṛdudravyaṃ sattvādi // VRrsṬī_10.46;3 
 iyaṃ koṣṭhī budhnabhāgamārabhya mukhabhāgaparyantaṃ kramavistṛtā
prādeśapramitavartulamukhī kāryetyanuktamapi bodhyam // VRrsṬī_10.46;4 
 pūrvasyāstathāmānamukhasyoktatvāt // VRrsṬī_10.46;5 
 
 
 puṭa 
 rasādidravyapākānāṃ pramāṇajñāpanaṃ puṭam / 
 neṣṭo nyūnādhikaḥ pākaḥ supākaṃ hitam auṣadham // VRrs_10.47 // 
 lohāderapunarbhāvo guṇādhikyaṃ tato +agratā / 
 anapsu majjanaṃ rekhāpūrṇatā puṭato bhavet // VRrs_10.48 // 
 puṭād grāvṇo laghutvaṃ ca śīghravyāptiśca dīpanam / 
 jāritādapi sūtendrāllohānām adhiko guṇaḥ // VRrs_10.49 // 
 yathāśmani viśed vahnir bahiḥsthapuṭayogataḥ / 
 cūrṇatvāddhi guṇāvāptistathā loheṣu niścitam // VRrs_10.50 // 
 
 
 Rasaratnasamuccayaṭīkā 
 saṃprati mūṣākoṣṭhyapekṣyādhikatarāgnijanakapuṭān vaktuṃ teṣāṃ prayojanamāha
raseti // VRrsṬī_10.50;1 
 rasalohaprabhṛtikaṭhoradravyāṇāṃ samyakpāko bheṣajārthamapekṣyate //
VRrsṬī_10.50;2 
 sa ca pākaḥ kriyārūpastulayā parimāṇena vā paricchettuṃ na śakyate //
VRrsṬī_10.50;3 
 supākasya pramāṇabodhakaṃ puṭam
evāgnidīpakopalatuṣagorvarasaṃpūryagartādiviśeṣa eva sambhavati //
VRrsṬī_10.50;4 
 etadgartāpūritopalāgninaikaḥ supāko+abhavaditi tatpuṭaviśeṣāvṛttiḥ kāryā //
VRrsṬī_10.50;5 
 yathoktaguṇalābhaparyantamiti bhāvaḥ // VRrsṬī_10.50;6 
 nyūnapākena gandhavarṇarasasparśaḥ samyaṅna jāyate // VRrsṬī_10.50;7 
 adhipākena tu dravyaṃ niḥsāraṃ dagdhaṃ bhavatyodanavat // VRrsṬī_10.50;8 
 atha puṭasya yogato guṇāṃllohasthān āha lohāderiti // VRrsṬī_10.50;9 
 apunarbhāvo na prākṛtasvarūpāpādanaṃ pañcamitrasaṃskāreṇāpi //
VRrsṬī_10.50;10 
 guṇādhikyamāmāvasthāpanne tasmin bhakṣite jāṭharāgnyapākena rogavārakā
guṇāstathā puṣṭyādayo mārdavādayaścānudbhūtāsteṣām udbhavenādhikyābhāsaḥ //
VRrsṬī_10.50;11 
 tena cāgratā śreṣṭhatādhikamūlyatā // VRrsṬī_10.50;12 
 tathāpsu prakṣiptasya tasya na majjanam uparitaraṇam // VRrsṬī_10.50;13 
 aṅgulibhyāṃ pīḍitasya tasya sūkṣmāṅgulirekhāsu praviṣṭatvaṃ ca //
VRrsṬī_10.50;14 
 abhrakavajraharitālādirūpapāṣāṇaviśeṣeṣu tu laghutvādayo guṇāḥ
puṭātprādurbhavanti // VRrsṬī_10.50;15 
 kiṃ bahunā guṇavarṇanena // VRrsṬī_10.50;16 
 yatra guṇāḥ sarve sambhūyotkaṭā nivasanti tasmāt pāradādapi
jīrṇarasoparasamaṇilohāt susiddhānāṃ lohānāṃ guṇā yathāvidhisevino narasya
śarīre+adhikā eva // VRrsṬī_10.50;17 
 bhūriphalayuto+api siddharasasya hi krāmaṇārthaṃ kiṃcitsphuṭitayauvanā kāminī
saṃnihitāpekṣyate bhāṣaṇacumbanāliṅganārthaṃ tatstanābhyāmaṅgamardanārthaṃ
ca // VRrsṬī_10.50;18 
 tadasaṃnidhau sarvaśarīre krāmaṇābhāvena na manmathaḥ // VRrsṬī_10.50;19 
 sāṃnidhye tu pramādena maithunam // VRrsṬī_10.50;20 
 tataśca māraṇam āpadyate // VRrsṬī_10.50;21 
 kiṃca rasasevino varṣaparyantaṃ parihāraviśeṣaḥ // VRrsṬī_10.50;22 
 ādau kṣetrīkaraṇaṃ cāvaśyakam // VRrsṬī_10.50;23 
 pāradasiddhāvanubhūtasarvakriyāsādhakaḥ prabhūtadravyādisaṃpaccāpekṣyate //
VRrsṬī_10.50;24 
 ata eva nātinirapāyasya lohasya guṇānām ādhikyamupacaryate //
VRrsṬī_10.50;25 
 nanu pāṣāṇato+api kaṭhināṇāṃ lohaviśeṣāṇāṃ nāvayavaviśleṣa iti katham
uktalābha ityāśaṅkya nidarśanena punarlohaguṇān dṛḍhīkaroti yathāśmanīti //
VRrsṬī_10.50;26 
 antaragnipraveśena sarvaṃ sambhavatīti bhāvaḥ // VRrsṬī_10.50;27 
 
 
 mahāpuṭa 
 nimnavistarataḥ kuṇḍe dvihaste caturasrake / 
 vanotpalasahasreṇa pūrite puṭanauṣadham // VRrs_10.51 // 
 krauñcyāṃ ruddhaṃ prayatnena piṣṭikopari nikṣipet / 
 vanotpalasahasrārdhaṃ krauñcikopari vinyaset / 
 vahniṃ prajvālayettatra mahāpuṭamidaṃ smṛtam // VRrs_10.52 // 
 
 
 Rasaratnasamuccayaṭīkā 
 saṃprati gartāviśeṣaṃ mahāpuṭamāha bhūmimadhya iṣṭikādibhiḥ kṛte kuḍye
kuḍyamaye garte gāmbhīryavistārābhyāṃ dvihaste tathā catuṣkoṇe tādṛggarte
vanyacchagaṇaiḥ sahasrasaṃkhyākaiḥ pūrite sati śarāvasaṃpuṭitaṃ bheṣajaṃ
piṣṭikopari pūritacchagaṇopari sthāpayet // VRrsṬī_10.52;1 
 tādṛśamūṣikoparyardhasahasraṃ chagaṇānāṃ pūrayet // VRrsṬī_10.52;2 
 tato dīpayet // VRrsṬī_10.52;3 
 
 
 gajapuṭa 
 rājahastapramāṇena caturasraṃ ca nimnakam / 
 pūrṇaṃ copalasāṭhībhiḥ kaṇṭhāvadhyatha vinyaset // VRrs_10.53 // 
 vinyasetkumudīṃ tatra puṭanadravyapūritām / 
 pūrṇacchagaṇato +ardhāni giriṇḍāni vinikṣipet / 
 etadgajapuṭaṃ proktaṃ mahāguṇavidhāyakam // VRrs_10.54 // 
 
 
 Rasaratnasamuccayaṭīkā 
 atha gajapuṭamāha rājahasteti // VRrsṬī_10.54;1 
 rājahastastriṃśadaṅgulimitaḥ // VRrsṬī_10.54;2 
 tanmitaṃ nimnaṃ gambhīraṃ tanmitavistāraṃ ca gartaṃ bodhyaṃ //
VRrsṬī_10.54;3 
 nimnamityatra vistāraśabdo luptanirdiṣṭaḥ // VRrsṬī_10.54;4 
 tadupalaśāṭhībhiḥ kaṇṭhaparyantaṃ pūrayet // VRrsṬī_10.54;5 
 upalāḥ kaṭhinā mahānto vanyacchagaṇāstato +alpadehāḥ śāṭhyaḥ //
VRrsṬī_10.54;6 
 tatra mūṣāṃ bheṣajagarbhitāṃ vinyasya pūrvavinyastacchagaṇato+ardhamānāni
giriṇḍāni vanyacchagaṇāni vinikṣipet ityetadgajapuṭākhyaṃ matam //
VRrsṬī_10.54;7 
 
 
 vārāhapuṭa 
 itthaṃ cāratnike kuṇḍe puṭaṃ vārāhamucyate // VRrs_10.55 // 
 kukkuṭapuṭa 
 puṭaṃ bhūmitale tattadvitastidvitayocchrayam / 
 tāvacca talavistīrṇaṃ tatsyātkukkuṭakaṃ puṭam // VRrs_10.56 // 
 
 
 Rasaratnasamuccayaṭīkā 
 atha kukkuṭapuṭamāha // VRrsṬī_10.56;1 
 bhūmipṛṣṭhabhāge kuḍyena nirmitaṃ caturviṃśatyaṅgulocchrāyaṃ tāvanmānameva
tale mukhe ca vistṛtametādṛśaṃ yadgartaṃ bheṣajaṃ paktumupalādibhiḥ pūryate
tatkukkuṭapuṭasaṃjñaṃ bhavati // VRrsṬī_10.56;2 
 
 
 Rasaratnasamuccayabodhinī 
 kukkuṭapuṭamāha puṭamiti // VRrsBo_10.56;1 
 vitastidvitayocchrayaṃ hastapramāṇonnatam // VRrsBo_10.56;2 
 tāvacca talavistīrṇaṃ adhobhāge+api hastapramāṇavistṛtam //
VRrsBo_10.56;3 
 etattu bhūmerupari eva kāryaṃ na tu gartaṃ khanitvā // VRrsBo_10.56;4 
 
 
 kapotapuṭa 
 yatpuṭaṃ dīyate bhūmāv aṣṭasaṃkhyair vanopalaiḥ / 
 baddhvā sūtārkabhasmārthaṃ kapotapuṭamucyate // VRrs_10.57 // 
 
 
 Rasaratnasamuccayaṭīkā 
 yacca gartaṃ bhūmitale mṛdādibhiḥ kṛtamaṣṭasaṃkhyairvanopalairdīyate jvālayā
prajvalitaṃ kriyate baddhapāradasya bhasmakaraṇārthaṃ tatkapotapuṭamucyate
// VRrsṬī_10.57;1 
 
 
 Rasaratnasamuccayabodhinī 
 baddhvā mūṣāyāṃ ruddhvetyarthaḥ // VRrsBo_10.57;1 
 sūtārkabhasmārthaṃ rasabhasmārthaṃ tāmrabhasmārthaṃ ca // VRrsBo_10.57;2 
 
 
 govara 
 goṣṭhāntargokṣurakṣuṇṇaṃ śuṣkaṃ cūrṇitagomayam / 
 govaraṃ tatsamādiṣṭaṃ variṣṭhaṃ rasasādhane // VRrs_10.58 // 
 govarapuṭa 
 govarairvā tuṣairvāpi puṭaṃ yatra pradīyate / 
 tadgovarapuṭaṃ proktaṃ rasabhasmaprasiddhaye // VRrs_10.59 // 
 
 
 Rasaratnasamuccayaṭīkā 
 gorvaraistuṣairvā yatra gajapuṭagartāyāṃ puṭaṃ dīyate bheṣajaṃ pakvaṃ kriyate
tadgorvarapuṭamucyate // VRrsṬī_10.59;1 
 
 
 bhāṇḍapuṭa 
 sthūlabhāṇḍe tuṣāpūrṇe madhye mūṣāsamanvite / 
 vahninā vihite pāke tadbhāṇḍapuṭamucyate // VRrs_10.60 // 
 vālukāpuṭa 
 adhastādupariṣṭācca krauñcikācchādyate khalu / 
 vālukābhiḥ prataptābhiryatra tadvālukāpuṭam // VRrs_10.61 // 
 bhūdharapuṭa 
 vahnimitrāḥ kṣitau samyaṅnikhanyād dvyaṅgulādadhaḥ / 
 upariṣṭātpuṭaṃ yatra puṭaṃ tad bhūdharāhvayam // VRrs_10.62 // 
 
 
 Rasaratnasamuccayabodhinī 
 vahnimitrāḥ mūṣāḥ dīrghakālaṃ vahninā sahāvasthānāt asyā vahnimitratvaṃ
jñātavyam // VRrsBo_10.62;1 
 spaṣṭamanyat // VRrsBo_10.62;2 
 
 
 Rasaratnasamuccayaṭīkā 
 atha bhūdharapuṭamāha vahnimitrāmiti // VRrsṬī_10.62;1 
 vahnimitrā mūṣā śarāva iti yāvat // VRrsṬī_10.62;2 
 jayasundarādirasavidhāvasyā upayogo bodhyaḥ // VRrsṬī_10.62;3 
 
 
 lāvakapuṭa 
 ūrdhvaṃ ṣoḍaśikāmūtraistuṣairvā govaraiḥ puṭam / 
 yatra tallāvakākhyaṃ syāt sumṛdudravyasādhane // VRrs_10.63 // 
 
 
 Rasaratnasamuccayaṭīkā 
 atha lāvakapuṭamāha ūrdhvamiti // VRrsṬī_10.63;1 
 śarāvākāramūṣāṃ saṃpuṭitāṃ bhūmau nidhāya tadupari ṣoḍaśavanopalamitais
tuṣair gorvarair vā yatpuṭaṃ dīyate pākaḥ kriyate tallāvakam iti khyātam //
VRrsṬī_10.63;2 
 ṣoḍaśa eva ṣoḍaśikā // VRrsṬī_10.63;3 
 sā saṃkhyā cātra vanyopalānāmeva grāhyā // VRrsṬī_10.63;4 
 tanmātrais tadvanyacchagaṇatulitair ityarthaḥ // VRrsṬī_10.63;5 
 
 
 puṭa:: default dimensions 
 anuktapuṭamāne tu sādhyadravyabalābalāt / 
 puṭaṃ vijñāya dātavyam ūhāpohavicakṣaṇaiḥ // VRrs_10.64 // 
 
 
 Rasaratnasamuccayaṭīkā 
 puṭānāṃ hi prāyo vanyacchagaṇasādhyatvāttadupasthitiḥ // VRrsṬī_10.64;1 
 atha kumbhapuṭaṃ granthāntaroktaṃ vakṣyāmi / 
 mṛdghaṭe bahurandhrāṇi kṛtvāṅgulasamāni vai / 
 catvāriṃśattatastasmiñśītamulmukacūrṇakam // VRrsṬī_10.64;2 
 ardham āpūrayitvā ca mukhe dadyāccharāvakam / 
 karpaṭena mṛdā liptvā chāyāśuṣkaṃ ca kārayet // VRrsṬī_10.64;3 
 tasminnaṅgārakān kṣiptvā cullyāṃ vā ceṣṭikāsu ca / 
 nidhāya tridinācchītaṃ gṛhītvauṣadhimāharet // VRrsṬī_10.64;4 
 etat kumbhapuṭaṃ jñeyaṃ kathitaṃ śāstradarśibhiḥ / 
 iti // VRrsṬī_10.64;5 
 
 
 synonyms for upala 
 piṣṭakaṃ chagaṇaṃ chāṇam utpalaṃ copalaṃ tathā / 
 giriṇḍopalasāṭhī ca varāṭī chagaṇābhidhāḥ // VRrs_10.65 // 
 (a-)kṛtrimalohāni 
 suvarṇaṃ rajataṃ tāmraṃ trapu sīsakam āyasam / 
 ṣaḍetāni ca lohāni kṛtrimau kāṃsyapittalau // VRrs_10.66 // 
 ṣaḍlavaṇa 
 lavaṇāni ṣaḍ ucyante sāmudraṃ saindhavaṃ viḍam / 
 sauvarcalaṃ romakaṃ ca cūlikālavaṇaṃ tathā // VRrs_10.67 // 
 kṣāratraya 
 kṣāratrayaṃ samākhyātaṃ yavasarjikaṭaṅkaṇam // VRrs_10.68 // 
 kṣārapañcaka 
 palāśamuṣkakakṣārau yavakṣāraḥ suvarcikā / 
 tilanālodbhavaḥ kṣāraḥ saṃyuktaṃ kṣārapañcakam // VRrs_10.69 // 
 madhuratraya 
 ghṛtaṃ guḍo mākṣikaṃ ca vijñeyaṃ madhuratrayam // VRrs_10.70 // 
 
 
 Rasaratnasamuccayabodhinī 
 tumbinī kaṭutumbī saralakāṣṭhaṃ vā // VRrsBo_10.70;1 
 
 
 oil:: for saṃskāras 
 kaṅguṇī tumbinī ghoṣā karīraśrīphalodbhavam / 
 kaṭuvārttākasiddhārthasomarājīvibhītajam // VRrs_10.71 // 
 atasījaṃ mahākālīnimbajaṃ tilajaṃ tathā / 
 apāmārgāddevadālīdantītumburuvigrahāt // VRrs_10.72 // 
 aṅkolonmattabhallātapalāśebhyas tathaiva ca / 
 etebhyastailamādāya rasakarmaṇi yojayet // VRrs_10.73 // 
 vasāvarga 
 jambūkamaṇḍūkavasā vasā kacchapasambhavā / 
 karkaṭīśiśumārī ca gośūkaranarodbhavā / 
 ajoṣṭrakharameṣāṇāṃ mahiṣasya vasā tathā // VRrs_10.74 // 
 mūtravarga 
 mūtrāṇi hastikarabhamahiṣīkharavājinām / 
 go+ajāvīnāṃ striyaḥ puṃsāṃ puṣpaṃ bījaṃ tu yojayet // VRrs_10.75 // 
 pañcamāhiṣa 
 māhiṣāmbu dadhi kṣīraṃ sābhighāraṃ śakṛdrasaḥ / 
 chāgalapañcaka 
 tatpañcamāhiṣaṃ jñeyaṃ tadvacchāgalapañcakam // VRrs_10.76 // 
 amlavarga 
 amlavetasajambīranimbukaṃ bījapūrakam / 
 
 
 Rasaratnasamuccayabodhinī 
 amlīkaṃ tintiḍīphalam // VRrsBo_10.77ab;1 
 
 
 cāṅgerī caṇakāmlaṃ ca amlīkaṃ koladāḍimam // VRrs_10.77 // 
 ambaṣṭhā tintiḍīkaṃ ca nāgaraṃ rasapattrikā / 
 
 
 Rasaratnasamuccayabodhinī 
 rasapattrikā kapitthāmlam // VRrsBo_10.78ab;1 
 
 
 karavandaṃ tathā cānyadamlavargaḥ prakīrtitaḥ // VRrs_10.78 // 
 caṇakāmlaśca sarveṣāmeka eva praśasyate / 
 amlavetasamekaṃ vā sarveṣāmuttamottamam / 
 amlavarga:: use 
 rasādīnāṃ viśuddhyarthaṃ drāvaṇe jāraṇe hitam // VRrs_10.79 // 
 amlapañcaka 
 koladāḍimavṛkṣāmlacullikācukrikārasaḥ / 
 pañcāmlakaṃ samuddiṣṭaṃ taccoktaṃ cāmlapañcakam // VRrs_10.80 // 
 pañcamṛttikā 
 iṣṭikā gairikā loṇaṃ bhasma valmīkamṛttikā / 
 rasaprayogakuśalaiḥ kīrtitāḥ pañcamṛttikāḥ // VRrs_10.81 // 
 viṣavarga 
 śṛṅgīkaṃ kālakūṭaṃ ca vatsanābhaṃ sakṛtrimam / 
 pittaṃ ca viṣavargo +ayaṃ sa varaḥ parikīrtitaḥ // VRrs_10.82 // 
 rasakarmaṇi śasto+ayaṃ tadbhedanavidhāv api / 
 ayuktyā sevitaścāyaṃ mārayatyeva niścitam // VRrs_10.83 // 
 upaviṣa 
 lāṅgalī viṣamuṣṭiśca karavīraṃ jayā tathā / 
 
 
 Rasaratnasamuccayabodhinī 
 nīlakaḥ bhallātakaḥ // VRrsBo_10.84ab;1 
 
 
 nīlakaḥ kanako+arkaśca vargo hy upaviṣātmakaḥ // VRrs_10.84 // 
 dugdhavarga 
 hastyaśvavanitā dhenurgardabhī chāgikāvikā / 
 uṣṭrikodumbarāśvatthabhānunyagrodhatilvakam // VRrs_10.85 // 
 dugdhikā snugguṇaś caiva tathaivottamakaṇṭikā / 
 
 
 Rasaratnasamuccayabodhinī 
 uttamakaṇṭikā eraṇḍaviśeṣaḥ vāgā bhereṇḍā jāmālagoṭā iti ca bhāṣā yadvā
uttamakaṇṭikā // VRrsBo_10.86ab;1 
 
 
 eṣāṃ dugdhair vinirdiṣṭo dugdhavargo rasādiṣu // VRrs_10.86 // 
 viṣṭhāvarga 
 pārāvatasya cāṣasya kapotasya kalāpinaḥ / 
 gṛdhrasya kukkuṭasyāpi vinirdiṣṭo hi viḍgaṇaḥ / 
 viḍvarga:: use 
 śodhanaṃ sarvalohānāṃ puṭanāllepanāt khalu // VRrs_10.87 // 
 raktavarga 
 kusumbhaṃ khadiro lākṣā mañjiṣṭhā raktacandanam / 
 akṣī ca bandhujīvaśca tathā karpūragandhinī / 
 
 
 Rasaratnasamuccayabodhinī 
 karpūragandhinī karpūragandhiharidrāviśeṣaḥ // VRrsBo_10.88a-d;1 
 
 
 mākṣikaṃ ceti vijñeyo raktavargo +atirañjanaḥ // VRrs_10.88 // 
 pītavarga 
 kiṃśukaḥ karṇikāraśca haridrādvitayaṃ tathā / 
 pītavargo +ayamādiṣṭo rasarājasya karmaṇi // VRrs_10.89 // 
 śvetavarga 
 tagaraḥ kuṭajaḥ kundo guñjā jīvantikā tathā / 
 sitāmbhoruhakandaśca śvetavarga udāhṛtaḥ // VRrs_10.90 // 
 kṛṣṇavarga 
 kadalī kāravellī ca triphalā nīlikā nalaḥ / 
 paṅkaḥ kāsīsabālāmraṃ kṛṣṇavarga udāhṛtaḥ // VRrs_10.91 // 
 rañjana with colouring vargas 
 raktavargādivargaiśca dravyaṃ yajjāraṇātmakam / 
 bhāvanīyaṃ prayatnena tādṛgrāgāptaye khalu // VRrs_10.92 // 
 
 
 Rasaratnasamuccayabodhinī 
 kācaḥ mṛttikāviśeṣaḥ sa ca kṣārarasaḥ uṣṇavīryaḥ añjanāddṛṣṭikārakaḥ
viḍākhyalavaṇo vā // VRrsBo_10.92;1 
 śiprā śuktiviśeṣaḥ ityarthaḥ // VRrsBo_10.92;2 
 
 
 śodhanīyavarga 
 kācaṭaṅkaṇaśiprābhiḥ śodhanīyo gaṇo mataḥ // VRrs_10.93 // 
 sattvānāṃ baddhasūtasya lohānāṃ malanāśanaḥ / 
 kāpālīkaṅguṇadhvaṃsī rasavādibhir ucyate // VRrs_10.94 // 
 
 
 Rasaratnasamuccayaṭīkā 
 śodhanīgaṇaṃ tadupayogaṃ cāha kācaṭaṅkaṇasauvīrairiti // VRrsṬī_10.94;1 
 sauvīraṃ añjanaviśeṣam // VRrsṬī_10.94;2 
 ayaṃ gaṇaḥ sūtasya khoṭabaddhādirūpasyābhrakasattvādīnāṃ ca yo guṇo
vaṅgakāpālikā nāgakāpālikā kālikādir doṣātmakastaddhvaṃsī //
VRrsṬī_10.94;3 
 ata evāyaṃ rasavādibhir iṣyate // VRrsṬī_10.94;4 
 
 
 varga:: removing hardness of metals 
 mahiṣī meṣaśṛṅgī ca kaliṅgo dhavabījayuk / 
 śaśāsthīni ca yogo+ayaṃ lohakāṭhinyanāśanaḥ // VRrs_10.95 // 
 varga:: melting of metals 
 guḍagugguluguñjājyasāraghaiṣ ṭaṅgaṇānvitaiḥ / 
 durdrāvākhilalohāder drāvaṇāya gaṇo mataḥ // VRrs_10.96 // 
 kṣārāḥ sarve malaṃ hanyur amlaṃ śodhanajāraṇam / 
 māndyaṃ viṣāṇi nighnanti snaigdhyaṃ snehāḥ prakurvate // VRrs_10.97 // 
 
 
 
Adhyāya 11
 
 weight units 
 ṣaṭ truṭyaś caikalikṣā syāt ṣaḍ likṣā yūkam ucyate / 
 ṣaḍyūkāstu rajaḥsaṃjñaṃ kathitaṃ tava suvrate // VRrs_11.1 // 
 ṣaḍrajaḥ sarṣapaḥ sākṣātsiddhārthaḥ sa ca kīrtitaḥ / 
 ṣaṭsiddhārthena deveśi yavastvekaḥ prakīrtitaḥ // VRrs_11.2 // 
 ṣaḍyavair ekaguñjā syāttriguñjo valla ucyate / 
 ṣaḍbhireva tu guñjābhirmāṣa ekaḥ prakīrtitaḥ / 
 māṣā dvādaśa tolaḥ syādaṣṭau tolāḥ palaṃ bhavet // VRrs_11.3 // 
 weight units 
 truṭiḥ syādaṇubhiḥ ṣaḍbhistairlikṣā ṣaḍbhirīritā / 
 tābhiḥ ṣaḍbhirbhaved yūkā ṣaḍyūkās tad rajaḥ smṛtam // VRrs_11.4 // 
 ṣaḍrajaḥ sarṣapaḥ proktastaiḥ ṣaḍbhiryava īritaḥ / 
 ekā guñjā yavaiḥ ṣaḍbhirniṣpāvastu dviguñjakaḥ // VRrs_11.5 // 
 syādguñjātritayaṃ vallo dvau vallau māṣa ucyate / 
 dvau māṣau dharaṇaṃ te dve śāṇaniṣkakalāḥ smṛtāḥ // VRrs_11.6 // 
 niṣkadvayaṃ tu vaṭakaḥ sa ca kola itīritaḥ / 
 syātkolatritayaṃ tolaḥ karṣo niṣkacatuṣṭayam // VRrs_11.7 // 
 karṣa:: synonyms 
 udumbaraṃ pāṇitalaṃ suvarṇaṃ kavalagrahaḥ / 
 akṣaṃ biḍālapadakaṃ śuktiḥ pāṇitaladvayam // VRrs_11.8 // 
 śuktidvayaṃ palaṃ kecidanye śuktitrayaṃ viduḥ / 
 pala:: synonyms 
 tadeva kathitaṃ muṣṭiḥ prakuñco bilvamityapi // VRrs_11.9 // 
 paladvayaṃ tu prasṛtaṃ taddvayaṃ kuḍavo+añjaliḥ / 
 kuḍavau mānikā tau syātprastho dve mānike smṛtaḥ // VRrs_11.10 // 
 prasthadvayaṃ śubhaṃ tau dvau pātrakaṃ dvayamāḍhakam / 
 taiś caturbhir ghaṭonmānanalvanārmaṇaśūrpakāḥ // VRrs_11.11 // 
 droṇasya śabdāḥ paryāyāḥ palānāṃ śatakaṃ tulā / 
 catvāriṃśatpalaśatatulā bhāraḥ prakīrtitaḥ // VRrs_11.12 // 
 rasārṇavādiśāstrāṇi nirīkṣya kathitaṃ mayā / 
 rasopayogi yat kiṃcid diṅmātraṃ tatpradarśitam // VRrs_11.13 // 
 adhunā rasarājasya saṃskārān sampracakṣmahe // VRrs_11.14 // 
 18 saṃskāras 
 syātsvedanaṃ tadanu mardanamūrchane ca utthāpanaṃ patanarodhaniyāmanāni / 
 saṃdīpanaṃ gaganabhakṣaṇamānamatra saṃcāraṇā tadanu garbhagatā drutiśca //
VRrs_11.15 // 
 bāhyā drutiḥ sūtakajāraṇā syād grāsastathā sāraṇakarma paścāt / 
 saṃkrāmaṇaṃ vedhavidhiḥ śarīre yogas tathāṣṭādaśadhātra karma // VRrs_11.16
// 
 na yojyo marmaṇi chinne na ca kṣārāgnidagdhayoḥ // VRrs_11.17 // 
 mercury:: properties during saṃskāras 
 śuddhaḥ sa mṛdvagnisaho mūrchito vyādhināśanaḥ // VRrs_11.18 // 
 niṣkampavegas tīvrāgnāv āyurārogyado mṛtaḥ // VRrs_11.19 // 
 tridoṣa 
 viṣaṃ vahnirmalaśceti doṣā naisargikāstrayaḥ / 
 rase maraṇasaṃtāpamūrchānāṃ hetavaḥ kramāt // VRrs_11.20 // 
 
 
 Rasaratnasamuccayaṭīkā 
 viṣamiti // VRrsṬī_11.20;1 
 ete doṣā naisargikāḥ // VRrsṬī_11.20;2 
 tadviyogakaraṇaṃ doṣāntarāpekṣayātidurghaṭam iti svābhāvikā ityupacaryante //
VRrsṬī_11.20;3 
 vastutastu devaprārthitamahādevena teṣāṃ saṃbandhaḥ pārade yojita iti bhāvaḥ
// VRrsṬī_11.20;4 
 
 
 yaugikadoṣāḥ 
 yogikau nāgavaṅgau dvau tau jāḍyādhmānakuṣṭhadau // VRrs_11.21 // 
 
 
 Rasaratnasamuccayaṭīkā 
 yogikau doṣāvāha yaugikāviti // VRrsṬī_11.21;1 
 nikaṭavartināgavaṅgakhaniyogena miśraṇājjāto nāgākhya eko doṣo vaṅgākhya
ekaśceti to dvau jāḍyamādhmānaṃ kuṣṭhaṃ ca kurutaḥ // VRrsṬī_11.21;2 
 
 
 aupādhikāḥ =kañcukāḥ 
 aupādhikāḥ punaścānye kīrtitāḥ saptakañcukāḥ / 
 bhūmijā girijā vārjās te ca dve nāgavaṅgajau // VRrs_11.22 // 
 
 
 Rasaratnasamuccayaṭīkā 
 upādhinā saṃnihitavastusaṃbandhamātreṇa vastuni bahireva vyāpya tiṣṭhanti
kiṃcit kālāvasthāyinaśca ye doṣāste aupādhikāḥ // VRrsṬī_11.22;1 
 te ca saptavidhāḥ // VRrsṬī_11.22;2 
 kañcukākhyayā śāstra uditāḥ // VRrsṬī_11.22;3 
 teṣāṃ madhye bhūmijā ekaprakārāḥ // VRrsṬī_11.22;4 
 teṣām avāntarabhedena śāstre +anupayogānnāmato +anādṛtena bahuvacanam //
VRrsṬī_11.22;5 
 girijā ekavidhāḥ // VRrsṬī_11.22;6 
 vārjā jalajāścānyavidhāḥ // VRrsṬī_11.22;7 
 tathā nāgena vaṇijādibhir miśrīkṛtena jātau doṣau dvau // VRrsṬī_11.22;8 
 vaṅgajāvapi dvau // VRrsṬī_11.22;9 
 ityevaṃ sapta kañcukāḥ pūrvoktāśca pañca doṣāḥ // VRrsṬī_11.22;10 
 itthaṃ pārade dvādaśa doṣā rasajñaiḥ proktāḥ // VRrsṬī_11.22;11 
 
 
 dvādaśaite rase doṣāḥ proktā rasaviśāradaiḥ // VRrs_11.23 // 
 saptakañcukanāmāni 
 parpaṭī pāṭanī bhedī drāvī malakarī tathā / 
 andhakārī tathā dhvāṅkṣī vijñeyāḥ sapta kañcukāḥ // VRrs_11.24 // 
 
 
 Rasaratnasamuccayabodhinī 
 parpaṭyādi sapta kañcukānāṃ saṃjñāḥ tatra parpaṭīsadṛśaśoṣakatvāt parpaṭī
parpaṭī yathā śoṣiṇī grāhiṇī ca pāradasya parpaṭyākhyakañcuko+api naradehe
tatkriyājananī vidārakatvāt pāṭanī malabhedakatvād bhedinī śārīradhātūnāṃ
dravatvasaṃpādanād drāvī doṣavardhakatvāt malakarī andhatvajananād andhakārī
dhvāṅkṣo yathā karkaśasvaro bhavati tathā svarapāruṣyajananād dhvāṅkṣīti
jñeyam // VRrsBo_11.24;1 
 
 
 Rasaratnasamuccayaṭīkā 
 uktasaptakañcukānāṃ krameṇa nāmāntarāṇyāha parpaṭīti // VRrsṬī_11.24;1 
 rasopari parpaṭī parpaṭākārā bhavati // VRrsṬī_11.24;2 
 sā parpaṭītyucyate // VRrsṬī_11.24;3 
 pāṭanī tvacovidāraṇakarī // VRrsṬī_11.24;4 
 bhedī tvaci randhrakarī // VRrsṬī_11.24;5 
 drāvī lohādidravakarī // VRrsṬī_11.24;6 
 malakarī vātādidoṣakarī // VRrsṬī_11.24;7 
 andhakārī kṛṣṇatvakarī // VRrsṬī_11.24;8 
 dhvāṅkṣī kālimā // VRrsṬī_11.24;9 
 
 
 kañcukas:: medic. symptoms 
 bhūmijāḥ kurvate kuṣṭhaṃ girijā jāḍyameva ca / 
 vārijā vātasaṃghātaṃ doṣāḍhyaṃ nāgavaṅgayoḥ // VRrs_11.25 // 
 tasmāt sūtavidhānārthaṃ sahāyairnipuṇairyutaḥ / 
 sarvopaskaramādāya rasakarma samārabhet // VRrs_11.26 // 
 saṃskāras:: default weights 
 dve sahasre palānāṃ tu sahasraṃ śatameva vā / 
 aṣṭāviṃśat palānyeva daśa pañcaikameva vā // VRrs_11.27 // 
 palārdhenaiva kartavyaḥ saṃskāraḥ sūtakasya ca / 
 sudine śubhanakṣatre rasaśodhanamārabhet // VRrs_11.28 // 
 1. svedana 
 tryūṣaṇaṃ lavaṇāsūryau citrakārdrakamūlakam / 
 kṣiptvā sūto muhuḥ svedyaḥ kāñjikena dinatrayam // VRrs_11.29 // 
 2. mardana 
 gṛhadhūmeṣṭikācūrṇaṃ tathā dadhi guḍānvitam / 
 lavaṇāsurīsaṃyuktaṃ kṣiptvā sūtaṃ vimardayet // VRrs_11.30 // 
 ṣoḍaśāṃśaṃ tu tad dravyaṃ sūtamānān niyojayet / 
 sūtaṃ kṣiptvā samaṃ tena dināni trīṇi mardayet // VRrs_11.31 // 
 jīrṇābhrakaṃ tathā bījaṃ jīrṇasūtaṃ tathaiva ca / 
 nairmalyārthaṃ hi sūtasya khalle dhṛtvā vimardayet // VRrs_11.32 // 
 gṛhṇāti nirmalo rāgān grāse grāse vimarditaḥ / 
 mardanākhyaṃ hi yatkarma tatsūtaguṇakṛd bhavet // VRrs_11.33 // 
 3. mūrchana 
 gṛhakanyā malaṃ hanyāttriphalā vahnināśinī / 
 citramūlaṃ viṣaṃ hanti tasmād ebhiḥ prayatnataḥ // VRrs_11.34 // 
 miśritaṃ sūtakaṃ dravyaiḥ saptavārāṇi mūrchayet / 
 itthaṃ saṃmūrchitaḥ sūto doṣaśūnyaḥ prajāyate // VRrs_11.35 // 
 saṃskāra:: utthāpana 
 asmādvirekāt saṃśuddho rasaḥ pātyastataḥ param / 
 uddhṛtaḥ kāñjikakvāthāt pūtidoṣanivṛttaye // VRrs_11.36 // 
 saṃskāra:: pātana 
 tāmreṇa piṣṭikāṃ kṛtvā pātayedūrdhvabhājane / 
 vaṅganāgau parityajya śuddho bhavati sūtakaḥ // VRrs_11.37 // 
 saṃskāra:: ūrdhva-, adhaḥpātana 
 śulvena pātayet piṣṭīṃ tridhordhvaṃ saptadhā tv adhaḥ // VRrs_11.38 // 
 saṃskāra:: adhaḥpātana 
 triphalāśigruśikhibhir lavaṇāsurīsaṃyutaiḥ / 
 naṣṭapiṣṭaṃ rasaṃ kṛtvā lepayeccordhvabhājane / 
 tato dīptairadhaḥ pātamutpalaistatra kārayet // VRrs_11.39 // 
 saṃskāra:: pātana 
 haridrāṅkolaśampākakumārītriphalāgnibhiḥ / 
 
 
 Rasaratnasamuccayabodhinī 
 śampākaḥ āragvadhaḥ // VRrsBo_11.40ab;1 
 
 
 taṇḍulīyakavarṣābhūhiṅgusaindhavamākṣikaiḥ // VRrs_11.40 // 
 piṣṭaṃ rasaṃ salavaṇaiḥ sarpākṣyādibhireva vā / 
 pātayed athavā devi vraṇaghno yakṣalocanaiḥ // VRrs_11.41 // 
 itthaṃ hy adhaūrdhvapātena pātito +asau yadā bhavet / 
 tadā rasāyane yogyo bhaved dravyaviśeṣataḥ // VRrs_11.42 // 
 saṃskāra:: adhaḥpātana 
 athavā dīpakayantre nipātitaḥ sarvadoṣanirmuktaḥ // VRrs_11.43 // 
 saṃskāra:: tiryakpātana 
 tiryakpātanavidhinā nipātitaḥ sūtarājastu / 
 ślakṣṇīkṛtam abhradalaṃ rasendrayuktaṃ tathāranālena // VRrs_11.44 // 
 khalle dattvā mṛditaṃ yāvat tan naṣṭapiṣṭatām eti / 
 kuryāt tiryakpātanapātitasūtaṃ krameṇa dṛḍhavahnim // VRrs_11.45 // 
 saṃsvedyaḥ pātyo +asau na patati yāvad dṛḍhaś cāgnau / 
 tadāsau śudhyate sūtaḥ karmakārī bhaveddhruvam // VRrs_11.46 // 
 mardanair mūrchanaiḥ pātair mandaḥ śānto bhaved rasaḥ // VRrs_11.47 // 
 saṃskāra:: nirodhana 
 sṛṣṭyambujair nirodhena tato mukhakaro rasaḥ / 
 svedanādivaśātsūto vīryaṃ prāpnotyanuttamam // VRrs_11.48 // 
 saṃskāra:: niyamana 
 niyamyo+asau tataḥ samyak capalatvanivṛttaye / 
 karkoṭīphaṇinetrābhyāṃ vṛścikāmbujamārkavaiḥ / 
 samaṃ kṛtvāranālena svedayecca dinatrayam // VRrs_11.49 // 
 saṃskāra:: niyamana 
 maricair bhūkhagayuktair lavaṇāsurīśigruṭaṅkaṇopetaiḥ / 
 kāñjikayuktaistridinaṃ grāsārthī jāyate svedāt // VRrs_11.50 // 
 saṃskāra:: dīpana 
 trikṣārasindhukhagabhūśikhiśigrurājītīkṣṇāmlavetasamukhair lavaṇoṣaṇāmlaiḥ
/ 
 nepālatāmradalaśoṣitamāranāle sāmlāsavāmlapuṭitaṃ rasadīpanaṃ tat //
VRrs_11.51 // 
 saṃskāra:: dīpana 
 svedayedāsavāmlena vīryatejaḥpravṛddhaye / 
 yathopayogaṃ svedyaḥ syān mūlikānāṃ raseṣu ca // VRrs_11.52 // 
 rasamūlikās 
 sarpākṣī kṣīriṇī vandhyā matsyākṣī śaṅkhapuṣpikā / 
 kākajaṅghā śikhiśikhā brahmadaṇḍyākhukarṇikā // VRrs_11.53 // 
 varṣābhūḥ kambukī dūrvā sairyakotpalaśimbikāḥ / 
 śatāvarī vajralatā vajrakandāgnikarṇikā // VRrs_11.54 // 
 śvetārkaśigrudhattūramṛgadūrvārasāṅkuśāḥ / 
 rambhā raktābhanirguṇḍī lajjāluḥ suradālikā // VRrs_11.55 // 
 maṇḍūkaparṇī pātālī citrakaṃ grīṣmasundarā / 
 kākamācī mahārāṣṭrī haridrā tilaparṇikā // VRrs_11.56 // 
 jātī jayantī śrīdevī bhūkadambaḥ kusumbhakaḥ / 
 kośātakī nīraṃ kaṇā lāṅgalī kaṭutumbikā // VRrs_11.57 // 
 cakramardo +amṛtā kandaḥ sūryāvarteṣu puṅkhikā / 
 vārāhī hastiśuṇḍī ca prāyeṇa rasamūlikāḥ // VRrs_11.58 // 
 rasasya bhāvane svede mūṣālepe ca pūjitāḥ / 
 ityaṣṭau sūtasaṃskārāḥ samā dravye rasāyane / 
 kāryāste prathamaṃ śeṣā noktā dravyopayoginaḥ // VRrs_11.59 // 
 mercury:: bandhana:: introd. 
 pañcaviṃśatisaṃkhyākān rasabandhān pracakṣmahe / 
 yena yena hi cāñcalyaṃ durgrahatvaṃ ca naśyati / 
 rasarājasya samprokto bandhanārtho hi vārttikaiḥ // VRrs_11.60 // 
 
 
 Rasaratnasamuccayaṭīkā 
 atha prathamādhyāye mūrchitvā harati rujam itipadyoktā viṣayāstraya evātra
granthe vaktavyāḥ // VRrsṬī_11.60;1 
 mūrchanaṃ bandhanaṃ māraṇaṃ ca // VRrsṬī_11.60;2 
 tatra mūrchanaṃ tu mardanapūrvakaṃ puṭena prāguktameva // VRrsṬī_11.60;3 
 yantramūrchanaṃ tvasminnadhyāye dehopayogisarvabandhottaraṃ vakṣyāmi //
VRrsṬī_11.60;4 
 dvitīyo viṣayo+atra bandharūpo varṇyate // VRrsṬī_11.60;5 
 pañcaviṃśatīti // VRrsṬī_11.60;6 
 nanu granthāntare pāṭakhoṭajalūkābhasmeti bandhaścaturvidha evākhyātaḥ //
VRrsṬī_11.60;7 
 atra tu pañcaviṃśatisaṃkhyāka iti pratijānāti // VRrsṬī_11.60;8 
 etadviruddhamiva bhātītyāśaṅkya cāñcalyadurgrahatvābhāvarūpasāmānyasya
sarvabandheṣu sattve+api bandhajanakakāraṇabhedānurodhena bandhabhedo+api
vārtikairādṛta ityāha yena yeneti // VRrsṬī_11.60;9 
 
 
 bandhana:: subtypes 
 haṭhāroṭau tathābhāsaḥ kriyāhīnaśca piṣṭikā / 
 kṣāraḥ khoṭaśca poṭaśca kalkabandhaśca kajjaliḥ // VRrs_11.61 // 
 sajīvaścaiva nirjīvo nirbījaśca sabījakaḥ / 
 śṛṅkhalādrutibandhau ca bālakaśca kumārakaḥ // VRrs_11.62 // 
 taruṇaś ca tathā vṛddho mūrtibaddhas tathāparaḥ / 
 jalabandho +agnibandhaśca susaṃskṛtakṛtābhidhaḥ / 
 mahābandhābhidhaśceti pañcaviṃśatir īritāḥ // VRrs_11.63 // 
 kecidvadanti ṣaḍviṃśo jalūkābandhasaṃjñakaḥ / 
 sa tāvanneṣyate dehe strīṇāṃ drāve+atiśasyate // VRrs_11.64 // 
 bandhana:: haṭha 
 haṭho rasaḥ sa vijñeyaḥ samyak śuddhivivarjitaḥ / 
 sa sevito nṛṇāṃ kuryān mṛtyuṃ vā vyādhimuddhatam // VRrs_11.65 // 
 
 
 Rasaratnasamuccayaṭīkā 
 pāradam āpaṇād ānīya nimbūrasena saṃmardya gālayitvā mayūratutthādisamabhāgaṃ
caturthāṃśaṃ vā tatra dattvā mardanena baddho rasaḥ kriyate //
VRrsṬī_11.65;1 
 sa sevitaścen mṛtyuṃ kuryādvyādhiṃ vā // VRrsṬī_11.65;2 
 
 
 bandhana:: āroṭa 
 suśodhito rasaḥ samyagāroṭa iti kathyate / 
 sa kṣetrīkaraṇe śreṣṭhaḥ śanairvyādhivināśanaḥ // VRrs_11.66 // 
 
 
 Rasaratnasamuccayaṭīkā 
 āroṭalakṣaṇam āha suśodhita iti // VRrsṬī_11.66;1 
 trividhapātanena śuddhaṃ paścācchuddhaṃ cūrṇīkṛtam abhrakadalaṃ samabhāgaṃ
dattvā kāñjikena mardanapūrvakaṃ pāradaṃ naṣṭapiṣṭaṃ
kṛtvordhvādhastiryakpātanenāsakṛtkṛtenāgnisahaḥ pārada āroṭa iti nigadyate
// VRrsṬī_11.66;2 
 taṃ ca mākṣīkaśilājatulohacūrṇapathyākṣaviḍaṅgaghṛtamadhubhiḥ saṃyutaṃ kṛtvā
kṣetrīkaraṇāya yuñjīteti rasahṛdaye // VRrsṬī_11.66;3 
 mākṣīkasahito naṣṭapiṣṭirūpaḥ pātanenāgnisthāyyapi pārado+api āroṭa iti
kathyate // VRrsṬī_11.66;4 
 
 
 ābhāsabandha 
 puṭito yo raso yāti yogaṃ muktvā svabhāvatām / 
 bhāvito dhātumūlādyair ābhāso guṇavaikṛteḥ // VRrs_11.67 // 
 
 
 Rasaratnasamuccayabodhinī 
 ābhāsabandhamāha puṭita iti // VRrsBo_11.67;1 
 dhātumūlādyaiḥ prāguktasvarṇādidhātubhistathā sarpākṣyādimūlikābhiḥ bhāvitaḥ
puṭitaśca rasaḥ guṇavaikṛteḥ dravyāntarasaṃyogena svābhāvikaguṇaviparyayāt
svabhāvatāṃ svābhāvikaguṇādikaṃ muktvā yogaṃ yogavāhitāṃ yāti sa ābhāsaḥ
kathyate iti śeṣaḥ // VRrsBo_11.67;2 
 
 
 Rasaratnasamuccayaṭīkā 
 ābhāsalakṣaṇamāha yaḥ pārado dhātubhir manaḥśilāgandhakādibhistathā
mūlikādyaiḥ sarpākṣyādimūlikābhiḥ patrapuṣpādibhiśca saha bhāvito dravaṃ
dattvā marditastato bhūdharayantre puṭena puṭito bhasmīkṛtaḥ svabhāvataḥ
svabhāvaṃ cāñcalyadurgrahatvādi muktvā dhātvādiyogaṃ yāti
tattadroganāśakayogaguṇaṃ ca yāti guṇaprado bhavati // VRrsṬī_11.67;1 
 alpakālaparyantaṃ tataḥ pathyasevino+api narasya guṇavaikṛte sati
guṇavikriyāyāṃ satyāṃ sa baddhapārada ābhāsa iti kīrtitaḥ //
VRrsṬī_11.67;2 
 guṇābhāsakaratvāt // VRrsṬī_11.67;3 
 vikṛtireva vaikṛtam // VRrsṬī_11.67;4 
 
 
 kriyāhīna 
 asaṃśodhitalohādyaiḥ sādhito yo rasottamaḥ / 
 kriyāhīnaḥ sa vijñeyo vikriyāṃ yātyapathyataḥ // VRrs_11.68 // 
 piṣṭikābandha 
 tīvrātape gāḍhatarāvamardātpiṣṭī bhavetsā navanītarūpā / 
 sa rasaḥ piṣṭikābandho dīpanaḥ pācanastarām // VRrs_11.69 // 
 kṣārabandha 
 śaṅkhaśuktivarāṭādyair yo +asau saṃsādhito rasaḥ / 
 kṣārabandhaḥ paraṃ dīptipuṣṭikṛcchūlanāśanaḥ // VRrs_11.70 // 
 
 
 Rasaratnasamuccayaṭīkā 
 śaṅkhaśuktīti // VRrsṬī_11.70;1 
 bhasmīkṛtānāṃ śaṅkhaśuktyādīnāṃ vṛkṣakṣārādīnāṃ ca mūṣāṃ kṛtvā tatsaṃpuṭe
pāradaṃ prakṣipya saṃpuṭitaḥ pārado laghupuṭadānena bhasmībhavatīti
kṣārabandho +asāvagnidīptyādikṛd bhavet // VRrsṬī_11.70;2 
 
 
 Rasaratnasamuccayabodhinī 
 kṣārabandhamāha śaṅkheti // VRrsBo_11.70;1 
 saṃsādhitaḥ mardanapuṭanādibhiḥ susampāditaḥ // VRrsBo_11.70;2 
 spaṣṭam anyat // VRrsBo_11.70;3 
 
 
 khoṭabandha 
 bandho yaḥ khoṭatāṃ yāti dhmāto dhmātaḥ kṣayaṃ vrajet / 
 khoṭabandhaḥ sa vijñeyaḥ śīghraṃ sarvagadāpahaḥ // VRrs_11.71 // 
 
 
 Rasaratnasamuccayabodhinī 
 khoṭabandhamāha bandha iti // VRrsBo_11.71;1 
 khoṭatāṃ vahnistho+api anuḍḍayanasvabhāvatāṃ yaduktam / 
 agnimadhye yadā tiṣṭhet khoṭabaddhasya lakṣaṇam / 
 iti // VRrsBo_11.71;2 
 dhmāto dhmātaḥ bhastrayā punaḥ punar ādhmāpita ityarthaḥ kṣayaṃ vrajet
dravyāntareṇa saha ekībhāvāt adarśanatāṃ gacchedityarthaḥ //
VRrsBo_11.71;3 
 
 
 Rasaratnasamuccayaṭīkā 
 atha khoṭabandhamāha bandha iti // VRrsṬī_11.71;1 
 khoṭakaraṇaprakārastu rasasāra uvāca / 
 bandhane yāśca vikhyātā aṣṭāveva mahauṣadhīḥ / 
 tābhiṣṭaṅkaṇayuktābhir bhāvayecca raseśvaram / 
 tābhir viliptamūṣāyāṃ dhamanāt khoṭatāṃ vrajet // VRrsṬī_11.71;2 
 iti // VRrsṬī_11.71;3 
 sa evātidhmānāt kṣayaṃ gacchati // VRrsṬī_11.71;4 
 sa ca khoṭabandho bodhyaḥ // VRrsṬī_11.71;5 
 atra pārado jīrṇaṣaḍguṇagandho grāhyaḥ // VRrsṬī_11.71;6 
 abhrakadānena piṣṭīkṛto vā grāhyaḥ // VRrsṬī_11.71;7 
 somavallīrase piṣṭvā dāpayecca puṭatrayam / 
 somavallīrasenaiva saptavārāṃśca bhāvayet // VRrsṬī_11.71;8 
 tadabhraṃ mṛdbhāṇḍe dadyād rasena saha saṃyutam / 
 mūlaṃ tu śarapuṅkhāyā gavyakṣīreṇa gharṣayet // VRrsṬī_11.71;9 
 kalkena melayet sūtaṃ gaganaṃ ca tadadhordhvagam / 
 sthāpayed ravitāpe tu nirmukho grasate kṣaṇāt / 
 jāyate piṣṭikā śīghraṃ nātra kāryā vicāraṇā // VRrsṬī_11.71;10 
 iti // VRrsṬī_11.71;11 
 piṣṭībandhastu khoṭaka iti varṇanād atra piṣṭikārūpam ucyate //
VRrsṬī_11.71;12 
 khoṭalakṣaṇaṃ granthāntare tu / 
 dhmāto druto bhavet khoṭa āhataścūrṇatāṃ vrajet / 
 punar dhmāto drutaḥ khoṭa iti khoṭasya lakṣaṇam // VRrsṬī_11.71;13 
 ghanasattvapādajīrṇaḥ kāntapādajīrṇaḥ samatīkṣṇajīrṇaścedvāyaṃ
kṣetrīkaraṇārtham api praśastaḥ // VRrsṬī_11.71;14 
 
 
 poṭabandha 
 drutakajjalikā mocāpattrake cipiṭīkṛtā / 
 sa poṭaḥ parpaṭī saiva bālādyakhilaroganut // VRrs_11.72 // 
 
 
 Rasaratnasamuccayaṭīkā 
 pāṭabandhaṃ lakṣayati druteti // VRrsṬī_11.72;1 
 adho+agninā kaṭāhe tāpena drutā jātadravā yā kajjalī sā tatkṣaṇe kadalīdale
prakṣipya taddalenācchādya pīḍanena cipiṭīkṛtā pāṭabandhaḥ
parpaṭikābandhaśceti khyātā bālavṛddhādīnām anupānabhedena sarvarogaghnī //
VRrsṬī_11.72;2 
 
 
 kalkabandha 
 svedādyaiḥ sādhitaḥ sūtaḥ paṅkatvaṃ samupāgataḥ / 
 kalkabaddhaḥ sa vijñeyo yogoktaphaladāyakaḥ // VRrs_11.73 // 
 
 
 Rasaratnasamuccayabodhinī 
 yogoktaphaladāyakaḥ yasmin yoge sa prayojyaḥ tasya phalautkarṣyaprada
ityarthaḥ athavā svedanamardanārthaṃ gṛhītakalkadravyāṇām upayoge yat phalaṃ
tatphalaprada ityarthaḥ // VRrsBo_11.73;1 
 
 
 kajjalībandha 
 kajjalī rasagandhotthā suślakṣṇā kajjalopamā / 
 tattadyogena saṃyuktā kajjalībandha ucyate // VRrs_11.74 // 
 
 
 Rasaratnasamuccayabodhinī 
 kajjalībandhamāha kajjalīti // VRrsBo_11.74;1 
 suślakṣṇā cikkaṇā // VRrsBo_11.74;2 
 tattadyogena saṃyuktā rasagandhakaśodhakadravyasaṃyogena śuddhā ityarthaḥ //
VRrsBo_11.74;3 
 
 
 Rasaratnasamuccayaṭīkā 
 kajjalībandhaṃ lakṣayati // VRrsṬī_11.74;1 
 tattadyogena rogavārakaviśiṣṭauṣadhīmiśraṇamardanayogena yuktā satī
kajjalībandha ucyate // VRrsṬī_11.74;2 
 atra tattadyogena saṃyukteti na lakṣaṇaghaṭakam // VRrsṬī_11.74;3 
 tena vinā kajjalyāḥ siddhatvāt // VRrsṬī_11.74;4 
 kiṃtu yogavāhitveneyaṃ sarvaroganāśiketi bodhanāya taduktiḥ //
VRrsṬī_11.74;5 
 
 
 sajīva 
 bhasmīkṛto gacchati vahniyogād rasaḥ sajīvaḥ sa khalu pradiṣṭaḥ / 
 saṃsevito+asau na karoti bhasmakāryaṃ javād rogavināśanaṃ ca // VRrs_11.75
// 
 
 
 Rasaratnasamuccayaṭīkā 
 sajīvabaddham āha bhasmīkṛteti // VRrsṬī_11.75;1 
 tāmbūlīdalarasamarditaḥ paścād vandhyākarkoṭakīkandamadhye prakṣipya
saṃpuṭito bahir mṛdvastrābhyāṃ saṃpuṭito bhūmau gajapuṭena puṭito
bhasmībhavati // VRrsṬī_11.75;2 
 evaṃ prakārāntareṇāpi bhasmīkṛtaḥ pārado+agnau pātre dhṛtaścedākāśe gacchati
// VRrsṬī_11.75;3 
 pakṣacchedābhāvāt // VRrsṬī_11.75;4 
 bhasmakāryaṃ jarāmaraṇābhāvarūpaṃ sa tu na karoti // VRrsṬī_11.75;5 
 vyādhināśamapi na // VRrsṬī_11.75;6 
 
 
 nirjīva 
 jīrṇābhrako vā parijīrṇagandho bhasmīkṛtaścākhilalohamauliḥ / 
 nirjīvanāmā hi sa bhasmasūto niḥśeṣarogān vinihanti sadyaḥ // VRrs_11.76
// 
 
 
 Rasaratnasamuccayabodhinī 
 nirjīvabandhamāha jīrṇābhraka iti // VRrsBo_11.76;1 
 jīrṇābhrakaḥ grāsīkṛtābhra ityarthaḥ // VRrsBo_11.76;2 
 parijīrṇagandhaḥ samyaggrāsitagandhaka ityarthaḥ // VRrsBo_11.76;3 
 akhileti // VRrsBo_11.76;4 
 akhilānāṃ sarveṣāṃ lohānāṃ svarṇādīnāmityarthaḥ mauliḥ śirobhūṣaṇasvarūpaḥ
sarvalohopayoge ye guṇā bhavanti tebhyo+apyadhikaguṇaprada ityarthaḥ //
VRrsBo_11.76;5 
 vahniyoge+api nirgamanāsāmarthyāt asya nirjīvatvaṃ bodhyam //
VRrsBo_11.76;6 
 
 
 nirbīja 
 rasastu pādāṃśasuvarṇajīrṇaḥ piṣṭīkṛto gandhakayogataśca / 
 tulyāṃśagandhaiḥ puṭitaḥ krameṇa nirbījanāmā sakalāmayaghnaḥ // VRrs_11.77
// 
 
 
 Rasaratnasamuccayaṭīkā 
 nirbījabandhaṃ lakṣayati rasastviti // VRrsṬī_11.77;1 
 atra suvarṇaṃ na tu bījīkṛtaṃ kiṃtu śuddhaṃ jāraṇāyantre saṃskṛtaṃ
pattrarūpaṃ grāhyam // VRrsṬī_11.77;2 
 piṣṭīkṛto dvādaśāṃśe pārada ekāṃśaṃ gandhakaṃ truṭiśo muhur dattvāmlena
saṃmarditastatastulyāṃśagandhaiḥ krameṇa puṭitaḥ prathamaṃ gandhakaṃ
caturthāṃśaṃ dattvā bhūdharayantre puṭitastato+ardhāṃśaṃ gandhakaṃ dattvā
tathā puṭitastataḥ pādonaṃ gandhakaṃ dattvā puṭitastadūrdhvaṃ samabhāgamitaṃ
dattvā puṭita iti kramaśabdārthaḥ // VRrsṬī_11.77;3 
 gandhair iti bahuvacanam atantram // VRrsṬī_11.77;4 
 
 
 sabījabandhana 
 piṣṭīkṛtair abhrakasattvahematārārkakāntaiḥ parijārito yaḥ / 
 hatastataḥ ṣaḍguṇagandhakena sabījabaddho vipulaprabhāvaḥ // VRrs_11.78
// 
 śṛṅkhalābandha 
 vajrādinihataḥ sūto hataḥ sūtaḥ samo+aparaḥ / 
 śṛṅkhalābaddhasūtastu dehalohavidhāyakaḥ / 
 citraprabhāvāṃ vegena vyāptiṃ jānāti śaṃkaraḥ // VRrs_11.79 // 
 
 
 Rasaratnasamuccayaṭīkā 
 vajreṇa bhasmīkṛtena cūrṇīkṛtena vā nihato mārito yaḥ sūtastanmadhye māritam
anyaṃ sūtakam api nikṣipet // VRrsṬī_11.79;1 
 so+api raso baddhaḥ khoṭarūpaḥ śṛṅkhalābaddha ityucyate // VRrsṬī_11.79;2 
 etanmāraṇaprakārastu rasārṇave uktaḥ // VRrsṬī_11.79;3 
 
 
 Rasaratnasamuccayabodhinī 
 śṛṅkhalābandhamāha vajrādīti // VRrsBo_11.79;1 
 vajrādinihataḥ hīrakādisahayogena māritaḥ sūtaḥ tadvā samaḥ samaparimitaḥ
aparaśca hataḥ prakārāntareṇa māritaḥ sūtaḥ śṛṅkhalābaddhasūtaḥ ubhayor
mardanād iti śeṣaḥ // VRrsBo_11.79;2 
 citraprabhāvām alaukikasāmarthyāṃ vegena vyāptiṃ śṛṅkhalābandhasūtasya dehe
iti śeṣaḥ // VRrsBo_11.79;3 
 
 
 drutibandha 
 yukto+api bāhyadrutibhiśca sūto bandhaṃgato vā bhasitasvarūpaḥ / 
 sa rājikāpādamito nihanti duḥsādhyarogān drutibaddhanāmā // VRrs_11.80 // 
 
 
 Rasaratnasamuccayaṭīkā 
 atha drutibaddham āha yukto+apīti // VRrsṬī_11.80;1 
 bījānāṃ jāraṇena yadi raso mahāprabhāvo bhavatīti tanna citram //
VRrsṬī_11.80;2 
 rasoparasadhātūnāṃ yā bahirdrutayas tābhir yukto+api tābhir jārito+api pārado
baddhamātro bandhottaraṃ bhasmīkṛto vā drutibaddhanāmā
sarṣapacaturthāṃśamātrayā sevitaścedduḥsādhyarogān nihanti //
VRrsṬī_11.80;3 
 
 
 Rasaratnasamuccayabodhinī 
 drutibandhamāha yukta iti // VRrsBo_11.80;1 
 bāhyadrutibhiḥ rasasya dravatvasampādakakriyāviśeṣaiḥ yuktaḥ api bandhaṃ
gataḥ bandhanatāṃ prāptaḥ vā athavā bhasitasvarūpaḥ bhasmībhūtaḥ sūtaḥ
drutibaddhanāmā jñeyaḥ // VRrsBo_11.80;2 
 saḥ drutibaddhasūtaḥ rājikā rāī iti khyātaḥ raktavarṇasarṣapaviśeṣaḥ tasyāḥ
pādamitaḥ caturthabhāgaparimitaḥ // VRrsBo_11.80;3 
 
 
 bālabandha 
 samābhrajīrṇaḥ śivajastu bālaḥ saṃsevito yogayuto javena / 
 rasāyano bhāvigadāpahaśca sopadravāriṣṭagadānnihanti // VRrs_11.81 // 
 
 
 Rasaratnasamuccayaṭīkā 
 bālākhyabaddhaṃ lakṣayati sameti // VRrsṬī_11.81;1 
 abhraṃ kṛṣṇavajrābhrasattvam // VRrsṬī_11.81;2 
 śivajaḥ pāradaḥ // VRrsṬī_11.81;3 
 samābhrajīrṇaścatuḥṣaṣṭidvātriṃśatṣoḍaśādibhāgakrameṇa // VRrsṬī_11.81;4 
 asyopayogaḥ pattralepe+api bodhyaḥ // VRrsṬī_11.81;5 
 
 
 kumārabandha 
 harodbhavo yo dviguṇābhrajīrṇaḥ sa syātkumāro mitataṇḍulo+asau / 
 triḥ saptarātraiḥ khalu pāparogasaṃghātaghātī ca rasāyanaṃ ca // VRrs_11.82
// 
 taruṇabandha 
 caturguṇavyomakṛtāśano +asau rasāyanāgryas taruṇābhidhānaḥ / 
 sa saptarātrāt sakalāmayaghno rasāyano vīryabalapradātā // VRrs_11.83 // 
 vṛddhabandha 
 yasyābhrakaḥ ṣaḍguṇito hi jīrṇaḥ prāptāgnisakhyaḥ sa hi vṛddhanāmā / 
 dehe ca lohe ca niyojanīyaḥ śivādṛte ko +asya guṇān pravakti // VRrs_11.84
// 
 mūrtibandha 
 yo divyamūlikābhiśca kṛto+atyagnisaho rasaḥ / 
 vinābhrajāraṇātsa syānmūrtibandho mahārasaḥ // VRrs_11.85 // 
 ayaṃ hi jāryamāṇastu nāgninā kṣīyate rasaḥ / 
 yojitaḥ sarvayogeṣu niraupamyaphalapradaḥ // VRrs_11.86 // 
 
 
 Rasaratnasamuccayaṭīkā 
 mūrtibaddhaṃ lakṣayati ya iti // VRrsṬī_11.86;1 
 divyamūlikāścatuḥṣaṣṭimūlikāḥ prāguktāstābhistadrasena mardanasvedanādinā
pakṣacchedāt // VRrsṬī_11.86;2 
 abhrajāraṇād vināpyatyagnisaho baddhaḥ kṛto dravyāntarānabhivyāptyā kevalaṃ
dehenaiva baddho mūrtibaddha ityucyate // VRrsṬī_11.86;3 
 tathā vaikrāntavajrasaṃsparśāt // VRrsṬī_11.86;4 
 tena cūrṇīkṛtena saha mardanādapi raso baddho bhavatīti so+api mūrtibaddha
ityucyate // VRrsṬī_11.86;5 
 evaṃ ca mūrtibandho dvividhaḥ sambhavati // VRrsṬī_11.86;6 
 
 
 jalabandha 
 śilātoyamukhaistoyair baddho +asau jalabandhavān / 
 sa jarārogamṛtyughnaḥ kalpoktaphaladāyakaḥ // VRrs_11.87 // 
 
 
 Rasaratnasamuccayaṭīkā 
 jalabandhaṃ lakṣayati // VRrsṬī_11.87;1 
 śilātoyamukhaiḥ śilātoyacandratoyapramukhair jalaiḥ saha mardanādinā baddhaḥ
pārado jalabaddha iti kīrtitaḥ // VRrsṬī_11.87;2 
 kalpokteti // VRrsṬī_11.87;3 
 pāradakalpoktaphaletyarthaḥ // VRrsṬī_11.87;4 
 etasya jalasya vistaro rasārṇave spaṣṭīkṛtaḥ // VRrsṬī_11.87;5 
 kṣiptaṃ jale bhavet kāṣṭhaṃ śilābhūtaṃ ca dṛśyate / 
 bahirantaśca deveśi vedhakaṃ tat prakīrtitam // VRrsṬī_11.87;6 
 hiṅgulaṃ haritālaṃ ca gandhakaṃ ca manaḥśilā / 
 eṣāṃ gandhāpahāraṃ yat kurute tacca vedhakam // VRrsṬī_11.87;7 
 
 
 agnibandha 
 kevalo yogeṣu vā dhmātaḥ syādguṭikākṛtiḥ / 
 akṣīṇaścāgnibaddho+asau khecaratvādikṛt sa hi // VRrs_11.88 // 
 
 
 Rasaratnasamuccayabodhinī 
 agnibandhamāha kevala iti // VRrsBo_11.88;1 
 kevalaḥ dravyāntarāsaṃyukta ityarthaḥ // VRrsBo_11.88;2 
 yogayuktaḥ dravyāntarasaṃyuktaḥ // VRrsBo_11.88;3 
 dhmātaḥ agnau saṃtaptaḥ // VRrsBo_11.88;4 
 akṣīṇaḥ agnitāpe+api yathāmātrāyāṃ sthitaḥ na tu kiṃcid apyūnaḥ //
VRrsBo_11.88;5 
 khecaratvādikṛt mukhe dhṛtaḥ nabhogatisāmarthyapradaḥ ityarthaḥ //
VRrsBo_11.88;6 
 uddeśagranthe jalabandho+agnibandhaśca susaṃskṛtakṛtābhidhaḥ ityanena
agnibandhānantaraṃ mahābandhācca prāk susaṃskṛtakṛtākhyabandhāntarasya
samullekho vidyate vivaraṇagranthe tu tadullekhādarśanāt bandhaḥ saḥ
lipikarapramādāt pramādāntarādvā adarśanatāṃ gata iti manye //
VRrsBo_11.88;7 
 kiṃca susaṃskṛtakṛtābhidhaḥ ityasya agnibandhasya viśeṣaṇatvamapi na yujyate
tathātve bandhasya caturviṃśatisaṃkhyatvāt pañcaviṃśatisaṃkhyākān
rasabandhān pracakṣmahe iti pratijñāhānyāpatteriti // VRrsBo_11.88;8 
 
 
 Rasaratnasamuccayaṭīkā 
 athāgnibaddhaṃ pāradamāha kevala iti // VRrsṬī_11.88;1 
 ādau ṣaḍguṇenābhrakajāraṇenāgnisahaḥ pārado maṇijīrṇaḥ
pātanāyantreṇotthāpitaḥ sa druto bhavati // VRrsṬī_11.88;2 
 sa ca kevalastīkṣṇalohayukto vā dhmātaḥ san guṭikākṛtiścāgnāvakṣayaśca
bhavati // VRrsṬī_11.88;3 
 ata evāyam agnibaddha ityucyate // VRrsṬī_11.88;4 
 ayaṃ mukhe dhṛtaścet
puruṣasyākāśagāmitvaśastrāgnyabhedyatvasāyujyasārūpyādimuktikaro bhavet //
VRrsṬī_11.88;5 
 
 
 mūrchana 
 viṣṇukrāntāśaśilatākumbhīkanakamūlakaiḥ / 
 viśālānāginīkandavyāghrapādīkuruṇṭakaiḥ // VRrs_11.89 // 
 vṛścikālībhaśuṇḍībhyāṃ haṃsapādā sahāsuraiḥ / 
 aprasūtagavāṃ mūtraiḥ piṣṭaṃ vā kulake pacet // VRrs_11.90 // 
 pakvamevaṃ mṛtair lohairmarditaṃ vipaced rasam / 
 yantreṣu mūrchā sūtānāmeṣa kalpaḥ samāsataḥ // VRrs_11.91 // 
 
 
 Rasaratnasamuccayabodhinī 
 nibiḍaḥ nonnatānataḥ samānasarvāvayavaḥ ityarthaḥ // VRrsBo_11.91;1 
 
 
 mahābandha 
 hemnā vā rajatena vā sahacaro dhmāto vrajatyekatām akṣīṇo nibiḍo guruśca
guṭikākāro +atidīrghojjvalaḥ / 
 
 
 Rasaratnasamuccayabodhinī 
 nirbandhaḥ yathāyatham asaṃpāditabandhanakriyaḥ cet kṣaṇāt dravati agnau iti
śeṣaḥ // VRrsBo_11.92ab;1 
 
 
 cūrṇatvaṃ paṭuvat prayāti nihato ghṛṣṭo na muñcenmalaṃ nirgandho dravati
kṣaṇāt sa hi mahābandhābhidhāno rasaḥ // VRrs_11.92 // 
 
 
 Rasaratnasamuccayaṭīkā 
 mahābandhamāha hemnā veti // VRrsṬī_11.92;1 
 atra hema caturthāṃśam ardhāṃśaṃ vā grāhyam // VRrsṬī_11.92;2 
 rajatamapi tathaiva // VRrsṬī_11.92;3 
 bandhauṣadhiliptavajramūṣāmadhye tayor anyatareṇa yukto dhmāto+agnibaddha eva
pārado vakṣyamāṇalakṣaṇaviśiṣṭaḥ susaṃskṛtakṛtasaṃjñāṃ mahābandhasaṃjñāṃ ca
labhate // VRrsṬī_11.92;4 
 tānyeva lakṣaṇāny āha dhmāto vrajatyekatām ityādinā // VRrsṬī_11.92;5 
 paṭuvat // VRrsṬī_11.92;6 
 saindhavatulyaṃ cūrṇatvaṃ yāti // VRrsṬī_11.92;7 
 nihataḥ saṃdravati // VRrsṬī_11.92;8 
 agniyogāditi śeṣaḥ // VRrsṬī_11.92;9 
 
 
 jalūkābandha 
 sūte garbhaniyojitārdhakanake pādāṃśanāge+athavā
pañcāṅguṣṭhakaśālmalīkṛtamadāśleṣmātabījais tathā / 
 tadvat tejinīkolakākhyaphalajaiś cūrṇaṃ tilaṃ pattrakaṃ tapte khallatale
nidhāya mṛdite jātā jalūkā varā // VRrs_11.93 // 
 jalūkābandha 
 saiṣā syātkapikacchūromapaṭale candrāvatītailake candre
ṭaṅkaṇakāmapippalījale svinnā bhavet tejinī / 
 tapte khallatale vimardya vidhivadyatnādvaṭī yā kṛtā sā strīṇāṃ
madadarpanāśanakarī khyātā jalūkā varā // VRrs_11.94 // 
 bālye cāṣṭāṅgulā yojyā yauvane ca daśāṅgulā / 
 dvādaśaiva pragalbhānāṃ jalaukā trividhā matā // VRrs_11.95 // 
 dhṛtvā sūtamukhe pātraṃ meṣīkṣīraṃ pradāpayet / 
 sthāpayedātape tīvre vāsarāṇyekaviṃśatiḥ // VRrs_11.96 // 
 dvitīyātra mayā proktā jalaukā drāvaṇe hitā / 
 puruṣāṇāṃ sthitā mūrdhni drāvayedbījam adbhutam // VRrs_11.97 // 
 jalūkābandha 
 munipattrarasaṃ caiva śālmalīvṛntavāri ca / 
 jātīmūlasya toyaṃ ca śiṃśapātoyasaṃyutam // VRrs_11.98 // 
 śleṣmātakaphalaṃ caiva triphalācūrṇam eva ca / 
 kokilākṣasya cūrṇaṃ ca pāradaṃ mardayed budhaḥ // VRrs_11.99 // 
 jalūkā jāyate divyā rāmājanamanoharā / 
 sā yojyā kāmakāle tu kāmayetkāminī svayam // VRrs_11.100 // 
 jalūkābandha 
 triphalābhṛṅgamahauṣadhamadhusarpiśchāgadugdhagomūtre / 
 nāgaṃ saptaniṣiktaṃ samarasajāritaṃ jalūkā syāt // VRrs_11.101 // 
 jalūkābandha 
 bhānusvaradinasaṃkhyāpramāṇasūtaṃ gṛhītadīnāram / 
 aṅkolarājavṛkṣakakanyārasataśca śodhanaṃ kuryāt // VRrs_11.102 // 
 śaśirekhāvaravarṇinīsakokilākṣāpāmārgakanakānām / 
 cūrṇaiḥ sahaikaviṃśatidināni saṃmardayet samyak // VRrs_11.103 // 
 niśāyāḥ kāñjikaṃ yūṣaṃ dattvā yonau praveśayet / 
 bālamadhyamavṛddhāsu yojyā vijñāya tatkramāt / 
 nīrasānāmapi nṝṇāṃ yoṣā syātsaṃgamotsukā // VRrs_11.104 // 
 jalūkabandha 
 rasabhāgaṃ catuṣkaṃ ca vaṅgabhāgaṃ ca pañcamam / 
 surasārasamaṃ yuktaṃ ṭaṅkaṇena samanvitam // VRrs_11.105 // 
 tridinaṃ mardayitvā ca golakaṃ taṃ rasodbhavam / 
 liṅgāgre yoninikṣiptaṃ yāvad āyurvaśaṃkaram // VRrs_11.106 // 
 jalūkabandha 
 karpūrasūraṇasubhṛṅgasumeghanādair nāgaṃ niṣicya tu mitho valayed rasena
/ 
 liṅgasthitena valayena nitambinīnāṃ svāmī bhavatyanudinaṃ sa tu jīvahetuḥ //
VRrs_11.107 // 
 jalūkabandha 
 ṭaṅkaṇapippalikābhiḥ sūraṇakarpūramātuluṅgarasaiḥ / 
 kṛtvā svaliṅgalepaṃ yoniṃ vidrāvayet strīṇām // VRrs_11.108 // 
 madanavalaya 
 agnyāvartitanāge harabījaṃ nikṣipettato dviguṇam / 
 munikanakanāgasarpair dantyātha siñcyācca tanmadhyam // VRrs_11.109 // 
 takreṇa mardayitvā gaṇena madanavalayaṃ kuryāt / 
 ratisamaye vanitānāṃ ratigarvavināśanaṃ kurute // VRrs_11.110 // 
 madanavalaya 
 vyāghrībṛhatīphalarasasūraṇakandaṃ ca caṇakapattrāmlam / 
 kapikacchuvajravallīpippalikāmlikācūrṇam // VRrs_11.111 // 
 agnyāvartitanāgaṃ navavāraṃ mardayeddhimairdravyaiḥ / 
 smaravalayaṃ kṛtvaitadvanitānāṃ drāvaṇaṃ kurute // VRrs_11.112 // 
 mercury:: māraṇa 
 palāśabījakaṃ raktajambīrāmlena sūtakam / 
 sajīvaṃ marditaṃ yantre pācitaṃ mriyate dhruvam // VRrs_11.113 // 
 mercury:: māraṇa 
 kharamañjari bījānvitapuṣkarabījaiḥ sucūrṇitaiḥ kalkam / 
 kṛtvā sūtaṃ puṭayed dṛḍhamūṣāyāṃ bhavedbhasma // VRrs_11.114 // 
 mercury:: māraṇa 
 kākodumbarikāyā dugdhena subhāvito hiṅguḥ / 
 mardanapuṭanavidhānātsūtaṃ bhasmīkarotyeva // VRrs_11.115 // 
 mercury:: māraṇa 
 devadālīṃ harikrāntāmāranālena peṣayet / 
 taddravaiḥ saptadhā sūtaṃ kuryānmarditamūrchitam // VRrs_11.116 // 
 tatsūtaṃ kharpare dadyāddattvā dattvā tu taddravam / 
 cullyopari pacec cāhni bhasma syāllavaṇopamam // VRrs_11.117 // 
 mercury:: māraṇa 
 apāmārgasya bījāni tathairaṇḍasya cūrṇayet / 
 taccūrṇaṃ pārade deyaṃ mūṣāyām adharottaram / 
 ruddhvā laghupuṭaiḥ pacyāc caturbhir bhasmatāṃ nayet // VRrs_11.118 // 
 mercury:: māraṇa 
 kaṭutumbyudbhave kande garbhe nārīpayaḥplute / 
 saptadhā sveditaḥ sūto mriyate gomayāgninā // VRrs_11.119 // 
 mercury:: māraṇa 
 aṅkolasya śiphāvāripiṣṭaṃ khalle vimardayet / 
 sūtaṃ gandhakasaṃyuktaṃ dinānte taṃ nirodhayet / 
 puṭayedbhūdhare yantre dinānte sa mṛto bhavet // VRrs_11.120 // 
 mercury:: māraṇa 
 vaṭakṣīreṇa sūtābhrau mardayetpraharatrayam / 
 pācayettena kāṣṭhena bhasmībhavati tadrasaḥ // VRrs_11.121 // 
 rasa:: bhasma:: sevana 
 athāturo rasācāryaṃ sākṣāddevaṃ maheśvaram / 
 sādhitaṃ ca rasaṃ śṛṅgadantaveṇvādidhāritam // VRrs_11.122 // 
 arcayitvā yathāśakti devagobrāhmaṇānapi / 
 parṇakhaṇḍe dhṛtaṃ sūtaṃ jagdhvā syādanupānataḥ // VRrs_11.123 // 
 ghṛtasaindhavadhānyakajīrakārdrakasaṃskṛtam / 
 taṇḍulīyakadhānyakapaṭolālambuṣādikam // VRrs_11.124 // 
 gojīrṇaśālyannaṃ gavyaṃ kṣīraṃ ghṛtaṃ dadhi / 
 haṃsodakaṃ mudgarasaḥ pathyavargaḥ samāsataḥ // VRrs_11.125 // 
 bṛhatī bilvakūṣmāṇḍaṃ vetrāgraṃ kāravellakam / 
 māṣaṃ masūraṃ niṣpāvaṃ kulatthaṃ sarṣapaṃ tilam // VRrs_11.126 // 
 laṅghanodvartanasnānatāmrasurāsavān / 
 ānūpamāṃsaṃ dhānyāmlaṃ bhojanaṃ kadalīdale / 
 kāṃsye ca guruviṣṭambhi tīkṣṇoṣṇaṃ ca bhṛśaṃ tyajet // VRrs_11.127 // 
 kakārādigaṇa 
 kaṇṭārīphalakāñjikaṃ ca kamaṭhas tailaṃ tathā rājikām / 
 nimbūkaṃ katakaṃ kaliṅgakaphalaṃ kūṣmāṇḍakaṃ karkaṭī / 
 kārī kukkuṭakāravellakaphalaṃ karkoṭikāyāḥ phalam / 
 vṛntākaṃ ca kapitthakaṃ khalu gaṇaḥ proktaḥ kakārādikaḥ // VRrs_11.128 // 
 devīśāstroditaḥ so +ayaṃ kakārādigaṇo mataḥ / 
 kakārādigaṇa 
 śāstrāntaravinirdiṣṭaḥ kathyate+anyaprakārataḥ // VRrs_11.129 // 
 kaṅguḥ kandukakolakukkuṭakalakroḍāḥ kulatthāstathā / 
 kaṇṭārī kaṭutailakṛṣṇagalakaḥ kūrmaḥ kalāyaḥ kaṇā / 
 karkāruśca kaṭhillakaṃ ca katakaṃ karkoṭakaṃ karkaṭī kālī
kāñjikameṣakādikagaṇaḥ śrīkṛṣṇadevoditaḥ // VRrs_11.130 // 
 yasminrase ca kaṇṭhoktyā kakārādirniṣedhitaḥ / 
 tatra tatra niṣeddhavyaṃ tadaucityamato+anyataḥ // VRrs_11.131 // 
 udgāre sati dadhyannaṃ kṛṣṇamīnaṃ sajīrakam / 
 abhyaṅgam anilakṣobhe tailair nārāyaṇādibhiḥ // VRrs_11.132 // 
 aratau śītatoyena mastakopari secanam / 
 tṛṣṇāyāṃ nārikelāmbu mudgaṃ saśarkaram // VRrs_11.133 // 
 drākṣādāḍimakharjūrakadalīnāṃ phalaṃ bhajet / 
 rasavīryavivṛddhyarthaṃ dadhikṣīrekṣuśarkarāḥ / 
 śītopacāram anyaṃ ca rasatyāgavidhau punaḥ // VRrs_11.134 // 
 bhakṣayed bṛhatīṃ bilvaṃ sakṛtsādhāraṇo vidhiḥ // VRrs_11.135 // 
 
 
 
Adhyāya 12
 
 jvarasya raktapittasya kāsasya śvāsahidhmayoḥ / 
 vaisvaryasya kṣayasyāpi tathārocaprasekayoḥ // VRrs_12.1 // 
 chardihṛdrogayoś caiva tṛṣṇāmadyodbhavārśasām / 
 udāvartātisārāṇāṃ grahaṇyartipravāhiṇoḥ // VRrs_12.2 // 
 visūcyā vahnimāndyasya mūtrakṛcchrāśmarujām / 
 mehasya somarogasya piṭikānāṃ ca vidradheḥ // VRrs_12.3 // 
 vṛddhigulmādirogāṇāṃ śūlānāmudarasya ca / 
 pāṇḍuśophavisarpāṇāṃ kuṣṭhaśvitranabhasvatām // VRrs_12.4 // 
 vātāsrasyāvṛtānāṃ ca vandhyānāṃ garbhiṇīrujām / 
 sūtikābālarogāṇām unmāde +apasmṛtāv api // VRrs_12.5 // 
 netraroge karṇaroge nāsārogāsyarogayoḥ / 
 śiraḥsaṃjātarogeṣu vraṇe bhaṅge bhagaṃdare // VRrs_12.6 // 
 granthyādau kṣudrarogeṣu guhyaroge viṣeṣu ca / 
 jarāyāstvanapatyānāṃ bījapoṣaṇahetave // VRrs_12.7 // 
 paripāṭyānayā sarvaṃ rogāṇāṃ hi cikitsanam / 
 rasalohaviṣair atra yogairvakṣye yathāgamam // VRrs_12.8 // 
 romāñcakampau vadane madhutvamujjṛmbhaṇaṃ mastakatodadāhau / 
 vātajvarasyoktam idaṃ hi lakṣma bhuktottaraṃ syādyadi śaśvadeva // VRrs_12.9
// 
 virekaśoṣāsyakaṭutvatīvratāpapralāpabhramamūrchanāni / 
 etāni pittajvaralakṣaṇāni vamiḥ satṛṣṇāṅgavidāhitā ca // VRrs_12.10 // 
 kāsaśvāsau mukhe jāḍyaṃ mādhuryaṃ bahunidratā / 
 prasvedaḥ svalpadāhaśca śleṣmajajvaralakṣaṇam // VRrs_12.11 // 
 miśritaṃ lakṣaṇaṃ yattu dvayos triṣu bhavecca tat // VRrs_12.12 // 
 vimarditābhyāṃ rasagandhakābhyāṃ nīreṇa kuryādiha golakaṃ tam / 
 bhāṇḍe navīne viniveśya paścāttadgolakasyopari tāmrapātram // VRrs_12.13
// 
 sārdhaṃ muhūrtaṃ vinirudhya dhīmān uddīpayed dīptakṛśānunāsya / 
 adhastataḥ sidhyati parpaṭīyaṃ navajvarāraṇyakṛśānumeghaḥ // VRrs_12.14
// 
 vilipya pūrvaṃ rasanāṃ ca tāludeśaṃ ca sindhūdbhavajīrakārdraiḥ / 
 vallonmitāṃ cārdrakatoyamiśrām enāṃ niyojya sthagayet paṭena // VRrs_12.15
// 
 gharmodgamo yāvadataḥ paraṃ ca takraudanaṃ pathyamiha prayojyam / 
 kuryāddinānāṃ tritayaṃ yadītthaṃ jvarasya śaṅkāpi tadā bhavetkim //
VRrs_12.16 // 
 sūtārkagandhacapalājayapālatiktāpathyātrivṛcca viṣatindukajān samāṃśān / 
 saṃbhāvya vajripayasā madhunā trivallas trailokyaḍambararaso
+abhinavajvaraghnaḥ // VRrs_12.17 // 
 pādāṃśakaṃ sāraraviḥ samāṃśagandho vipakvaḥ svakaṣāyapiṣṭaḥ / 
 rasaḥ kramānmāṣamito +anilādijvareṣu nāmnā kila meghanādaḥ // VRrs_12.18
// 
 daradajaladayuktaṃ śuddhasūtaṃ ca gandhaṃ praharamatha supiṣṭaṃ vallayugmaṃ
ca dadyāt / 
 jvaragajaharisaṃjñaṃ śṛṅgaverodakena prathamajanitadāhī kṣīrabhaktena bhojyaḥ
// VRrs_12.19 // 
 saṃtaptasīsabhāgaṃ ca pāradaṃ gandhakaṃ kaṇām / 
 samabhāgaṃ pṛthak tatra melayecca yathāvidhi // VRrs_12.20 // 
 jambīrasya rase sarvaṃ mardayecca dinatrayam / 
 meghanādakumāryośca rase cāpi dinatrayam // VRrs_12.21 // 
 dinadvayamajāmūtre gavāṃ mūtre dinatrayam / 
 bhāvayecca yathāyogyaṃ tasminnetāni dāpayet // VRrs_12.22 // 
 saindhavaṃ citrakaṃ bhāgaṃ sauvarcalalavaṇaṃ tathā / 
 tena sammelanaṃ kṛtvā bhāvayecca punaḥ punaḥ // VRrs_12.23 // 
 anena vidhinā samyak siddho bhavati tadrasaḥ / 
 śarkarāghṛtasaṃyuktaṃ dadyādvallatrayaṃ rasam // VRrs_12.24 // 
 godhūmasyaudanaṃ pathyaṃ māṣasūpaṃ ca vāstukam / 
 dhātrīphalasamāyuktaṃ sarvajvaravināśanam / 
 dīpikārasa ityeṣa tantrajñaiḥ parikīrtitaḥ // VRrs_12.25 // 
 pāradaṃ rasakaṃ tālaṃ tutthaṃ gandhakaṭaṅkaṇam / 
 sarvametatsamaṃ śuddhaṃ kāravallyā dravairdinam // VRrs_12.26 // 
 mardayettena kalkena tāmrapātrodaraṃ limpet / 
 aṅgulārdhārdhamānena taṃ pacetsikatāhvaye // VRrs_12.27 // 
 yantre yāvatsphuṭantyevaṃ vrīhayastasya pṛṣṭhataḥ / 
 tataḥ suśītalaṃ grāhyaṃ tāmrapātrodarād bhiṣak // VRrs_12.28 // 
 śītabhañjī raso nāma cūrṇayenmaricaiḥ samam / 
 māṣaikaṃ parṇakhaṇḍena bhakṣayennāśayejjvaram / 
 tridinair viṣamaṃ tīvramekadvitricaturthakam // VRrs_12.29 // 
 sūtatālaśilāstulyā mardayetkarkaṭīrase / 
 tāmrapātre vinikṣipya tatkalkaṃ kajjalīkṛtam // VRrs_12.30 // 
 vipacedvālukāyantre yathoktavidhinā tataḥ / 
 dadyānmaricacūrṇena māṣamātraṃ bhiṣagvaraḥ // VRrs_12.31 // 
 prapibeduṣṇatoyasya culukaṃ śītakajvare / 
 śītabhañjī rasaḥ so +ayaṃ śītajvaranivāraṇaḥ // VRrs_12.32 // 
 kūṣmāṇḍacūrṇatilajaiḥ praviśuddhatālaṃ gāḍhaṃ vimardya suṣavīsalilena tulyam
/ 
 sūtena hiṅgulabhuvā sikatākhyayantre golaṃ vidhāya parivṛttakapālamadhye //
VRrs_12.33 // 
 pattreṇa taṃ dinapateśca pidhāya ruddhvā saṃdhiṃ
tayorguḍasudhākhaṭikāśivābhiḥ / 
 vahnau pacenmṛduni pātraśiraḥsthaśālīvaivarṇyamātram avadhiṃ pravidhāya
dhīmān // VRrs_12.34 // 
 vallaṃ tataḥ surasamiśramamuṣya dadyāt sarpiḥ sitākaṇapayomadhu cānupeyam
/ 
 jetuṃ jvarān praviṣamān iha vāntiśāntyai maulau suśītalajalasya dadīta dhārām
// VRrs_12.35 // 
 athāmayāntaṃ rasarājamaulibhūṣāmaṇiṃ taṃ mṛtajīvanākhyam / 
 sudhāraseneva rasena yena saṃjīvanaṃ syāt sahasāturāṇām // VRrs_12.36 // 
 rasahiṅgulajepālair vṛddhyā dantyambumarditaiḥ / 
 dinārdhena jvaraṃ hanyādguñjaikaṃ sitayā saha // VRrs_12.37 // 
 śuddhaṃ sūtaṃ viṣaṃ gandhaṃ dhūrtabījaṃ tribhiḥ samam / 
 caturbhiśca samaṃ vyoṣaṃ cūrṇīkṛtya nidhāpayet // VRrs_12.38 // 
 dantabhāṇḍe +atha vā śārṅge kāṣṭhe naiva kadācana / 
 vātaśleṣmajvare deyaṃ dvaṃdvaje vā tridoṣaje // VRrs_12.39 // 
 rasena śṛṅgaverasya jambīrasyāthavā punaḥ / 
 guñjādvayaṃ ca jīrṇe+asmindadhibhaktaṃ prayojayet // VRrs_12.40 // 
 ekadvitridinairhanyāj jvarān doṣakrameṇa tu / 
 mahājvarāṅkuśo nāma raso+ayaṃ śambhunoditaḥ // VRrs_12.41 // 
 tālaṃ tāmrarajo rasaśca gaganaṃ gandhaśca nepālakaṃ dīnārapramitaṃ
tadardhamuditaṃ ṭaṅkaṃ śilāmākṣikam / 
 dīnāradvitayaṃ viṣasya śikhinaḥ piṣṭvā rasaiḥ pācito
yaścintāmaṇivajjvaraughavijayī nāmnā tu mṛtyuṃjayaḥ // VRrs_12.42 // 
 tālaṃ tāmram ayorajaśca capalā tutthābhrakaṃ kāntakaṃ nāgaṃ syācca samāṃśakaṃ
sumṛditaṃ mūlaṃ ca paunarnavam / 
 bhṛṅgīkāsaharīpunarnavāmahāmandārapattrodbhavaiḥ kalkaṃ vālukayantrapācitam
idaṃ sarvajvarasyāntakṛt // VRrs_12.43 // 
 tutthena tulyaḥ śivajaśca gandho jambīranīreṇa vimardanīyaḥ / 
 dinatrayaṃ melaya tena tulyaṃ vyoṣaṃ tataḥ sidhyati candrasūryaḥ //
VRrs_12.44 // 
 vallo vijetuṃ viṣamāvalambi dalena deyo bhujagākhyavallyāḥ / 
 dugdhaṃ hitaṃ syādiha śṛṅgaverarasena śaityeṣu niṣevaṇīyaḥ // VRrs_12.45
// 
 takraṃ sagarbhājvaraśūlayostu drākṣāmbunā pathyamanantaroktam / 
 rodhaṃ varāyāḥ salilena śūlaṃ jambīranīreṇa varājalena // VRrs_12.46 // 
 apasmṛtāv atra niyojanīyamabhyañjanaṃ bimbapayobhavābhyām / 
 ghṛtaudanaṃ syādiha bhojanāya jambīranīreṇa nihanti gulmam // VRrs_12.47
// 
 hiṅgvamlikānimburasena deyaṃ plīhodare syādiha takrabhaktaḥ / 
 stambhārthamasminsasitaṃ payaḥ syād guḍo niyojyo vamanapraśāntyai //
VRrs_12.48 // 
 aśītir yasya varṣāṇi vasuvarṣāṇi yasya vā / 
 viṣaṃ tasya na dātavyaṃ dattaṃ ced doṣakārakam // VRrs_12.49 // 
 meghapāradagandhāśmaviṣavyoṣapaṭūni ca / 
 jīrakadvayametāni samabhāgāni kārayet // VRrs_12.50 // 
 sinduvārarasenāpi laśunasya rasena ca / 
 apāmārgarasenāpi saptarātraṃ vimardayet // VRrs_12.51 // 
 tatpakvaṃ vālukāyantre guñjāmātraṃ prayojayet / 
 sanāgavallīmaricaṃ tataḥ śītāmbu pāyayet // VRrs_12.52 // 
 umāprasādano nāma rasaḥ śītajvarāpahaḥ / 
 cāturthikaṃ trirātraṃ vā nāśayet kimutāparān // VRrs_12.53 // 
 ṭaṅkaṇaṃ rasagandhau ca samabhāgānprakalpayet / 
 nepālaṃ dviguṇaṃ dattvā mardayet khallamadhyataḥ // VRrs_12.54 // 
 ślakṣṇatāṃ yāti tadyāvattāvattanmardayecchanaiḥ / 
 saindhavaṃ maricaṃ śaṅkhaṃ ciñcākṣāraṃ samākṣikam // VRrs_12.55 // 
 tattulyam etat kṛtvātha nimbūtoyena mardayet / 
 caṇapramāṇavaṭikām bhakṣayeddivasatrayam // VRrs_12.56 // 
 aikāhikaṃ dvyāhikaṃ ca tryāhikaṃ ca caturthakam / 
 sarvajvaravināśāya jvarāṅkuśa iti smṛtaḥ // VRrs_12.57 // 
 abhrakaṃ gandhakaṃ sūtaṃ tolakaikaṃ pṛthakpṛthak / 
 gṛhītvā viṣatolārdhaṃ tolārdhaṃ tintiḍīphalam // VRrs_12.58 // 
 etatsarvaṃ samaṃ kṛtvā mardayet khallamadhyataḥ / 
 ślakṣṇatāṃ yāti tadyāvat tāvat saṃmardayecchanaiḥ // VRrs_12.59 // 
 vistāre pariṇāhe ca gartāṃ kṛtvā ṣaḍaṅgulām / 
 phaṇivallīdalānyantargartāyāṃ prakṣipennaraḥ // VRrs_12.60 // 
 parṇeṣu sūtakalkaṃ taṃ gartāyāṃ sthāpayed dṛḍham / 
 kalkād upari tatparṇair gartāvaktraṃ prapūrayet // VRrs_12.61 // 
 gartāyāṃ tu tato deyaṃ puṭamāraṇyakotpalaiḥ / 
 svāṅgaśītalatāṃ jñātvā samākarṣettataḥ param // VRrs_12.62 // 
 sūtaliptadalaiḥ sārdhaṃ kalkaṃ khalle vimardayet / 
 tolārdhamamṛtaṃ kṣiptvā tolārdhaṃ tintiḍīphalam // VRrs_12.63 // 
 sthāpayetkhallitaṃ kalkaṃ yojayed guñjamātrayā / 
 śṛṅgaverāmbhasā yuktaṃ tīkṣṇacitrakasaindhavaiḥ // VRrs_12.64 // 
 saṃnipāte tathā vāte tridoṣe viṣamajvare / 
 agnimāndye grahiṇyāṃ ca tathā deyo+atisāriṇi // VRrs_12.65 // 
 bhojanaṃ dadhibhaktaṃ ca rase+asmin saṃprayojayet / 
 vyādhyādikaṃ yathā kuryādudakaṃ ḍhālayet tataḥ // VRrs_12.66 // 
 eṣa yogavaraḥ śrīmānprāṇināṃ prāṇadāyakaḥ / 
 cintāmaṇiritikhyāto rasaḥ sarvāṅgasundaraḥ // VRrs_12.67 // 
 sūtendraṃ parimardya pañcapaṭubhiḥ kṣārais tribhis taṃ tataḥ piṇḍe
hiṅgumahauṣadhāsurīmaye saṃsvedya dhānyodake / 
 nirguṇḍyambuhutāśamanthatilaparṇyunmattabhṛṅgārdrakaṃ
kāmātāgirikarṇikāplavadalāpañcāṅgulotthair jalaiḥ // VRrs_12.68 // 
 sūtendreṇa samair vimardya sahajaiḥ pittaistato bhāvayed
daṃṣṭricchāgalulāyamatsyaśikhināṃ sā saṃnipātāñjayet / 
 vikhyātā bhuvi lokanāthaguṭikā mārīcamātrā hitā syādasyāḥ sahitaṃ
dadhīkṣuśakalaṃ vīryaṃ bhavecchītalam // VRrs_12.69 // 
 vajravaikrāntayor bhasma pratyekaṃ niṣkasammitam / 
 śṛṅgīviṣaṃ dviniṣkaṃ ca triniṣkaṃ cūlikāpaṭu // VRrs_12.70 // 
 pañcaniṣko+agnijāraśca sarvamekatra melayet / 
 tāvadbhasma rasaṃ yāvanmardayed divasatrayam // VRrs_12.71 // 
 śārṅgaṣṭādikavargasya kṣāranīreṇa bhāvayet / 
 trayoviṃśativārāṇi vimardya ca viśoṣya ca // VRrs_12.72 // 
 tato vimardya divasaṃ kṣiped dantakaraṇḍake / 
 mṛtasaṃjīvanākhyo +ayaṃ sūcikābharaṇo rasaḥ // VRrs_12.73 // 
 saṃnipātena tīvreṇa mumurṣor bhūgatasya ca / 
 tāluni vṛścayitvātha rasamenaṃ vinikṣipet // VRrs_12.74 // 
 sūcyātisūkṣmayā toyabhinnayātiprayatnataḥ / 
 tatastailena taṃ liptvā nirvāte saṃniveśayet // VRrs_12.75 // 
 tato +ardhapraharād ūrdhvaṃ muktamūtrapurīṣakam / 
 labdhasaṃjñaṃ pratāpāḍhyaṃ dolayantaṃ śiro muhuḥ // VRrs_12.76 // 
 āyuṣmantaṃ vijānīyādanyathā cānyathā khalu / 
 tataḥ śītāmbusampūrṇe kaṭāhe taṃ niveśayet // VRrs_12.77 // 
 tatra cotkvathitaṃ toyam apanīyāparaṃ kṣipet / 
 yācamānam amuṃ paścāt pāyayet sasitaṃ payaḥ // VRrs_12.78 // 
 dadhi vā sitayopetaṃ nārikelajalaṃ tathā / 
 rambhāphalāni dadyācca mriyate so +anyathā khalu // VRrs_12.79 // 
 labdhasaṃjñaṃ prabhāṣantaṃ yācamānaṃ phalādikam / 
 tasmādākṛṣya tailāktaṃ tailaṃ piṣṭvāpanīya ca // VRrs_12.80 // 
 lepayedgandhakarpūrair ā pādatalamastakam / 
 ityādiśiśirair dravyaiḥ saptarātram upācaret // VRrs_12.81 // 
 karṇākṣināsikāvaktre kṣipet potāśrayaṃ muhuḥ / 
 aṣṭame +ahani samprāpte dardurīmūlajaṃ rasam // VRrs_12.82 // 
 sasitaṃ pāyayed vegam avatārayituṃ rasam / 
 rase+avatārite paścād yatheṣṭaṃ bhojanaṃ dadhi // VRrs_12.83 // 
 śvāsocchvāsayutaṃ cānyair muktajīvanalakṣaṇaiḥ / 
 kaṭāhe jalasampūrṇe nikṣiped bodhalabdhaye // VRrs_12.84 // 
 labdhabodhaṃ tamākṛṣya pūrvavat samupācaret / 
 jīvitvā yāvad āyuṣyaṃ mriyate tadanantaram // VRrs_12.85 // 
 saṃnipāte mahāghore majjantaṃ mṛtyusāgare / 
 uddharettasya dharmasya brahmāpyantaṃ na vindati // VRrs_12.86 // 
 saṃnipātamahāmṛtyubhayanirmuktamānavaḥ / 
 api sarvasvadānena prāṇācāryaṃ prapūjayet // VRrs_12.87 // 
 anyathā narake tāvad yāvat kalpavikalpanā / 
 ityājñā śāṃkarī jñeyā śambhunā parikīrtitā // VRrs_12.88 // 
 prakāśā naiva kartavyā rasottaraṇamūlikā / 
 śāstraṃ vinā prayacchante mandā vittābhikāṅkṣayā / 
 guruprasādam āsādya saṃnipāte prayujyatām // VRrs_12.89 // 
 śārṅgaṣṭā ca tathā vyāghrī karīras tilaparṇikā / 
 indravāruṇikā mustā haridrāṅkolamūlikā // VRrs_12.90 // 
 apāmārgaḥ kaṇā svarṇaṃ kaṭutumbī ca tintiḍī / 
 śārṅgaṣṭādikavargo +ayaṃ saṃnipātaharaḥ param // VRrs_12.91 // 
 sūtaṃ gandhakatālakaṃ maṇiśilāṃ tāpyaṃ lavaṃ tutthakaṃ jepālaṃ viṣaṭaṅkaṇaṃ
madhuphalaṃ kṛtvā samāṃśaṃ dṛḍham / 
 kṛtvā kajjalikāṃ viṣolbaṇaphaṇeḥ pittaiśca saṃbhāvayet kṣiptvā sīsakakūpike
rasavaraṃ sūcīmukhaṃ nāmataḥ // VRrs_12.92 // 
 brahmadvāri vikīrṇalohitalave guñjaikamātraṃ daded dattvā
sampuṭabaddhatandrikadhanurvāte saśākhāhime / 
 kāsaṃ śvāsamarocakaṃ pralapanaṃ kampaṃ ca hikkāturaṃ mūkatvaṃ badhiratvam
unmadam apasmāraṃ jayet tatkṣaṇāt // VRrs_12.93 // 
 rasagandhakatāmrābhraṃ lāṅgalīvahnirāmaṭham / 
 vandhyāpaṭolanirguṇḍīsugandhānimbapallavāḥ // VRrs_12.94 // 
 pāṭhākṣāratrayaṃ kṣveḍaboladhattūrataṇḍulaiḥ / 
 śṛṅgīmadhukasāraṃ ca jambīrāmlena mardayet // VRrs_12.95 // 
 kuryāddhi niṣkamānena vaṭikā sā niyacchati / 
 sasvedadāhābhinyāsaṃ saṃnipātagajāṃkuśaḥ // VRrs_12.96 // 
 sasārā vaiṣṇavī senā acalā kādi kaṅkaṇā / 
 rāgarudropamopetā prauḍhā mastakaśālinī // VRrs_12.97 // 
 tribhāgaṃ tālakaṃ vidyād ekabhāgaṃ tu pāradam / 
 tadardhaṃ gandhakaṃ caiva tadardhaṃ tu manaḥśilā // VRrs_12.98 // 
 kāravallīdalarasair mardayet tatpraharatrayam / 
 pācito vālukāyantre cāturthikaharo rasaḥ // VRrs_12.99 // 
 syād rasena samāyukto gandhakaḥ sumanoharaḥ / 
 hiyāvallitriguṇito nirguṇḍīrasamarditaḥ // VRrs_12.100 // 
 saptavārāṇi tad yojyam ārdrakasvarasena tu / 
 saṃtatādijvaraṃ hanyāccāturthikagajāṃkuśaḥ // VRrs_12.101 // 
 tāpyatālakajepālavatsanābhamanaḥśilāḥ / 
 tāmragandhakasūtaṃ ca musalīrasamarditaḥ / 
 mṛtyuṃjaya iti khyātaḥ kukkuṭīpuṭapācitaḥ // VRrs_12.102 // 
 valladvayaṃ prayuñjīta yatheṣṭaṃ dadhibhojanam / 
 navajvaraṃ saṃnipātaṃ hanyādeṣa mahārasaḥ // VRrs_12.103 // 
 śuddhaṃ sūtaṃ viṣaṃ gandhaṃ maricaṃ ṭaṅkaṇaṃ kaṇām / 
 mardayed dhūrtajadrāvair dinam ekaṃ tu śoṣayet // VRrs_12.104 // 
 pañcavaktro raso nāma dviguñjaḥ saṃnipātajit / 
 arkamūlakaṣāyaṃ ca satryūṣam anupāyayet / 
 dadhyodanaṃ hitaṃ tatra jalayogaṃ ca kārayet // VRrs_12.105 // 
 rasagandhakatulyāṃśaṃ dhattūraphalajadravaiḥ / 
 mardayed dinamekaṃ tu tattulyaṃ trikaṭu kṣipet / 
 unmattākhyo raso nāmnā nasye syātsaṃnipātajit // VRrs_12.106 // 
 nistvagjepālajaṃ bījaṃ daśaniṣkaṃ pracūrṇayet / 
 maricaṃ pippalīṃ sūtaṃ pratiniṣkaṃ vimiśrayet // VRrs_12.107 // 
 bhāvyaṃ jambīrajairdrāvaiḥ saptāhaṃ tat prayatnataḥ / 
 saṃnipātaṃ nihantyāśu añjane yaḥ śivaḥ smṛtaḥ // VRrs_12.108 // 
 madanaphalaṃ viḍalavaṇaṃ sarṣapāḥ pratiniṣkadvayam / 
 cūrṇayitvā triphalākvāthena saṭaṅkaṇaṃ pibet // VRrs_12.109 // 
 kuṣṭhe jvare kāmalāyāṃ kaṇṭharoge hy ajīrṇake / 
 nasye ca girikarṇyutthabījaikaṃ śītavāriṇā // VRrs_12.110 // 
 pratyekaṃ rasagandhayor dvipalayoḥ kṛtvā maṣīṃ śuddhayor ramyāṃ
mlecchalulāyalocanamanodhātrīprakuñcatrayam / 
 pathyāyā badaratrikaṃ trikaṭu ṣaṭśāṇaṃ vacā dharmiṇī
vellāmbhodharapattrakadviradakiñjalkāśvagandhāhvayam // VRrs_12.111 // 
 piṣṭvaitat samasāram akhilaṃ karṣonmitaṃ nyasya tat
pronmardyārdhakarañjakāmṛtayutaṃ sāgastikatryūṣaṇaiḥ / 
 bhūdhātrīvijayāsaritpatiphalaṃ jvālāmukhīmārkavaiḥ pratyekaṃ vidadhīta
niścalamatiḥ sapta kramādbhāvanāḥ // VRrs_12.112 // 
 pittairatho pañca vidhāya pañcabhiḥ karañjapattrāmṛtadhūpanaṃ tataḥ / 
 dattvārdrakasya svarasena taṇḍulākṛtiṃ vidadhyādguṭikāṃ bhiṣagvaraḥ //
VRrs_12.113 // 
 deyaikā saṃnipāte pratihataviṣaye mohanetraprasuptyoḥ syādgulme sājamodā
pavanavikṛtiṣu tryūṣaṇena grahaṇyām / 
 dātavyā jīrakeṇa dvipaturaganṛṇāṃ prāṇasaṃrakṣaṇāya kāyāmbhodhir etaṃ
rasakasamarasaṃ vaidyanātho+abhyadhatta // VRrs_12.114 // 
 gandhakābhrasamaḥ sūto vārāhīrasamarditaḥ / 
 pācito vālukāyantre triphalāvyoṣacitrakaiḥ // VRrs_12.115 // 
 trikṣāraṃ pañcalavaṇahiṅgugugguludīpyakaiḥ / 
 sajīrakaiḥ sendrayavaiḥ pṛthagrasasamairyutaḥ // VRrs_12.116 // 
 māṣamātro+anupānena dvipalasyoṣṇavāriṇaḥ / 
 abhinyāsānalabhraṃśagrahaṇīpāṇḍugulminām // VRrs_12.117 // 
 kuryātprāṇaparitrāṇamataḥ prāṇeśvaraḥ smṛtaḥ / 
 vyādhivṛddhau prayogo+asya dvau vārau vaidyasaṃmataḥ // VRrs_12.118 // 
 rasāyovyoṣakaṅkuṣṭhaśilātālābhrahiṅgulān / 
 kumbhyagnibhṛṅgamārītaṇḍulīyakamākṣikān // VRrs_12.119 // 
 hastiśuṇḍīyutāṃs tulyāṃs tadardhaśivagandhakān / 
 tryaham ārdrāmbunā piṣṭvā kūpīsthaṃ vālukāgninā // VRrs_12.120 // 
 jayājambīranirguṇḍīcāṅgerīvāri nikṣipet / 
 paktvā caturdaśāhāni piṣṭvārdrāktaṃ viśoṣayet // VRrs_12.121 // 
 mṛtasaṃjīvanākhyo+ayaṃ raso vallamito +aśitaḥ / 
 drāg jayedauṣadhaṃ saṃnipātādīn sakalān gadān // VRrs_12.122 // 
 rasabhāgo bhavedeko gandhako dviguṇo mataḥ / 
 viṣatālakakaṅkuṣṭhaśilāhiṅgulalohakam // VRrs_12.123 // 
 vahnitrikaṭubhṛṅgāhvahemamākṣikamabhrakam / 
 hastiśuṇḍī viṣaṃ kumbhī taṇḍulīyakatāmrakau // VRrs_12.124 // 
 eṣāṃ pratyekamekaikaṃ bhāgamādāya cūrṇayet / 
 ārdrakasya draveṇaiva mardayecca dinatrayam // VRrs_12.125 // 
 jambīrasya raso grāhyaḥ palatrayaparīkṣitaḥ / 
 triphalāyāśca nirguṇḍyāḥ pratyekaṃ ca palatrayam // VRrs_12.126 // 
 rasasya palamātraṃ tu cāṅgeryāḥ parikīrtitam / 
 kācakūpyāṃ vinikṣipya yantre kṣiptvā prayatnavān // VRrs_12.127 // 
 uddhṛtyārdrakaniryāsair mardayitvā viśoṣayet / 
 mṛtasaṃjīvano nāma raso+ayaṃvidito bhuvi / 
 guñjādvayaṃ dadītāsya saṃnipātāpanuttaye // VRrs_12.128 // 
 vaṅgaṃ nāgaṃ ca sūtaṃ ca nepālaṃ gandhakaṃ tathā / 
 śulbaṃ viṣaṃ samāṃśena rasenārdreṇa mardayet // VRrs_12.129 // 
 punar mardyeta nirguṇḍyāś cāṅgeryā rasamarditaḥ / 
 vallaprayogeṇa raso+ayaṃ saṃnipātanut // VRrs_12.130 // 
 gandhakaṃ ca rasaṃ śuddhaṃ pratyekaṃ karṣasammitam / 
 ekatra kajjalīṃ kṛtvā tataḥ kurvīta golakam // VRrs_12.131 // 
 navabhāṇḍe vinikṣipya tāmrapātreṇa gopayet / 
 dṛḍhaṃ nirudhya tat pātramagnāvāropayet tataḥ // VRrs_12.132 // 
 vrīhisphuṭanamātreṇa svāṅgaśītaṃ samuddharet / 
 navajvare prayuñjīta rasaṃ parpaṭikāhvayam // VRrs_12.133 // 
 ārdrakasya rasenaiva trivallaṃ tridinaṃ bhiṣak / 
 jvaritaṃ chādayedgāḍhaṃ yāvatsvedaḥ samudbhavet // VRrs_12.134 // 
 takrabhaktaṃ bhavetpathyaṃ jvaramuktasya dehinaḥ / 
 navajvarārir ityeṣa rasaḥ paramadurlabhaḥ / 
 vātajvare viśeṣeṇa rasaḥ sādhāraṇo mataḥ // VRrs_12.135 // 
 ṭaṅkaṇaṃ rasagandhau ca maricāni samāṃśakam / 
 sarvaṃ jambīranīreṇa dināni trīṇi mardayet // VRrs_12.136 // 
 saṃśoṣya śarkarāyuktaṃ matsyapittena bhāvayet / 
 bhāvitaṃ tadrasaṃ siddhamārdrakasvarasaistryaham // VRrs_12.137 // 
 vallaṃ vāratrayaṃ deyaṃ pānārthaṃ vāri śītalam / 
 takrabhaktaṃ bhavetpathyaṃ vṛntākaphalasaṃyutam / 
 sarvān navajvarān hanti raso+ayaṃ jalamañjarī // VRrs_12.138 // 
 kāntasya kaṇṭavedhyānāṃ pātrāṇāṃ bhasma kārayet / 
 tatsamaśca raso gandhaṣṭaṅkaṇo nimbavāriṇā / 
 tataḥ saṃpeṣya tatkalkaṃ mardayettridinaṃ punaḥ // VRrs_12.139 // 
 rasatulyena matsyasya pittena paribhāvayet / 
 siddhaḥ kāntaraso hy eṣa prayojyo +abhinavajvare / 
 śṛṅgaverānupānena mātrayā bhiṣaguttamaiḥ // VRrs_12.140 // 
 rasagandhau tathā vaṅgam abhrakaṃ samabhāgataḥ / 
 melayitvātha vaṅgena samaṃ sūtaṃ vimardayet // VRrs_12.141 // 
 tatraikīkṛtya gandhābhre peṣyaṃ jambīravāriṇā / 
 sāmānyaṃ puṭam ādadyāt saptadhā sādhitaṃ rasam // VRrs_12.142 // 
 kumāryā citrakeṇāpi bhāvayitvātha saptadhā / 
 guḍena jīrakeṇāpi jvare jīrṇe prayojayet // VRrs_12.143 // 
 kāse śvāse kumāryā ca triphalākvāthayogataḥ / 
 unmādaṃ ca dhanurvātam amṛtākvāthayogataḥ / 
 ityevaṃ rogatāpaghno rasaś candrodayābhidhaḥ // VRrs_12.144 // 
 nāgaṃ vaṅgaṃ rasaṃ tāmraṃ gandhakaṃ ṭaṅkaṇaṃ tathā / 
 viṣaṃ ca nepālaṃ haritālaṃ samaṃ tathā // VRrs_12.145 // 
 vaṭakṣīreṇa saṃmardya sarvaṃ kuryāttu golakam / 
 taṃ golakaṃ bhāṇḍamadhye pācayeddīpavahninā // VRrs_12.146 // 
 taṃ golaṃ śītalaṃ kṛtvā bhṛṅgarājena mardayet / 
 ārdrakasya rasenāpi mardayecca punaḥ punaḥ // VRrs_12.147 // 
 caṇapramāṇavaṭakān rasenārdrasya dāpayet / 
 guñjādvayapramāṇena jvaraṃ jīrṇaṃ haratyasau // VRrs_12.148 // 
 haraśca gandhakaṃ caiva kunaṭī ca samaṃ samam / 
 mardyaṃ karkoṭikāyāśca rasena viniyojayet // VRrs_12.149 // 
 navajvaramurāriḥ syādvallaṃ śarkarayā saha / 
 taṇḍulīyarasenānupānaṃ śarkarayāpi vā / 
 guñjādvayapramāṇena jvarānhanti navānhaṭhāt // VRrs_12.150 // 
 
 
 
Adhyāya 13
 
 kaṭvamlatīkṣṇalavaṇoṣṇavidāhirūkṣaiḥ pittaṃ praduṣṭam aśanair atisevitais
taiḥ / 
 saṃdūṣya raktam amunobhayamārgavarti niryātyasṛksthalayakṛtplihato +atimātram
// VRrs_13.1 // 
 pāradaṃ hiṅgulukaṃ ca ūrdhvayantreṇa melayet / 
 kukkuṭāṇḍarasaṃ bhāgaṃ ṭaṅkaṇakṣāram eva ca // VRrs_13.2 // 
 gandhakasya tathā bhāgaṃ ghṛtena parimardayet / 
 siddhaṃ rasaṃ samādāya jīratoyena dāpayet // VRrs_13.3 // 
 dināni trīṇi māṣaṃ ca grahaṇīraktadoṣajit / 
 jvaradāhavināśaṃ ca raktapittavināśanam // VRrs_13.4 // 
 pratyekaṃ tolamānena sūtakaṃ tāmrabhasmakam / 
 dināni trīṇi guṭikāṃ kṛtvā cāgnau vinikṣipet // VRrs_13.5 // 
 tataḥ śuṣkaṃ samādāya punareva ca mardayet / 
 samastaiḥ samagandhaiśca kṛtvā kajjalikāṃ ca taiḥ // VRrs_13.6 // 
 mustādāḍimadūrvābhiḥ ketakīstanavāribhiḥ / 
 sahadevyāḥ kumāryāśca parpaṭasyāpi vāriṇā // VRrs_13.7 // 
 rāmaśītalikātoyaiḥ śatāvaryā rasena ca / 
 bhāvayitvā prayatnena divase divase pṛthak // VRrs_13.8 // 
 tiktaṃ guḍūcikāsattvaṃ parpaṭīśīramāgadhīḥ / 
 śṛṅgāṭaṃ sārivā caiṣāṃ samānaṃ sūkṣmacūrṇakam // VRrs_13.9 // 
 drākṣādikakaṣāyeṇa saptadhā paribhāvayet / 
 tataḥ potāśrayaṃ kṣiptvā vaṭyaḥ kāryāścaṇopamāḥ // VRrs_13.10 // 
 ayaṃ candrakalānāmā rasendraḥ parikīrtitaḥ / 
 sarvapittagadadhvaṃsī vātapittagadāpahaḥ // VRrs_13.11 // 
 antarbāhyamahādāhavidhvaṃsanamahākṣamaḥ / 
 grīṣmakāle śaratkāle viśeṣeṇa praśasyate // VRrs_13.12 // 
 kurute nāgnimāndyaṃ ca mahātāpajvaraṃ haret / 
 śramaṃ mūrchāṃ haratyāśu strīṇāṃ raktamahāsravam // VRrs_13.13 // 
 ūrdhvādho raktapittaṃ ca raktavāntiṃ viśeṣataḥ / 
 mūtrakṛcchrāṇi sarvāṇi nāśayennātra saṃśayaḥ // VRrs_13.14 // 
 paṭolamāyasaṃ cūrṇaṃ sūtendraṃ samacāritam / 
 lohārivargasaṃghṛṣṭaṃ raktapittaharaṃ param // VRrs_13.15 // 
 vṛṣādalānāṃ svarasasya karṣaṃ rasendraguñjāmadhuśarkarāyutam / 
 lihanprabhāte manujo nihanyād duḥkhākaraṃ dāruṇaraktapittam // VRrs_13.16
// 
 sapaṭolakahiṅgūlaḥ sakṣaudro raktapittanut // VRrs_13.17 // 
 navanītaṃ sitā lājā drākṣayā saha bhakṣayet // VRrs_13.18 // 
 mastake ca ghṛtaṃ dadyādraktapittaharaṃ param // VRrs_13.19 // 
 drākṣāvāsāyutaṃ kvāthaṃ śarkarābhāvitaṃ pibet // VRrs_13.20 // 
 vāsārasaṃ sitākṣaudrairlājānvā śarkarāsamān / 
 bhakṣayan raktapittārtas tṛṣṇādāhajvaraṃ jayet // VRrs_13.21 // 
 dhātrīcūrṇaṃ sitāyuktaṃ bhakṣayedraktapittanut // VRrs_13.22 // 
 doṣāḥ śoṣamano+abhitāpakupitāḥ kurvanti kāsaṃ tataḥ pītaṃ pūtikaphaṃ
pratīpanayanaḥ pūyopamaṃ ṣṭhīvati / 
 śītoṣṇecchur akāraṇena bahubhuk snigdhaprasannānanaḥ
pārśvārtyalpabalakṣayākṛtir api prādurbhavatyanyathā // VRrs_13.23 // 
 sārkatīkṣṇābhrako +agastyakāsamardavarārasaiḥ / 
 mardito vetasāmlena piṇḍitaḥ kāsanāśanaḥ // VRrs_13.24 // 
 tāre piṣṭaśilāṃ kṣiptvā haritālāccaturguṇām / 
 vāsāgokṣurasārābhyāṃ mardayet praharadvayam // VRrs_13.25 // 
 prasvinno vālukāyantre guñjādvitayasaṃmitaḥ / 
 kāsaṃ trikaṭunirguṇḍīmūlacūrṇayuto haret // VRrs_13.26 // 
 bhūnāgābhrakayoḥ sattvaṃ kāntahemābhrarūpyakam / 
 muktāphalāni ratnāni tāpyaṃ vaikrāntameva ca // VRrs_13.27 // 
 bhasmīkṛtamidaṃ sarvaṃ pṛthaṅ māṣamitaṃ matam / 
 niṣkamātramitaṃ śuddhaṃ rājāvartarajastathā // VRrs_13.28 // 
 etatsarvaṃ samaṃ yojyaṃ mardayitvāmlavetasaiḥ / 
 ruddhvā mūṣodare koṣṭhyāṃ dhamedākāśadarśanam // VRrs_13.29 // 
 śatavāraṃ dhamedevaṃ mardayitvāmlavetasaiḥ / 
 tataḥ saṃcūrṇite cāsminmuktābhasma dviśāṇakam // VRrs_13.30 // 
 maricaṃ pañca śāṇeyaṃ kṣiptvā saṃmardya yatnataḥ / 
 ramye karaṇḍake kṣiptvā sthāpayet tadanantaram // VRrs_13.31 // 
 so +ayaṃ ratnakaraṇḍako rasavaro madhvājyasaṃkrāmaṇo hanyācchvāsagadaṃ jvaraṃ
grahaṇikāṃ kāsaṃ ca hidhmāmayam / 
 śūlaṃ śoṣamahodaraṃ bahuvidhaṃ kuṣṭhaṃ ca hanyād gadān balyo vṛṣyakaraḥ
pradīpanatamaḥ svasthocito vegavān // VRrs_13.32 // 
 śuddhasūtasya bhāgaikaṃ bhāgaikaṃ śuddhagandhakam / 
 bhāgatrayaṃ mṛtaṃ tāmraṃ maricaṃ pañcabhāgikam // VRrs_13.33 // 
 mṛtābhrasya caturbhāgaṃ bhāgamekaṃ viṣaṃ kṣipet / 
 bhūtāṅkuśasya bhāgaikaṃ sarvaṃ cāmlena mardayet // VRrs_13.34 // 
 yāmaṃ bhūtāṅkuśo nāma māṣaikaṃ vātakāsajit / 
 anupānaṃ lihetkṣaudrairvibhītakaphalatvacaḥ / 
 pittakāsāruciśvāsakṣayakāsāṃśca nāśayet // VRrs_13.35 // 
 rasabhasma viṣaṃ tulyaṃ gandhakaṃ dviguṇaṃ matam / 
 bolatālakavāhlīkakarkoṭīmākṣikaṃ niśā // VRrs_13.36 // 
 kaṇṭakārī yavakṣāralāṅgalīkṣārasaindhavam / 
 madhūkasāraṃ saṃcūrṇya saptāhaṃ cārdrakadravaiḥ // VRrs_13.37 // 
 guṭikāṃ badarākārāṃ śleṣmakāsāpanuttaye / 
 bhakṣayed bolabaddho +ayaṃ rasaḥ saśvāsapāṇḍujit // VRrs_13.38 // 
 rasagandhakapippalyo harītakyakṣavāsakam / 
 ṣaḍuttaraguṇaṃ cūrṇaṃ babbulakvāthabhāvitam // VRrs_13.39 // 
 ekaviṃśativārāṇi śoṣayitvā vicūrṇayet / 
 bhakṣayenmadhunā hanti kāsam agniraso hy ayam // VRrs_13.40 // 
 trikaṭu triphalā cailā jātīphalalavaṃgakam / 
 eteṣāṃ samabhāgānāṃ samaḥ pūrvaraso bhavet // VRrs_13.41 // 
 sampūryāloḍayet kṣaudre bhakṣyo niṣkadvayaṃ dvayam / 
 svayam agniraso nāmnā kṣayakāsanikṛntanaḥ // VRrs_13.42 // 
 bhṛṅgarājasya pattrāṇi madhunā cūrṇitāni hi / 
 golakaṃ dhārayedvaktre kāsaviṣṭambhaśāntaye // VRrs_13.43 // 
 arkairaṇḍasya pattrāṇāṃ rasaṃ pītvā ca kāsajit // VRrs_13.44 // 
 dantīmūlasya dhūmaṃ vā nirguṇḍyā vā pibejjayet // VRrs_13.45 // 
 indravāruṇikāmūlaṃ bhṛṅgīkṛṣṇātilaiḥ saha / 
 bhakṣayet kṣayakāsārto niṣkamātraṃ praśāntaye // VRrs_13.46 // 
 śleṣmoparuddhamanaḥ pavano +atiduṣṭaḥ saṃdūṣayannanu jalānnavahāś ca nāḍīḥ
/ 
 āmāśayodbhavam imaṃ vidadhāty urasthaḥ śvāsaṃ ca vakragamano hi śarīrabhājām
// VRrs_13.47 // 
 indravāruṇikāmūlaṃ devadāru kaṭutrayam / 
 śarkarāsahitaṃ khāded ūrdhvaśvāsapraśāntaye // VRrs_13.48 // 
 sūtārdhaṃ gandhakaṃ mardyaṃ yāmaikaṃ kanyakādravaiḥ / 
 dvayoḥ samaṃ tāmrapattraṃ pūrvakalkena melayet // VRrs_13.49 // 
 dinaikaṃ haṇḍikāyantre pakvamādāya cūrṇayet / 
 sūryāvartaraso hy eṣa dviguñjaḥ śvāsajit bhavet // VRrs_13.50 // 
 sūtaḥ ṣoḍaśa tatsamo dinakarastasyārdhabhāgo baliḥ sindhustasya samaḥ
susūkṣmamṛditaḥ ṣaṭ pippalī cūrṇitaḥ / 
 jambīrasvarasena marditam idaṃ taptaṃ supakvaṃ bhavet
kāsaśvāsasagulmaśūlajaṭharaṃ pāṇḍuṃ lihannāśayet // VRrs_13.51 // 
 sādhāraṇaṃ tu vaṭakaṃ vakṣyāmi śṛṇu tattvataḥ / 
 pāradaṃ gandhakaṃ caiva palamekaṃ pṛthak pṛthak // VRrs_13.52 // 
 palatrayaṃ trikaṭukaṃ vaṅgam ekapalaṃ kṣipet / 
 sarvam ekatra saṃyojya dināni trīṇi mardayet // VRrs_13.53 // 
 gomūtreṇa tathā trīṇi dināni parimardayet / 
 akṣapramāṇavaṭakaṃ chāyāśuṣkaṃ tu kārayet // VRrs_13.54 // 
 nityamekaṃ tu vaṭakaṃ dināni triṃśadeva ca / 
 śvāsakāsajvaraharam agnimāndyārucipraṇut // VRrs_13.55 // 
 rasabhāgo bhavedeko gandhako dviguṇo mataḥ / 
 tribhāgā pippalī grāhyā caturbhāgā harītakī // VRrs_13.56 // 
 vibhītaḥ pañcabhāgastu vāsā ṣaḍguṇitā bhavet / 
 bhārṅgīsaptaguṇā grāhyā sarvaṃ cūrṇaṃ prakalpayet // VRrs_13.57 // 
 babbulakvātham ādāya bhāvayed ekaviṃśatiḥ / 
 vibhītakapramāṇena madhunā guṭikāṃ caret // VRrs_13.58 // 
 ekaikāṃ bhakṣayetprātarvaṭī saptāmṛtābhidhā / 
 śvāsakāsādikaṃ vyādhiṃ tatkṣaṇānnāśayed iyam // VRrs_13.59 // 
 sūtaṃ śulbaṃ sulohaṃ balim amṛtayutaṃ tritrikaṃ reṇukābdaṃ gaṇḍīraṃ
kesarāgniṃ dviguṇaguḍayutaṃ mardayitvā samastam / 
 kuryāt kolāsthimātrān suruciravaṭakān bhakṣayet prāgdinādau
pathyāsīsarvarogān harati ca nitarāṃ nīlakaṇṭhābhidhānaḥ // VRrs_13.60
// 
 tāratāmrarasapiṣṭikā śilā gandhatālasamabhāgikaṃ rasaiḥ / 
 āṭarūṣasurasārdrasambhavair mardaya prakuru golakaṃ tataḥ // VRrs_13.61
// 
 mṛtsnayā ca pariveṣṭya golakaṃ yāmayugmam atha bhūdhare pacet / 
 gandhakena kuru tatsamaṃ tataś cāṭarūṣakaṭukair vibhāvayet // VRrs_13.62
// 
 śvāsakāsakarikesarīraso vallayasya parisevayed budhaḥ // VRrs_13.63 // 
 rasagandhakatāmrābhraṃ kaṇāśuṇṭhyūṣaṇaṃ samam / 
 bhūtam ekaṃ viṣaṃ caikaṃ sūryaḥ kāsādināśanaḥ // VRrs_13.64 // 
 gandhakaṃ maricaṃ sājyaṃ pibecchvāsakaphāpaham / 
 śilā hiṅgu viḍaṅgaṃ ca maricaṃ kuṣṭhasaindhavam / 
 madhvājyābhyāṃ lihet karṣaṃ śvāsakāśakaphāpaham // VRrs_13.65 // 
 vidāhiguruviṣṭambhirūkṣābhiṣyandibhojanaiḥ / 
 śītapānāśanasthānarajodhūmātapānilaiḥ / 
 vyāyāmakarmabhārādhvavegāghātāpatarpaṇaiḥ / 
 hikkā śvāsaśca kāsaśca nṛṇāṃ samupajāyate / 
 rasagandhakadhānyābhratālatāpyopalaṃ kramāt / 
 bhāgavṛddhaṃ vacākuṣṭhaharidrākṣāracitrakaiḥ // VRrs_13.66 // 
 sapāṭhā lāṅgalī vyoṣasaindhavākṣaviṣaiḥ samam / 
 bhāvitaṃ bhṛṅganīreṇa hikkāvaisvaryakāsanut // VRrs_13.67 // 
 pakvatāmre rasaḥ piṣṭo balinā hidhmināṃ hitaḥ // VRrs_13.68 // 
 cūrṇaṃ pāṭhendravāruṇyorbhāṇḍe dattvātha kunaṭīm / 
 tatpṛṣṭhe śuddhasūtaṃ ca kunaṭyaṃśaṃ pradāpayet // VRrs_13.69 // 
 sūtārdhaṃ kunaṭīcūrṇaṃ tasyārdhaṃ pūrvamūlikā / 
 cūrṇaṃ dattvā paceccullyā yāmāṣṭa mṛduvahninā / 
 śilāpūto raso nāma hanti hikkāṃ triguñjakaḥ // VRrs_13.70 // 
 mṛtasūtaṃ mṛtaṃ tāmraṃ hiṅgu puṣkaramūlakam / 
 saindhavaṃ gandhakaṃ tālaṃ kaṭukaṃ cūrṇayet samān // VRrs_13.71 // 
 devadālīpunarnavayor nirguṇḍīmeghanādayoḥ / 
 tiktakoṣātakīdrāvair dinaikaṃ mardayed dṛḍham // VRrs_13.72 // 
 māṣamātraṃ lihet kṣaudraiḥ rasaṃ manthānabhairavam / 
 kapharogapraśāntyarthaṃ nimbakvāthaṃ pibedanu // VRrs_13.73 // 
 viśvāditrikanirgatadravaniśā kīrapriyotthaṃ dalaṃ nīlagrīvagalālayaṃ
surapates tārtīyanetrābhidham / 
 vidvatpuñjavatī kṛmipratibhaṭaṃ nirguṇḍikāvāriṇā tulyāṃśāś
caṇakapramāṇavaṭikāḥ saśvāsakāsaghnikāḥ // VRrs_13.74 // 
 kvāthaṃ rāsnābṛhatyagnibalādugdhaiś ca pāyayet // VRrs_13.75 // 
 hikvinaṃ pāyayed dhūmaṃ pattraiḥ śikhiniśodbhavaiḥ // VRrs_13.76 // 
 karṣaikaṃ gandhakaṃ śuddhaṃ ghṛtaiś coṣṇodakaiḥ pibet / 
 kaphaṃ hantyatha vā kṣaudraiḥ pañcavaktrarasaḥ khalu // VRrs_13.77 // 
 atyuccabhāṣaṇaviṣādhyayanābhighātasaṃdūṣaṇaiḥ prakupitāḥ pavanādayas tu / 
 srotaḥsu te svaravaheṣu gatāḥ pratiṣṭhāṃ hanyuḥ svaraṃ bhavati cāpi hi
ṣaḍvidhaḥ saḥ // VRrs_13.78 // 
 parpaṭī:: production 
 rasaṃ dviguṇagandhena mardayitvā sabhṛṅgakam / 
 lohapātre ghṛtābhyakte drāvitaṃ badarāgninā // VRrs_13.79 // 
 ūrdhvādho gomayaṃ dattvā kadalyāḥ komale dale / 
 snigdhayā lohadarvyā ca parpaṭākāratāṃ nayet // VRrs_13.80 // 
 lohapātre vinikṣiptā lohaparpaṭikā bhavet / 
 tāmrapātre vinikṣiptā tāmraparpaṭikā bhavet // VRrs_13.81 // 
 
 
 Rasaratnasamuccayaṭīkā 
 parpaṭīrasamāha rasaṃ dviguṇeti // VRrsṬī_13.81;1 
 sabhṛṅgakaṃ bhṛṅgarājarasena mardayitvā taptaṃ drāvitaṃ tadgomayoparisthe
kadale snigdhayā lohadarvyā prakṣipya tadupari kadalīdale nyubje gomayaṃ
dattvā karatalādinā nipīḍya parpaṭākāraṃ kuryāt // VRrsṬī_13.81;2 
 kadalīdalasthāne snigdhe lohapatre vinikṣiptā cellohaparpaṭikā bhavet //
VRrsṬī_13.81;3 
 athavā tāmrapatre snigdhe vinikṣiptā tāmraparpaṭikā bhavet //
VRrsṬī_13.81;4 
 rasopari tu kadalīdalādyeva deyam // VRrsṬī_13.81;5 
 
 
 viṣapādaṃ ca yuñjīta tatsādhyeṣvāmayeṣu ca / 
 surasāyā jayantyāś ca kanyakāṭarūṣakayoḥ // VRrs_13.82 // 
 triphalāyā muner bhārṅgyā muṇḍyās trikaṭucitrayoḥ / 
 bhṛṅgarājasya vahneśca pratyahaṃ dravabhāvitam // VRrs_13.83 // 
 ārdrakasya rasenāpi saptadhā bhāvayetpunaḥ / 
 aṅgāraiḥ svedayed īṣat parpaṭarasam uttamam // VRrs_13.84 // 
 guñjāṣṭakaṃ dadītāsya tāmbūlīpattrasaṃyutam / 
 pippalīdaśakaiḥ kvāthaṃ nirguṇḍyāś cānupāyayet / 
 svarabhaṅge kaphe śvāse prayojyaḥ sarvadā rasaḥ // VRrs_13.85 // 
 trikaṇṭakasya mūlāni śuṇṭhīṃ saṃkṣudya nikṣipet / 
 ajākṣīre sanīrārdhaṃ yāvatkṣīraṃ vipācayet // VRrs_13.86 // 
 tatkṣīraṃ pāyayedrātrau sakaṇaṃ bhojane +api ca / 
 kūṣmāṇḍaṃ varjayecciñcāṃ vṛntākaṃ karkaṭīm api // VRrs_13.87 // 
 āranālaṃ ca tailaṃ ca saṃsargaṃ ca vivarjayet / 
 māsatrayaṃ ca seveta kāsaśvāsanivṛttaye // VRrs_13.88 // 
 sajīrahiṅgukavyoṣaiḥ śamayed grahaṇīṃ rasaḥ / 
 daśamūlāmbhasā vātajvaraṃ trikaṭunā kapham // VRrs_13.89 // 
 jvaraṃ madhukasāreṇa pañcakolena sarvajam / 
 yakṣmāṇaṃ madhupippalyā gomūtreṇa gudāṅkurān // VRrs_13.90 // 
 śūlam eraṇḍatailena pāṇḍuśophaṃ sagugguluḥ / 
 kuṣṭhāni bhṛṅgabhallātavākucī pañcanimbakaiḥ // VRrs_13.91 // 
 dhattūrabījasaṃyogānmehonmādavināśinī / 
 apasmāraṃ nihantyāśu vyoṣanimbudalaiḥ saha // VRrs_13.92 // 
 stanaṃdhayaśiśūnāṃ tu raso+ayaṃ nitarāṃ hitaḥ / 
 pathyākṣacūrṇādivaśād vyādhīṃś cānyān sudustarān // VRrs_13.93 // 
 sajātīphalaśītodaṃ yojayetparpaṭīrasam / 
 pittājīrṇe śiraś cāsya śītatoyena secayet // VRrs_13.94 // 
 nasyaṃ niṣṭhīvanaṃ dhūmaṃ tīkṣṇaṃ vamanarecanam / 
 annaṃ rūkṣālpatīkṣṇoṣṇaṃ kaṭutiktakaṣāyakam / 
 cirakālasthitaṃ madyaṃ yojayetkapharogiṇe // VRrs_13.95 // 
 
 
 
Adhyāya 14
 
 agnimāndyaṃ jvaraḥ śaityaṃ vāntiḥ śoṇitapūyayoḥ / 
 sattvahāniśca daurbalyaṃ rājarogasya lakṣaṇam // VRrs_14.1 // 
 rasasya tulyabhāgena hemabhasma prakalpayet / 
 tālakaṃ gandhakaṃ tutthaṃ mākṣikaṃ rasakaṃ śilām // VRrs_14.2 // 
 rasasāmyena yuñjīta tutthaṃ bhasmīkṛtaṃ nyaset / 
 vahnau bhasmīkṛtaṃ cetthaṃ mayūrakasututthakam // VRrs_14.3 // 
 kiṃciṭ ṭaṅkaṇakaṃ dattvā mārjārasya viśā yutam / 
 prathamaṃ puṭayed dadhnā dvitīyaṃ madhunā saha // VRrs_14.4 // 
 tālakaṃ śodhayedagre kūṣmāṇḍakṣārapācanāt / 
 taile pacettataḥ samyak cūrṇe vā pariśodhayet // VRrs_14.5 // 
 gandhakaṃ śodhayeddugdhe rasakaṃ naravāriṇā / 
 mākṣikaṃ sindhusaṃyuktaṃ bījapūrarase pacet // VRrs_14.6 // 
 jayantīdravasampiṣṭāṃ śilāṃ tatraiva pācayet / 
 ekīkṛtya tataḥ sarvam arkakṣīreṇa mardayet // VRrs_14.7 // 
 jayantībhṛṅgarājābhyāṃ vāsāpāṭhākṛśānubhiḥ / 
 agastilāṅgalībhyāṃ ca pratyekaṃ divasaṃ śanaiḥ // VRrs_14.8 // 
 tatastu golakaṃ baddhvā pacetpūrvavadāhṛtaḥ / 
 cūrṇayitvā tataḥ samyag bhāvayedārdrakāmbunā // VRrs_14.9 // 
 saptadhā vyoṣaniryāsai rasaḥ kanakasundaraḥ / 
 guñjādvayaṃ trayaṃ vāsya rājayakṣmāpanuttaye // VRrs_14.10 // 
 madhunā pippalībhiśca maricairvā ghṛtānvitaiḥ / 
 lehayedrogiṇaṃ vaidyo balāvasthāviśeṣavit // VRrs_14.11 // 
 jayapālarajobhirvā śuṇṭhyā gavyaghṛtāktayā / 
 dadīta śūline prājño gulmine ca viśeṣataḥ // VRrs_14.12 // 
 kādivarjyaṃ caretpathyaṃ hṛdyaṃ balyaṃ ca pūrvavat / 
 sannipāte dadītainamārdrakadravasaṃyutam / 
 guḍūcītriphalākvāthaiḥ saṃskṛto guggulurvaraḥ // VRrs_14.13 // 
 rājamṛgāṅkarasaḥ 
 rasabhasma trayo bhāgā bhāgaikaṃ hemabhasmakam / 
 mṛtatāmrasya bhāgaikaṃ śilāgandhakatālakam // VRrs_14.14 // 
 pratibhāgadvayaṃ śuddhamekīkṛtya vicūrṇayet / 
 varāṭānpūrayettena ajākṣīreṇa ṭaṅkaṇam // VRrs_14.15 // 
 piṣṭvā tena mukhaṃ ruddhvā mṛdbhāṇḍe tannirodhayet / 
 śuddhaṃ gajapuṭe pacyāccūrṇayetsvāṅgaśītalam // VRrs_14.16 // 
 raso rājamṛgāṅko+ayaṃ caturguñjaḥ kṣayāpahaḥ / 
 daśapippalikākṣaudrairmaricaikonaviṃśatiḥ / 
 saghṛtairdāpayedvaidyo rogarājapraśāntaye // VRrs_14.17 // 
 śaṅkheśvararasaḥ 
 śaṅkhasya valayānniṣkaṃ caturniṣkaṃ varāṭakam / 
 niṣkārdhaṃ nīlatutthasya sarvatulyaṃ tu gandhakam // VRrs_14.18 // 
 gandhatulyaṃ mṛtaṃ nāgaṃ nāgatulyaṃ mṛtaṃ rasam / 
 ṭaṅkaṇaṃ rasatulyaṃ syānmardyaṃ pācyaṃ mṛgāṅkavat / 
 rājayakṣmaharaḥ so+ayaṃ nāmnā śaṅkheśvaro mataḥ // VRrs_14.19 // 
 mṛgāṅkapoṭalīrasaḥ 
 śaṅkhanābhiṃ gavāṃ kṣīraiḥ peṣayenniṣkaṣoḍaśa / 
 tena mūṣā prakartavyā tanmadhye bhasmasūtakam // VRrs_14.20 // 
 niṣkārdhaṃ gandhakāttrīṇi cūrṇīkṛtya vinikṣipet / 
 ruddhvā tadveṣṭayedvastre mṛttikāṃ lepayedbahiḥ // VRrs_14.21 // 
 śoṣyaṃ gajapuṭe pacyānmūṣayā saha cūrṇayet / 
 guñjaikamanupānena kṣayaṃ hanti mṛgāṅkavat // VRrs_14.22 // 
 hemagarbhapaṭolīrasaḥ 
 dviniṣkaṃ bhasma sūtasya niṣkaikaṃ svarṇabhasmakam / 
 śuddhagandhakaniṣkau dvau cūrṇayitvā citrakadravaiḥ // VRrs_14.23 // 
 dviyāmānte viśoṣyātha tena pūryā varāṭikāḥ / 
 varāṭānmṛṇmaye bhāṇḍe ruddhvā gajapuṭe pacet // VRrs_14.24 // 
 svāṅgaśītaṃ vicūrṇyātha poṭalīṃ hemagarbhitām / 
 mṛgāṅkavaccaturguñjaṃ bhakṣitaṃ rājayakṣmanut // VRrs_14.25 // 
 svayamagnirasaṃ khādettriniṣkaṃ rājayakṣmanut // VRrs_14.26 // 
 pañcāmṛtarasaḥ 
 bhasmasūtābhralohānāṃ śilājatuviṣaṃ samam / 
 guḍūcītriphalākvāthaiḥ saṃskṛtaṃ gugguluṃ tathā // VRrs_14.27 // 
 mṛtaṃ nepālatāmraṃ ca sūtasthāne niyojayet / 
 ekīkṛtya dviguñjaṃ tadbhakṣayedrājayakṣmanut // VRrs_14.28 // 
 pañcāmṛtaraso nāma hyanupānaṃ ca pūrvavat // VRrs_14.29 // 
 haretkṣīrājagandhābhyāṃ jayantī vā kṣayāpahā // VRrs_14.30 // 
 kṣayaśāmakarasaḥ 
 tulyaṃ pāradagandhakaṃ trikaṭukaṃ tābhyāṃ rajaḥ kambujaṃ taistulyaṃ ca
bhavetkapardabhasitaṃ syātpāradāṭṭaṅkaṇam / 
 pādāṃśaṃ sakalaiḥ samānamaricaṃ lihyātkramātsājyakaṃ yāvanniṣkamitaṃ
bhavetpratidinaṃ māsātkṣayaḥ śāmyati // VRrs_14.31 // 
 lokanātharasaḥ 
 rasasya bhasmanā hema pādāṃśena prakalpayet / 
 gandhakaṃ dviguṇaṃ dattvā mardayeccitrakāmbunā // VRrs_14.32 // 
 carācarāsye sampūrya ṭaṅkaṇena nirudhya ca / 
 bhāṇḍe cūrṇapralipte+atha kṣiptvā rundhīta mṛtsnayā // VRrs_14.33 // 
 śoṣayitvā puṭedgarte+aratnimātre +aparāhṇake / 
 svāṅgaśītalam uddhṛtya cūrṇayitvātha vinyaset // VRrs_14.34 // 
 eṣa lokeśvaro nāma puṣṭivīryavivardhanaḥ / 
 guñjācatuṣṭayaṃ sājyaṃ maricaiśca samanvitam // VRrs_14.35 // 
 khādetparamayā bhaktyā lokeśe sarvadarśinī / 
 aṅgakārśye+agnimāndye ca raso+ayaṃ kāsahikkayoḥ // VRrs_14.36 // 
 marīcairghṛtasaṃyuktaiḥ pradātavyo dinatrayam / 
 lavaṇaṃ varjayettatra sājyaṃ sadadhi bhojanam // VRrs_14.37 // 
 ekaviṃśaddinaṃ yāvanmaricaṃ saghṛtaṃ pibet / 
 pathyaṃ mṛgāṅkavaddeyaṃ śayītottānapādataḥ // VRrs_14.38 // 
 vamane sampravṛtte tu guḍūcīdravamāharet / 
 madhunā pāyayetsārdhaṃ dagdhavṛntākamāśayet // VRrs_14.39 // 
 snānaṃ śītalatoyena mūrdhni dhārāṃ vinikṣipet / 
 jāte śleṣmavikāre tu kadalīphalamāharet // VRrs_14.40 // 
 bhṛṣṭvā tanmaricaiḥ sārdhaṃ bhojayecchleṣmanuttaye / 
 ārdrakaṃ madhumiśraṃ vā guḍārdrakamatho+api vā // VRrs_14.41 // 
 bhṛṣṭvā kustumbarīmāṣānnistuṣāṃścūrṇayettataḥ / 
 śarkarāghṛtasammiśrāndadītāruciśāntaye // VRrs_14.42 // 
 bhṛṣṭvā kustumbarīṃ samyag ghṛte śarkarayā pibet / 
 elāṃ maricasaṃyuktāṃ yāvad vāntiḥ praśāmyati // VRrs_14.43 // 
 ajamodaṃ viḍaṅgaṃ ca piṣṭvā takreṇa pāyayet / 
 kṛmikopapraśāntyarthaṃ kvāthaṃ vātaghnamustayoḥ // VRrs_14.44 // 
 saṃskṛtya dugdhikāṃ vahnau vireke ca prayojayet / 
 īṣadbhṛṣṭvā jayācūrṇaṃ madhunā khādayenniśi // VRrs_14.45 // 
 aṅgatode ghṛtenāṅgaṃ mardayitvoṣṇavāriṇā / 
 snāpayedrogiṇaṃ vaidyo lokanāthaṃ rasaṃ smaran // VRrs_14.46 // 
 vaidyanātharasaḥ 
 śaṃkhasya valayaṃ niṣkaṃ caturniṣkaṃ varāṭikāḥ / 
 karṣāṃśaṃ nīlatutthaṃ ca tālaṃ gandhāśmaṭaṅkaṇam // VRrs_14.47 // 
 tutthaṃ nāgarasaṃ cārdhaṃ niṣkāṃśaṃ pūrvavatpuṭet / 
 varāṭacūrṇaṃ maṇḍūrakalpitālepane pacet // VRrs_14.48 // 
 asyārdhamāṣaṃ maricārdhamāṣaṃ tāmbūlavallīrasabhāvitaṃ ca / 
 tatpatraliptaṃ madhunāvalihyāddhaiyaṅgavīnena ghṛtena vāpi // VRrs_14.49
// 
 nāḍīmārge nirgate cālpamalpaṃ pathyaṃ bhojyaṃ lokanāthopadiṣṭam / 
 yāme yāme caivam ā maṇḍalāntāt siddhaṃ sadyaḥ śoṣajidvaidyanāthaḥ //
VRrs_14.50 // 
 lokanātharasaḥ 
 adhyardhaniṣkau rasatutthabhāgau pṛthakpṛthaggandhakaṭaṅkakarṣam / 
 śaṃkhasya karṣaṃ mṛtatāmrato dvau varāṭikānāṃ nava sampuṭasthān // VRrs_14.51
// 
 paktvā pacedarkadaladravārdrān bhūyo +ardhabhāgena karīṣakāṇām / 
 asyārdhapādaṃ maricārdhabhāgaṃ gandhāśmaniṣkaṃ ca ghṛtena lihyāt //
VRrs_14.52 // 
 aśnīyātpūrvavatpathyaṃ vāsarāṇyekaviṃśatiḥ / 
 lokanātharaso nāmnā rogarājanikṛntanaḥ // VRrs_14.53 // 
 prāṇanātharasaḥ 
 ayorajo viṃśatiniṣkamānaṃ vibhāvitaṃ bhṛṅgarasāḍhakena / 
 dhattūrabhārṅgitriphalārasārdraṃ tulyāṃśatāpyaṃ vipacetpuṭeṣu // VRrs_14.54
// 
 sūtaṃ ca niṣkaṃ samabhāgatutthaṃ gandhopalau dvau caturo varāṭān / 
 paktvā puṭāgnau samalohacūrṇānpacettathā pūrvarasairvimiśrān // VRrs_14.55
// 
 cūrṇe+asminmaricāḥ sapta tutthaṭaṅkaṇayordaśa / 
 saṃsṛjet tat pṛthaṅniṣkān prāṇanāthāhvayoditaḥ // VRrs_14.56 // 
 ardhapādo rasādbhakṣyaḥ kevalādrājayakṣmibhiḥ / 
 śoṣodarārśograhaṇījvaragulmādyupadrutaiḥ // VRrs_14.57 // 
 vajrarasaḥ 
 karṣaṃ kharparasattvasya ṣaṇmāse hemni vidrute / 
 ṣaṇniṣkasūtaṃ gandhāśmanyaṣṭaniṣke praveśitam // VRrs_14.58 // 
 pravālamuktāphalayoścūrṇaṃ hemasamāṃśayoḥ / 
 kramāddvitricaturniṣkaṃ mṛtāyaḥ sīsabhāskaram // VRrs_14.59 // 
 cāṅgeryamlena yāmāṃstrīnmarditaṃ cūrṇitaṃ pṛthak / 
 dvau niṣkau nīlavaṭakavyomāyaskāntatālakāt // VRrs_14.60 // 
 aṅkollakaṅguṇībījatutthebhyaś caturaḥ pṛthak / 
 aṣṭau ca ṭaṃkaṇakṣārādvarāṭānāṃ ca viṃśatiḥ // VRrs_14.61 // 
 mahājambīranīrasya prasthadvandvena peṣayet / 
 etadaṣṭaśarāvasthaṃ śuddhaṃ khāryāstuṣasya ca // VRrs_14.62 // 
 karīṣabhāre ca pacedatha māṣadvayaṃ tataḥ / 
 etāvadgandhakātpādaṃ maricādbhāvitādapi // VRrs_14.63 // 
 madhunāloḍitaṃ lihyāttāmbūlīpatralepitam / 
 gate+asya ghaṭikāmātre pratiyāmaṃ ca pathyabhuk // VRrs_14.64 // 
 no ceduddīpito vahniḥ kṣaṇāddhātūnpacatyataḥ / 
 dinamekaṃ niṣevyainaṃ tyājyānyāmaṇḍalaṃ tyajet // VRrs_14.65 // 
 tataḥ paraṃ yatheṣṭāśī dvādaśābdaṃ sukhī bhavet / 
 ekamekaṃ dinaṃ bhuktvā varṣe varṣe mahārasam // VRrs_14.66 // 
 varṣādau ca tyajettyājyaṃ dvādaśābdaṃ jarāṃ jayet / 
 eṣa vajraraso nāma kṣayaparvatabhedanaḥ // VRrs_14.67 // 
 mahāvīrarasaḥ 
 niṣkau dvau tutthabhāgasya rasād ekaṃ susaṃskṛtāt / 
 niṣkaṃ viṣasya dvau tīkṣṇātkarṣāṃśaṃ gandhamauktikāt // VRrs_14.68 // 
 agniparṇīharilatābhṛṅgārdrasurasārasaiḥ / 
 marditaṃ lāṅgalīkandapralipte sampuṭe pacet // VRrs_14.69 // 
 ardhapādaṃ ca poṭalyāḥ kākinyau dve viṣasya ca / 
 lihenmaricacūrṇaṃ ca madhunā poṭalīsamam // VRrs_14.70 // 
 kṣayagrahaṇyatīsāravahnidaurbalyakāsinām / 
 pāṇḍugulmavatāṃ śreṣṭho mahāvīro hito rasaḥ // VRrs_14.71 // 
 atisthūlasya pūyāsṛkkaphānudvamatākṣaye / 
 na yojayetkṣīrarasānviruddhakramatattvataḥ // VRrs_14.72 // 
 sāṃānyopāyaḥ 
 mātuluṅgasya mūlāni lājacūrṇaṃ sasaindhavam / 
 pippalīmadhunā yuktaṃ khādedvāntipraśāntaye // VRrs_14.73 // 
 rajanīśaṅkhapūgaṃ ca niṣkaikaṃ vāntināśanam / 
 niṣkārdhaṃ ṭaṅkaṇaṃ vātha kākamācīdravaiḥ pibet // VRrs_14.74 // 
 sugandhāṃ vā pibetkhādet sarvavāntipraśāntaye / 
 alaktakarasaṃ kṣaudrai raktavāntiharaṃ param // VRrs_14.75 // 
 tṛṣṇāhararasaḥ 
 yuktaṃ gandhakapiṣṭyāyastālakaṃ svarṇamākṣikam / 
 yuktyā tadbhasmatāṃ nītaṃ tṛṣṇāchardinivāraṇam // VRrs_14.76 // 
 rājāvartarasaḥ 
 rājāvarto rasaḥ śulbaṃ mākṣikaṃ ghṛtapācitam / 
 madhvājyaśarkarāyuktaṃ hanti sarvānmadātyayān // VRrs_14.77 // 
 rājāvartarasaḥ śulbaṃ sūtagarbhe niyojitam / 
 yaṣṭīmadhurasairghṛṣṭaṃ ghṛtamadhye vipācitam // VRrs_14.78 // 
 madhvājyaśarkarāyuktaṃ hanti sarvānmadātyayān // VRrs_14.79 // 
 bhairavanāthī pañcāmṛtaparpaṭī 
 suvarṇaṃ rajataṃ tāmraṃ sattvābhraṃ kāntalohakam / 
 kramavṛddhamidaṃ sarvaṃ śāṇeyau nāgavaṅgakau // VRrs_14.80 // 
 drāvayitvaikataḥ sarvaṃ retayitvā tataścaret / 
 pṛthakpalamitaṃ gandhaṃ śilālaṃ vinidhāya ca // VRrs_14.81 // 
 sarvaṃ khalle vinikṣipya mardayed amlavargataḥ / 
 tāpyaṃ nīlāñjanaṃ tālaṃ śilāgandhaṃ ca cūrṇitam // VRrs_14.82 // 
 dattvā dattvā puṭettāvadyāvadviṃśativārakam / 
 lohād dviguṇasūtena tato dviguṇagandhataḥ // VRrs_14.83 // 
 vidhāya kajjalīṃ ślakṣṇāṃ kṣiptvā tāṃ lohapātrake / 
 drāvayed badarāṅgārair mṛdubhiścātha nikṣipet // VRrs_14.84 // 
 hemādipañcalohānāṃ bhasma cātha viloḍayet / 
 atha tatkadalīpatre gomayasthe vinikṣipet // VRrs_14.85 // 
 patreṇānyena saṃchādya kuryādyatnena cippiṭīm / 
 tasyopari kṣipetsadyo gomayaṃ stokameva ca // VRrs_14.86 // 
 svataḥ śītaṃ samāhṛtya paṭacūrṇaṃ vidhāya ca / 
 nikṣipedūrdhvadaṇḍāyāṃ pālikāyāṃ tataḥ param // VRrs_14.87 // 
 pūrvavadbadarāṅgārair mṛdubhir drāvayecchanaiḥ / 
 tulyālakaśilāgandhaṃ palārdhaṃ viṣabhāvitam // VRrs_14.88 // 
 pūrvaparpaṭikātulyaṃ tasmādalpaṃ muhurmuhuḥ / 
 jārayetpalikāmadhye yathā dahyenna parpaṭī // VRrs_14.89 // 
 paliketi vinirdiṣṭā snehakṣepaṇayantrikā / 
 jīrṇe tālādike cūrṇe paṭacūrṇaṃ vidhīyatām // VRrs_14.90 // 
 pūtīkarañjaṣaṭkolavyāghrīsaubhāñjanāṅghribhiḥ / 
 etaiḥ pañcapalaiḥ kvāthaṃ ṣoḍaśāṃśāvaśeṣitam // VRrs_14.91 // 
 tena kvāthena saṃsvedya śoṣayetsaptadhā hi tām / 
 viṣatinduphalodbhūtai rasairnirguṇḍikārasaiḥ // VRrs_14.92 // 
 vibhāvya palikāmadhye kṣiptvā badaravahninā / 
 īṣatprasvedanaṃ kṛtvā sthāpayedatiyatnataḥ // VRrs_14.93 // 
 uktā bhairavanāthena syāt pañcāmṛtaparpaṭī / 
 vyoṣājyasahitā līḍhā guñjābījena saṃmitā // VRrs_14.94 // 
 sarvalakṣaṇasampūrṇaṃ vinihanti kṣayāmayam / 
 śvāsaṃ kāsaṃ viṣūcīṃ ca pramehamudarāmayam // VRrs_14.95 // 
 arocakaṃ ca duḥsādhyaṃ prasekaṃ chardihṛdbhavam / 
 sarvajaṃ gudarogaṃ ca śūlakuṣṭhānyaśeṣataḥ // VRrs_14.96 // 
 vātajvaraṃ ca viḍbandhaṃ grahaṇīṃ kaphajāngadān / 
 ekadvandvatridoṣotthān rogān anyān mahāgadān // VRrs_14.97 // 
 agnimāndyaṃ viśeṣeṇa hantīyaṃ parpaṭī dhruvam / 
 evaṃ samūhya dātavyā rogeṣu bhiṣaguttamaiḥ // VRrs_14.98 // 
 tattadrogaharair yogais tattadrogānupānataḥ / 
 kṣayādisarvarogaghnī syāt pañcāmṛtaparpaṭī // VRrs_14.99 // 
 tilasarṣapabilvāmlakāravellakusumbhakam / 
 tyajetpārāvataṃ māṃsaṃ vṛntākaṃ kukkuṭaṃ tathā // VRrs_14.100 // 
 
 
 
Adhyāya 15
 
 athārśaḥ 
 gudasya bahirantarvā jāyante carmakīlakāḥ / 
 sarvarogakarāḥ puṃsāmarśāṃsīti hi viśrutāḥ // VRrs_15.1 // 
 rudhirasrāviṇasteṣāṃ pittajāḥ parikīrtitāḥ // VRrs_15.2 // 
 vātajā niḥsahotthānā udāvartaṃ prakurvate // VRrs_15.3 // 
 śvayathuṃ śleṣmajāḥ kuryuḥ sarvaṃ kuryustridoṣajāḥ // VRrs_15.4 // 
 arśaḥkuṭhārarasaḥ 
 śuddhasūtaṃ palaikaṃ tu dvipalaṃ śuddhagandhakam / 
 mṛtaṃ tāmraṃ mṛtaṃ lohaṃ pratyekaṃ tu palatrayam // VRrs_15.5 // 
 tryūṣaṇaṃ lāṅgalī dantī pirukaṃ citrakaṃ tathā / 
 pratyekaṃ dvipalaṃ yojyaṃ yavakṣāraṃ ca ṭaṅkaṇam // VRrs_15.6 // 
 ubhau pañcapalau yojyau saindhavaṃ palapañcakam / 
 dvātriṃśatpalagomūtraṃ snuhīkṣīraṃ ca tatsamam // VRrs_15.7 // 
 mṛdvagninā pacetsthālyāṃ sarvaṃ yāvatsupiṇḍitam / 
 māṣadvayaṃ sadā khāded raso hyarśaḥkuṭhārakaḥ / 
 takreṇa dāḍimāmbhobhiḥ pakvakandena vātha tat // VRrs_15.8 // 
 mṛtasūtārkahemābhratīkṣṇamuṇḍaṃ sagandhakam / 
 maṇḍūraṃ mākṣikaṃ tulyaṃ mardyaṃ kanyādravairdinam // VRrs_15.9 // 
 andhamūṣāgataṃ pācyaṃ tridinaṃ tuṣavahninā / 
 cūrṇitaṃ sitayā māṣaṃ khādetpittārśasāṃ jayet // VRrs_15.10 // 
 sarvalokāśrayarasaḥ 
 śuddhaṃ sūtaṃ palaṃ gandhaṃ gandhārdhaṃ tālatāpyakam / 
 amṛtaṃ rasakaṃ caiva tālakārdhavibhāgikam // VRrs_15.11 // 
 eteṣāṃ kajjalīṃ kuryād dṛḍhaṃ saṃmardya vāsaram / 
 tridinaṃ mardayeccātha dattvā nimbujalaṃ khalu // VRrs_15.12 // 
 vaṭīkṛtya viśoṣyātha kācakupyāṃ nidhāpayet / 
 niṣkatulyārkapatreṇa pidhāyāsyaṃ prayatnataḥ // VRrs_15.13 // 
 sārdhāṃgulamitotsedhaṃ mṛtsnayā tāṃ vilepya ca / 
 nato bhāṇḍatṛtīyāṃśe sikatāparipūrite // VRrs_15.14 // 
 nidhāya sikatāmūrdhni sikatābhiḥ prapūrayet / 
 ruddhvāsyaṃ tadadho vahniṃ jvālayetsārdhavāsaram // VRrs_15.15 // 
 svāṃgaśītalitaṃ kācaghaṭādākṛṣya taṃ rasam / 
 paṭacūrṇaṃ vidhāyātha tāmramabhraṃ paladvayam // VRrs_15.16 // 
 palārdhamamṛtaṃ caiva maricaṃ ca catuṣpalam / 
 ekīkṛtya kṣipetsarvaṃ nārikelakaraṇḍake // VRrs_15.17 // 
 sājyo guñjādvimāno harati rasavaraḥ sarvalokāśrayo+ayaṃ
vātaśleṣmottharogāngudajanitagadaṃ śoṣapāṇḍvāmayaṃ ca / 
 yakṣmāṇaṃ vātaśūlaṃ jvaramapi nikhilaṃ vahnimāndyaṃ ca gulmaṃ
tattadrogaghnayogaiḥ sakalagadacayaṃ dīpanaṃ tatkṣaṇena // VRrs_15.18 // 
 arśoghnavaṭaka 
 arśoghnaṃ vaṭakaṃ vakṣye putrakaṃ śṛṇu bhadraka / 
 pippalī pippalīmūlavanasūraṇacitrakam // VRrs_15.19 // 
 māricaṃ kaṇṭakārī ca raktapuṣpī samāṃśakā / 
 palamekaṃ pṛthak sarvaṃ ślakṣṇaṃ dṛṣadi peṣayet // VRrs_15.20 // 
 gajājapaśumūtreṣu śubhe bhāṇḍe vinikṣipet / 
 mṛdvagninā pacetsarvaṃ cūrṇaśeṣaṃ yathā bhavet // VRrs_15.21 // 
 loṇatrayaṃ ca tatraiva palamekaṃ tu nikṣipet / 
 akṣapramāṇavaṭakānkuryādevaṃ pṛthakpṛthak // VRrs_15.22 // 
 triṃśaddināni matimānarśoghnaṃ dīpanaṃ param / 
 ghṛtatakrasamāyuktaṃ bhojanaṃ saṃpradāpayet // VRrs_15.23 // 
 arśoghnī vaṭikā 
 gandhakaṃ tāratāmraṃ ca kṛtvā caikatra piṣṭikām / 
 tatsamaṃ cābhrakaṃ tīkṣṇaṃ gandhakātpañcamāṃśakam // VRrs_15.24 // 
 viṣaṃ ca ṣoḍaśāṃśena dvau bhāgau sūtakasya ca / 
 ekīkṛtya prayatnena jambīradravamarditam // VRrs_15.25 // 
 bhājane mṛṇmaye sthāpya varākvāthena bhāvayet / 
 daśamūlaśatāvaryoḥ kvāthe pācyaḥ krameṇa hi // VRrs_15.26 // 
 athottārya prayatnena vaṭikāṃ kārayed budhaḥ / 
 guñjātrayapramāṇena hanti śūlaṃ gudāṅkuram // VRrs_15.27 // 
 mūlakuṭhārarasaḥ 
 varanāgaṃ tathā vyomasattvaṃ śulbaṃ ca tīkṣṇakam / 
 sarvamekatra vidrāvya kṣiptvālaṃ cālpamalpakam // VRrs_15.28 // 
 cālayedaniśaṃ yāvattālakaṃ triguṇaṃ khalu / 
 tatastena vimardyātha piṣṭīṃ kuryādrasena tu // VRrs_15.29 // 
 tato bhallātakīvṛkṣamūlāntasthāṃ khanecca tām / 
 māsādākṛṣya tāṃ piṣṭīṃ gavyadugdhe vinikṣipet // VRrs_15.30 // 
 tato bhallātakītailaṃ hṛtaṃ pātālayantrataḥ / 
 āyase bhājane snigdhe piṣṭikāṃ tāṃ niveśya ca // VRrs_15.31 // 
 prasthamātraṃ hi tattailaṃ jārayed atiyatnataḥ / 
 tattailabhāvitairgandhaiḥ puṭitvā bhasmatāṃ vrajet // VRrs_15.32 // 
 tataḥ kārtikamāsotthakoraṃṭadalajai rasaiḥ / 
 rasaṃ saṃmardya saṃmardya gharme saṃsthāpya mārayet // VRrs_15.33 // 
 tadbhasma melayetpūrvabhasmanā samabhāgikam / 
 vanasūraṇanirguṇḍīmahārāṣṭrībhakaṇṭikā // VRrs_15.34 // 
 vajravallī śikhī caiṣāṃ rasaiḥ piṣṭvā viśoṣayet / 
 trivāraṃ mārkavadrāvairdrāvayitvā viśoṣayet / 
 cūrṇīkṛtya prayatnena kṣipetkācakaraṇḍake // VRrs_15.35 // 
 so+ayaṃ mūlakuṭhārako rasavaro dīpyāgnivellottamāsaṃyuktaḥ saghṛtaśca
vallatulitaḥ saṃsevito nāśayet / 
 arśāṃsyānananāsikākṣigudajānyatyugrapīḍāni ca plīhānaṃ grahaṇīṃ ca
gulmayakṛtau māndyaṃ ca kuṣṭhāmayān // VRrs_15.36 // 
 rasagrastasamudgīrṇagandhakasya palatrayam / 
 mṛtasūtābhratāmrāyaḥ karṣaṃ karṣaṃ pṛthak pṛthak // VRrs_15.37 // 
 palaṃ hiṅgulacūrṇasya mākṣikasya palatrayam / 
 palaṃ kampillakasyāpi viṣasyārdhapalaṃ tathā // VRrs_15.38 // 
 saptāhaṃ mardayetsarvaṃ dattvā cūrṇodakaṃ muhuḥ / 
 tatastadgolakaṃ kṛtvā saptāhaṃ cātape kṣipet // VRrs_15.39 // 
 guḍacūrṇaṃ śilācūrṇaṃ limpedaṅgulikāghanam / 
 tripalaṃ gandhakaṃ dattvā krauñcyām atha ca golakam // VRrs_15.40 // 
 golakasyopariṣṭācca kṣipettālapalatrayam / 
 saṃrudhyātiprayatnena dadyādgajapuṭaṃ khalu // VRrs_15.41 // 
 svāṅgaśītalamāhṛtya golakaṃ lepanaiḥ saha / 
 vicūrṇya saptavāraṃ hi viṣatinduphalodbhavaiḥ // VRrs_15.42 // 
 dravairathātape śuṣkaṃ kṣipedramye karaṇḍake / 
 triṃśadaṃśena vaikrāntabhasma tasminvinikṣipet // VRrs_15.43 // 
 ayaṃ hi nandīśvarasampradiṣṭo raso viśiṣṭaḥ khalu rogahantā / 
 niḥśeṣarogeṣvahatapratāpo mahodayapratyayasāranāmā // VRrs_15.44 // 
 hanyātsarvagudāmayānkṣayagadaṃ kuṣṭhaṃ ca mandāgnitāṃ śūlādhmānagadaṃ kaphaṃ
śvasanatām unmādakāpasmṛtī / 
 sarvā vātarujo mahājvaragadān nānāprakārāṃstathā vātaśleṣmabhavaṃ
mahāmayacayaṃ duṣṭagrahaṇyāmayam // VRrs_15.45 // 
 kanakasundararasaḥ 
 syādrasaṃ dhautamākṣīkaṃ kāntābhraṃ nāgahāṭakam / 
 pṛthvībhaṭena saṃtulyaṃ sarvatulyaṃ ca gandhakam // VRrs_15.46 // 
 dattvā vidyādhare yantre puṭedāraṇyakotpalaiḥ / 
 svāṅgaśītalam uddhṛtya tryūṣaṇena vimiśrayet // VRrs_15.47 // 
 arśovyādhau kaṭīśūle cakṣuḥśūle ca dāruṇe / 
 sannipāte kṣaye kāse śvāse mandānale jvare // VRrs_15.48 // 
 karṇaśūle śiraḥśūle dantaśūle prayojayet / 
 pīnase plīhni hṛcchūle granthivāte ca dāruṇe // VRrs_15.49 // 
 ekāṅge vā dhanurvāte kampavāte ca mūrchite / 
 jvarāṃśca viṣamān sarvānhanti rogānanekadhā // VRrs_15.50 // 
 sevitaḥ pathyayogena rasaḥ kanakasundaraḥ / 
 guñjāmātraṃ dadītāsya yathāyuktānupānataḥ // VRrs_15.51 // 
 ghṛtena saṃyuto vāte madhunā paittike jvare / 
 pippalyā ślaiṣmike deyaḥ pittodbhūte sacandanaḥ // VRrs_15.52 // 
 takreṇa śleṣmavātotthe vātapitte ghṛtānvitaḥ / 
 śleṣmapitte cārdrakeṇa nirguṇḍyā sānnipātike // VRrs_15.53 // 
 phalatrayeṇa śūleṣu viṣameṣu jvareṣvapi / 
 ārdrakeṇātha vā dadyādvahnimāndye viśeṣataḥ // VRrs_15.54 // 
 abhiṣyande śiraḥśūle gāyatrībolasaṃyutam / 
 pakṣimāṃsasamāyuktaṃ kaphavāte ca mūrchite // VRrs_15.55 // 
 ekāṅge ca dhanurvāte kṣīrayuktaṃ ca pīnase / 
 pāṇḍuroge kṣaye kāse maricājyaiśca kāmale // VRrs_15.56 // 
 ajamodāviḍaṅgaiśca nābhiśūle+agnimāndyajit / 
 rūkṣajvare+arucau deyaḥ kadalīphalasaṃyutaḥ / 
 bolenārdhakaṭīśūle bhāṣitaṃ nāgabodhinā // VRrs_15.57 // 
 arkeśaḥ 
 nāgaṃ pāradagandhakaṃ trilavaṇaṃ vāyarkajaṃ melayed ekaikaṃ ca palaṃ palaṃ
trayamataḥ pañca kramānmardayet / 
 sarvaṃ taddivasatrayaṃ tadanu taddattvā puṭaṃ bhāvanāḥ
kuryātsatriphalāgnivetasarasaiḥ pañcādhikā viṃśatiḥ // VRrs_15.58 // 
 pañcaitat kramaśastato guḍabhavair datto+asya vallo jalair
hantyarśāṃsyakhilāni sūraṇaghṛtaistasyānnam asminhitam / 
 arkeśaḥ parivarjyatāmiti muniḥ śrīvāsudevo+avadat kūṣmāṇḍīphalamāṣapāyasam
ativyāyāmam arkātapam // VRrs_15.59 // 
 tīkṣṇamukharasaḥ 
 rasendrahemārkabiḍālagolasurāyasalohamalābhragandhāḥ / 
 tāpyaṃ ca kanyārasamardito+ayaṃ pakvaḥ puṭe tīkṣṇamukho+arśasāṃ syāt //
VRrs_15.60 // 
 arśaḥkuṭhārarasaḥ 
 śreṣṭhā dantyagniyugmatrikaṭukahalinīpīlukumbhaṃ vipakvaṃ prasthe mūtrasya
sasnukpayasi rasapalaṃ dve pale gandhakasya / 
 lohasya trīṇi tāmrātkuḍavamatha rajaḥkṣārayoścāpi pañca kṣiptvā sthālyāṃ
pacettu jvalati dahanataścūrṇam arśaḥkuṭhāraḥ // VRrs_15.61 // 
 trailokyatilakarasaḥ 
 vajrakṛṣṇābhrajaṃ sattvaṃ śodhitaṃ kācaṭaṅkaṇam / 
 retayitvā rajaḥkṛtvā bharjayitvā ghṛtena tat // VRrs_15.62 // 
 aṣṭāṃśasasyakopetaṃ puṭedvāratrayaṃ tataḥ / 
 trivāraṃ nṛpavartena luṅgasvarasayoginā // VRrs_15.63 // 
 caturvāraṃ ca varṣābhūvāsāmatsyākṣikārasaiḥ / 
 guggulutriphalākvāthaistriṃśadvārāṇi yatnataḥ // VRrs_15.64 // 
 tulyāṃśarasagandhotthakajjalyāṣṭāṃśabhāgayā / 
 puṭetpañcāśataṃ vārānmardayecca puṭe puṭe // VRrs_15.65 // 
 śodhitaṃ retitaṃ kāntasatvaṃ ca ghṛtamarditam / 
 puṭedaṣṭāṃśadaradaiḥ saṃyuktaṃ lakucāmbunā // VRrs_15.66 // 
 daśavāraṃ tathā samyak tāraṃ śuddhaṃ manohvayā / 
 tathā viṃśativārāṇi balinā mīnadṛgrasaiḥ // VRrs_15.67 // 
 daśavārāṇi tāpyena kṛṣṇagoghṛtayoginā / 
 ubhayaṃ samabhāgaṃ tat puṭennirguṃḍikārasaiḥ // VRrs_15.68 // 
 rasagandhotthakajjalyā daśavāraṃ puṭetpunaḥ / 
 tasminnaṣṭāṃśabhāgena kṣipedvaikrāntabhasmakam // VRrs_15.69 // 
 rājāvartakalāṃśena samabhāgena parpaṭī / 
 tatsarvaṃ parimardyātha bhāvayitvārdrakāmbunā // VRrs_15.70 // 
 guḍūcyāḥ svarasenāpi bhūkadambarasena vā / 
 bhṛṅgarājarasenāpi citramūlarasena ca // VRrs_15.71 // 
 vyoṣagañjākinīkandair bhūyo +apyārdradraveṇa ca / 
 paṭacūrṇamataḥ kṛtvā kṣipecchuddhakaraṇḍake // VRrs_15.72 // 
 trailokyatilakaḥ so+ayaṃ khyātaḥ sarvarasottamaḥ / 
 sarvavyādhiharaḥ śrīmāñchambhunā parikīrtitaḥ // VRrs_15.73 // 
 udāvartaṃ ca viḍbandhaṃ vyathāṃ ca jaṭharodbhavām / 
 lohalaṃ mandabuddhitvaṃ śūlitvamapi vandhyatām // VRrs_15.74 // 
 sūtirogān aśeṣāṃśca śūlaṃ nānāvidhaṃ tathā / 
 pariṇāmākhyaśūlaṃ ca tathā bhindyāt samutkaṭam // VRrs_15.75 // 
 raktagulmaṃ ca nārīṇāṃ rajaḥśūlaṃ ca duḥsaham / 
 anupānaṃ ca pathyaṃ ca tattadrogānurūpataḥ // VRrs_15.76 // 
 sāmānyopacāraḥ 
 vacāhiṅguviḍaṅgāni saindhavaṃ jīranāgaram / 
 maricaṃ pippalī kuṣṭhaṃ pathyā vahnyajamodakam // VRrs_15.77 // 
 kramottaraguṇaṃ cūrṇaṃ sarveṣāṃ dviguṇaṃ guḍam / 
 karṣaṃ coṣṇajalenānupibedvātārśasāṃ jaye // VRrs_15.78 // 
 mṛtaṃ lohaṃ cendrayavaṃ śuṇṭhībhallātacitrakam / 
 bilvamajjāviḍaṅgāni pathyā tulyaṃ vicūrṇayet // VRrs_15.79 // 
 sarvatulyaṃ guḍaṃ yojyaṃ karṣaṃ bhuktvārśasāṃ jayet / 
 śleṣmārśasāṃ praśāntyarthaṃ deyamānandabhairavam / 
 mṛtatāmreṇa santulyaṃ deyaṃ guñjātrayaṃ hi tat // VRrs_15.80 // 
 kusumbhamṛdupatrāṇi kāñjikenaiva pācayet / 
 śākavadbhakṣayennityamarśorogapraśāntaye // VRrs_15.81 // 
 sāmānyalepaḥ 
 devadālyāśca bījāni saindhavena sucūrṇitaḥ / 
 āranālena lepo+ayaṃ mūlaroganikṛntanaḥ // VRrs_15.82 // 
 kāñcanīkusumaṃ cūrṇaṃ śaṅkhacūrṇaṃ manaḥśilām / 
 gajapippalikātoyairlepo hyarśaḥkuṭhārakaḥ // VRrs_15.83 // 
 devadālyāḥ kaṣāyeṇa hyarśoghnaṃ śaucamācaret / 
 gudaniḥsaraṇaṃ cāpi śāntimāyāti nānyathā // VRrs_15.84 // 
 āranālena sampiṣṭā sabījā kaṭutumbikā / 
 saguḍā hanti lepena durnāmāni samūlataḥ // VRrs_15.85 // 
 pīlutailena saṃliptā vartikā gudamadhyagā / 
 ghātayatyarśasāṃ śīghraṃ sakalāṃ vedanāṃ tathā // VRrs_15.86 // 
 arkakṣīraṃ snuhīkāṃḍaṃ kaṭulāvupatrakam / 
 karaṃjaṃ chāgamūtreṇa lepaḥ srāvyarśasāṃ hitaḥ // VRrs_15.87 // 
 śigrumūlārkajaiḥ patrairlepanaṃ hitamarśasām // VRrs_15.88 // 
 
 
 
Adhyāya 16
 
 rūkṣaiḥ kodravajīrṇamudgacaṇakaiḥ kruddho+anilo+adho vahan ruddhvā vartma
malaṃ viśoṣya kurute viṇmūtrasaṃgaṃ tataḥ / 
 hṛtpṛṣṭhodaravastimastakarujaḥ saśvāsakāsaṃ jvaraṃ gacchannūrdhvamasau hi
nūnam aniśaṃ kopādudāvartayet // VRrs_16.1 // 
 kaṃkuṣṭhahiṃgusiṃdhūtthatrivṛddaṃtīvacābhayāḥ / 
 citrakasya tu mūlaṃ ca kalkīkṛtya paced ghṛtam // VRrs_16.2 // 
 caturguṇe gavāṃ kṣīre yuktaṃ snukkṣīramātrayā / 
 udāvartodarān hanti pānena sarvadā // VRrs_16.3 // 
 atisāraḥ 
 atyambupānatilapiṣṭavirūḍharūkṣaśuṣkāmiṣādhyaśanabaddhamalagrahādyaiḥ / 
 kruddho+anilo +atisaraṇāya ca kalpate+agniṃ hatvā malaṃ śithilayannapi
toyadhātūn // VRrs_16.4 // 
 dardurarasaḥ 
 suślakṣṇatīkṣṇacūrṇaṃ tu rasendrasamabhāgikam / 
 kāṃcanārarasairghṛṣṭaṃ sarvātīsāranāśanam // VRrs_16.5 // 
 piṣṭaḥ samena tīkṣṇena kāñcanārāṃbumarditaḥ / 
 puṭapakvo+atisāraghnaḥ sūto+ayaṃ dardurāhvayaḥ // VRrs_16.6 // 
 hiṃgulaṃ vatsanābhaṃ ca maricaṃ ṭaṃkaṇaṃ kaṇā / 
 mardayetsamabhāgaṃ ca raso hyānandabhairavaḥ // VRrs_16.7 // 
 guṃjaikāṃ vārdhaguñjāṃ vā balaṃ jñātvā pradāpayet / 
 madhunā lehayeccānu kuṭajasya phalaṃ tvacam // VRrs_16.8 // 
 cūrṇitaṃ karṣamātraṃ tu tridoṣotthātisārajit / 
 dadhyannaṃ dāpayetpathyaṃ gavājyaṃ takrameva vā / 
 pipāsāyāṃ jalaṃ śītaṃ vijayā ca hitā niśi // VRrs_16.9 // 
 sudhāsārarasaḥ 
 pṛthakpalikagaṃdhāśmasūtasaṃjātakajjalīm / 
 pradrāvya nikṣipedvyoma palaikaṃ gatacandrikam // VRrs_16.10 // 
 kāṣṭhenāloḍya tatsarvaṃ kṣipetkuṭajapatrake / 
 punaḥ saṃcūrṇya yatnena bhāvayet tadanantaram // VRrs_16.11 // 
 bālatinduphaladrāvaiḥ kṣīrairauduṃbarais tathā / 
 aralutvagrasaiścāpi dugdhinīsvarasaistathā // VRrs_16.12 // 
 puṭapakvasya bālasya dāḍimasya rasaiḥ śubhaiḥ / 
 kṛṣṇakāmbojikāmūlarasaiḥ kuṭajavalkajaiḥ // VRrs_16.13 // 
 tulyāṃśaviśvagāṃdhārīcūrṇaṃ dvipalikaṃ kṣipet / 
 mustāvatsakadīpyāgnimocasāraṃ sajīrakam // VRrs_16.14 // 
 vatsanābhaṃ ca karṣāṃśaṃ pratyekaṃ tatra nikṣipet / 
 vicūrṇya bhāvayedbhūyaḥ śuṇṭhīkvāthena saptadhā // VRrs_16.15 // 
 itthaṃ siddho rasaḥ piṣṭaḥ karaṇḍe viniveśayet / 
 sudhāsāra iti khyātaḥ sudhārasasamadyutiḥ // VRrs_16.16 // 
 dīpanaḥ pācano grāhī hṛdyo rucikarastathā / 
 doṣatrayātisāraṃ ca durjayaṃ bheṣajāntaraiḥ // VRrs_16.17 // 
 āmaṃ caivamāraktaṃ ca jvarātīsāram eva ca / 
 sātisārāṃ viṣūcīṃ ca pratibadhnāti tatkṣaṇāt / 
 mānyamānavyatikrāntiriva puṇyaphalodayam // VRrs_16.18 // 
 rasottamaḥ 
 piṣṭaviśvābdakalkena vidhāya khalu cakrikām / 
 nikṣipet svedanīyantre paktvārdhaghaṭikāvadhi // VRrs_16.19 // 
 ākṛṣya tajjalairevaṃ saṃpramardyāhared rasam / 
 sudhāsārarasaṃ tatra kṣiptvā dhānyakasaṃmitam // VRrs_16.20 // 
 pūrvoditeṣu rogeṣu pradadīta bhiṣagvaraḥ / 
 gotakreṇātha dadhnā vā pathyaṃ deyaṃ hitaṃ mitam // VRrs_16.21 // 
 bālarambhāphalaṃ gurvīphalaṃ bilvaphalaṃ tathā / 
 āmrapeśī ca madhukaṃ vṛntākaṃ ca praśasyate // VRrs_16.22 // 
 sarvātisāraṃ grahaṇīṃ ca hikkāṃ mandāgnim ānāhamarocakaṃ ca / 
 nihanti sadyo vihitāmapāke dvitriprayogeṇa rasottamo+ayam // VRrs_16.23
// 
 sāṃbusthālīmukhābaddhe vastre pākyaṃ nidhāya ca / 
 pidhāya pacyate yatra svedanīyantram ucyate // VRrs_16.24 // 
 lokeśvararasaḥ 
 dvau bhāgau gaṃdhakasyāṣṭau śaṃkhacūrṇasya yojayet / 
 ekameva rasasyāṃśamarkakṣīreṇa mardayet // VRrs_16.25 // 
 citrakasya draveṇaivaṃ śoṣayitvā punaḥ punaḥ / 
 ekīkṛtya rasenātha kṣāraṃ dattvā tadardhakam // VRrs_16.26 // 
 arkakṣīreṇa kurvīta golakānatha śoṣayet / 
 nirudhya cūrṇalipte+atha bhāṇḍe dadyātpuṭaṃ tataḥ // VRrs_16.27 // 
 lokeśvararaso hyeṣa grahaṇīrogakṛntanaḥ / 
 guñjācatuṣṭayaṃ cāsya marīcājyasamanvitam / 
 dadīta dadhibhaktaṃ ca pathyaṃ lokeśvare tathā // VRrs_16.28 // 
 lokanātharasaḥ 
 mṛtapāradabhāgaikaṃ catvāraḥ śuddhagaṃdhakāt / 
 yāmaṃ ca mardayetkhalle tena pūrvā varāṭakāḥ // VRrs_16.29 // 
 ṭaṅkaṇaṃ tu gavāṃ kṣīraiḥ piṣṭvā tena mukhaṃ lipet / 
 varāṭānāṃ prayatnena ruddhvā bhāṇḍe puṭe pacet // VRrs_16.30 // 
 svāṅgaśītaṃ samuddhṛtya tataścūrṇya varāṭakāḥ / 
 lokanātharaso nāmnā kṣaudrairguñjācatuṣṭayam // VRrs_16.31 // 
 nāgarātiviṣāmustādevadāruvacānvitam / 
 kaṣāyamanupānaṃ syādvātātīsāranāśanaḥ // VRrs_16.32 // 
 nāgabhasmarasavyomagandhair ardhapalonmitaiḥ / 
 kurvīta kajjalīṃ ślakṣṇāṃ prakṣipettadanantaram // VRrs_16.33 // 
 dvipalonmitarālāyāṃ drutāyāṃ parimiśritām / 
 bhṛṣṭair yakṣākṣasiṃdhūtthavacāvyoṣadvijīrakaiḥ // VRrs_16.34 // 
 sapathyāvijayādīpyais tulyāṃśair avacūrṇitaiḥ / 
 melayetprāktanaṃ kalkaṃ bhāvayettadanantaram // VRrs_16.35 // 
 mahāniṃbatvacāsāraiḥ kāṃbojīmūlajadravaiḥ / 
 rasair nāgabalāyāśca guḍūcyāśca tridhā tridhā / 
 tataśca guṭikāḥ kāryā badarāsthipramāṇataḥ // VRrs_16.36 // 
 hanyādeva hi nāgasundararaso vallonmitaḥ sevitaḥ / 
 nānātīsaraṇāmayaṃ gudaparibhraṃśaṃ tathā biṃbiśim // VRrs_16.37 // 
 ṣaṇniṣkatailam 
 ṣaṇniṣkaṃ tilatailasya niṣkaṃ jambīrajaṃ rasam / 
 lavaṇaṃ pañcaguñjaṃ ca aṃgulyā mardayed dṛḍham / 
 āmavātārtasāraghnaṃ lihetpathyaṃ ca pūrvavat // VRrs_16.38 // 
 saṃgrahaṇī 
 malaṃ saṃgṛhya saṃgṛhya kadācid atirecayet / 
 aruciḥ śvayathur māndyaṃ grahaṇīrogalakṣaṇam // VRrs_16.39 // 
 vajrakapāṭarasaḥ 
 mṛtasūtābhrakaṃ gandhaṃ yavakṣāraṃ saṭaṅkaṇam / 
 vacā jayā samaṃ sarvaṃ jayantī bhṛṃgajadravaiḥ // VRrs_16.40 // 
 sajaṃbīraistryahaṃ mardyaṃ śoṣayettaṃ ca golakam / 
 mandavahnau śanaiḥ svedyaṃ yāmārdhaṃ lauhapātrake // VRrs_16.41 // 
 rasasāmye pratiniśā deyā mocarasastathā / 
 bhāvayedvijayādrāvaiḥ śoṣyaṃ peṣyaṃca saptadhā / 
 raso vajrakapāṭo+ayaṃ niṣkārdhaṃ madhunā lihet // VRrs_16.42 // 
 agnikumārarasaḥ 
 dagdhāṃ kapardikāṃ piṣṭvā tryūṣaṇaṃ ṭaṅkaṇaṃ viṣam / 
 gandhakaṃ śuddhasūtaṃ ca tulyaṃ jambīrajair dravaiḥ // VRrs_16.43 // 
 mardayedbhakṣayenmāṣaṃ maricājyaṃ lihedanu / 
 nihanti grahaṇīrogaṃ pathyaṃ takraudanaṃ hitam // VRrs_16.44 // 
 hiṅgulaṃ maricaṃ gandhaṃ pippalī ṭaṅkaṇaṃ viṣam / 
 kanakasya ca bījāni samāṃśaṃ vijayādravaiḥ // VRrs_16.45 // 
 mardayedyāmamātraṃ tu caṇamātraṃ vaṭīkṛtam / 
 bhakṣayed grahaṇīṃ hanti rasaḥ kanakasundaraḥ // VRrs_16.46 // 
 agnimāndyaṃ jvaraṃ tīvramatisāraṃ ca nāśayet / 
 dadhyannaṃ dāpayetpathyaṃ gavyājaṃ takrameva vā // VRrs_16.47 // 
 grahaṇīhararasaḥ 
 rasābhragandhāḥ kramavṛddhabhāgā jayārasena tridinaṃ vimardyāḥ / 
 gadyāṇakārdhaṃ madhunā sametaṃ dadīta pathyaṃ dadhibhaktakaṃ ca // VRrs_16.48
// 
 hiṃgulasthitamaheśvarabījaṃ pātayantravidhinā haraṇīyam / 
 gaṃdhaṭaṃkaṇamṛtābhrakatulyaṃ kokilākṣam atha cāyasakhalle // VRrs_16.49
// 
 mardanīyam abhidhāraṇayukte dhūmahīnadahanopari saṃsthe / 
 yāvadeṣa jalaśoṣaṇadakṣo jīrakārdrakayutena sa vallaḥ // VRrs_16.50 // 
 saṃgrahajvaram atisrutigulmān arśasāṃ ca vinihanti samūham / 
 vāsudevakathito rasarājaś caṇḍasaṃgrahagadaikakapāṭaḥ // VRrs_16.51 // 
 laghusiddhābhrakarasaḥ 
 samāṃśaṃ rasagaṃdhābhradaradaṃ ca viśodhitam / 
 lohakhalle vinikṣipya gavyājyena samanvitam // VRrs_16.52 // 
 droṇīcullyāṃ nyasetkhallaṃ sāṅgārāyāṃ prayatnataḥ / 
 mardakenāpi lauhena mardayeddivasadvayam // VRrs_16.53 // 
 iti siddho raseṃdro+ayaṃ laghusiddhābhrako mataḥ / 
 vallatulyo raso jīravāriṇā sahitaḥ prage // VRrs_16.54 // 
 pīto harati vegena grahaṇīmatidurdharām / 
 atisāraṃ mahāghoraṃ sātisāraṃ jvaraṃ tathā // VRrs_16.55 // 
 pācano dīpano hṛdyo gātralāghavakārakaḥ / 
 nāgārjunena kathitaḥ sadyaḥ pratyayakārakaḥ // VRrs_16.56 // 
 sarvarogarasaḥ 
 rasaṃ palamitaṃ tulyaṃ śuddhanāgena saṃyutam / 
 drāvayitvāyase pātre sataile nikṣipetkṣitau // VRrs_16.57 // 
 tato drute vinikṣipya gaṃdhake tad viloḍya ca / 
 punarāyasapātre tatkṣiptvā pradrāvya nikṣipet // VRrs_16.58 // 
 tattulyaṃ jārayettālaṃ punaḥ saṃcūrṇya pūrvavat / 
 tattulyāṃ jārayetsamyakkunaṭīṃ pariśodhitām // VRrs_16.59 // 
 tattulyaṃ cūrṇite tasminkṣipennāgaṃ nirutthakam / 
 tāvadeva mṛtaṃ tāpyaṃ sarvamanyacca tatsamam // VRrs_16.60 // 
 tīkṣṇāyaḥ kharparaṃ vyoma hiṃgulaṃ ca śilājatu / 
 pṛthakkarṣāṃśamānena ṣaṭkolaṃ kaṭphalaṃ miśīm // VRrs_16.61 // 
 dīpyakaṃ ca caturjātaṃ reṇukośīravellakam / 
 tuṃbaruṃ bhārṅgikāṃ rāsnāṃ kaṅkolaṃ corapuṣkaram // VRrs_16.62 // 
 riṅgiṇīṃ ciratiktaṃ ca bījānyunmattakasya ca / 
 paladvayaṃ ca lāṃgalyāḥ sarveṣāṃ dvādaśāṃśakam // VRrs_16.63 // 
 vatsanābhaṃ sitaṃ bhūri vinikṣipya tataḥ param / 
 triphalānāṃ daśāṅghrīṇāṃ kaṣāyeṇa tataḥ param // VRrs_16.64 // 
 jayantyārdrakavāsānāṃ mārkavasya rasaistathā / 
 bhāvayitvā ca kartavyā vaṭakāścaṇakopamāḥ // VRrs_16.65 // 
 ekaikā vaṭikā sevyā kuryāttīvratarāṃ kṣudhām / 
 viṣūcīmaratiṃ hikkāṃ sevyaṃ svādu ca śītalam // VRrs_16.66 // 
 sāmāṃ ca grahaṇīṃ sadāṅgatudanaṃ śoṣotkaṭaṃ pāṇḍutām ārtiṃ
vātakaphatridoṣajanitāṃ śūlaṃ ca gulmāmayam / 
 hikkādhmānaviṣūcikāṃ ca kasanaṃ śvāsārśasāṃ vidradhiṃ sarvāropyavaṭī
kṣaṇādvijayate rogāṃstathānyānapi // VRrs_16.67 // 
 grahaṇīgajakesarīrasaḥ 
 rasagaṃdhakayoḥ kṛtvā kajjalīṃ tulyabhāgayoḥ / 
 drāvayitvāyase pātre rasatulyaṃ vinikṣipet // VRrs_16.68 // 
 carācarabhavaṃ bhasma tatra mākṣikasaṃbhavam / 
 gaṃdhapāṣāṇasahitaṃ pātre lohamaye kṣipet // VRrs_16.69 // 
 tatkāṣṭhena viloḍyātha nikṣipetkadalīdale / 
 tata ācchādya saṃcūrṇya nidhāyāyasabhājane // VRrs_16.70 // 
 akṣamātraṃ kṣipedbhasma tatra mākṣikasambhavam / 
 samyaṅniścandratāṃ nītaṃ vyomabhasma palonmitam // VRrs_16.71 // 
 viṣaṃ viṣāṃ ca gandhārīṃ mocasāraṃ sajīrakam / 
 sarvaṃ samāṃśikaṃ kṛtvā rase cārdhāṃśikaṃ kṣipet // VRrs_16.72 // 
 sarvametanmardayitvā bhāvayedatiyatnataḥ / 
 jayaṃtyā ca mahārāṣṭryā gañjākinyāśvagandhayā // VRrs_16.73 // 
 pañcakolakaṣāyaiśca kuryāccūrṇaṃ tataḥ param / 
 itthaṃ siddho rasaḥ so+ayaṃ grahaṇīgajakesarī // VRrs_16.74 // 
 nāmato nandinā proktaḥ karmataśca sudhānidhiḥ / 
 vallena pramitaścāyaṃ rasaḥ śuṇṭhyā ghṛtāktayā // VRrs_16.75 // 
 sevito grahaṇīṃ hanti satsaṅga iva vigraham / 
 pathyamatra pradātavyaṃ svalpājyaṃ dadhitakrayuk // VRrs_16.76 // 
 hitaṃ mitaṃ ca viśadaṃ laghu grāhi rucipradam / 
 pācano dīpano+atyarthamāmaghno rucikārakaḥ // VRrs_16.77 // 
 tattadauṣadhayogena sarvātīsāranāśanaḥ / 
 badhnannapi malaṃ śīghraṃ nādhmānaṃ kurute nṛṇām // VRrs_16.78 // 
 śīghraprabhāvarasaḥ 
 pāradaṃ gandhakaṃ vyoma tīkṣṇaṃ tālaṃ manaḥśilā / 
 sauvīramañjanaṃ śuddhaṃ vimalaṃ ca samāṃśakam // VRrs_16.79 // 
 ebhiḥ kajjalikāṃ kṛtvā svalpatailena bharjayet / 
 granthikaṃ jīrakaṃ citraṃ dīpyakaṃ mustakaṃ viṣam // VRrs_16.80 // 
 bālāmraṃ bālabilvaṃ ca mocasāraṃ samāṃśakam / 
 vicūrṇya pūrvavatkalkaṃ tadardhena vinikṣipet // VRrs_16.81 // 
 punarvimardayed yatnādekarūpaṃ bhavedyathā / 
 bhāvayetsaptavārāṇi pañcakolakaṣāyataḥ // VRrs_16.82 // 
 aralutvagrasenāpi daśavārāṇi bhāvayet / 
 proktena kramayogena raso niṣpadyate hyayam // VRrs_16.83 // 
 jagdho viśvaghanāmbunā sa hi rasaḥ śīghraprabhāvābhidho niṣkārdhapramito
mahāgrahaṇikāroge+atisārāmaye / 
 ādhmāne grahaṇībhave rucihate vāte ca mandānale mukte cāpi male
punaścalamalāśaṅkāsu hikkāsu ca // VRrs_16.84 // 
 poṭalīrasaḥ 
 kapardatulyaṃ rasagandhakalkaṃ lohaṃ mṛtaṃ ṭaṅkaṇakaṃ ca tulyam / 
 jayārasenaikadinaṃ vimardya cūrṇena sampiṣya puṭettu bhāṇḍe // VRrs_16.85
// 
 dadīta tāṃ poṭalikāṃ ca doṣatrayapradhānagrahaṇīnivṛttyai // VRrs_16.86
// 
 vahnijvālāvaṭīrasaḥ 
 naṣṭapiṣṭau caturmāṣamekaikaṃ rasagaṃdhakau / 
 abhrakaṃ māṣamānaṃ ca mātuluṃgāmlamarditam // VRrs_16.87 // 
 śodhitaṃ saptadhā caiva dvimāṣaṃ tryūṣaṇaṃ pṛthak / 
 triśūlī bhṛṃgacāṅgerī sātalā tīkṣṇaparṇikā // VRrs_16.88 // 
 śvetāparājitā kanyā matsyākṣī grīṣmasundarā / 
 kariṇī karṇamoṭī ca rudaṃtī citrakārdrakāt // VRrs_16.89 // 
 dhustūrakākamācībhyāṃ musalyāśca pṛthagrasaiḥ / 
 marditaṃ dvipalaiḥ kuryādvaṭikā māṣasaṃmitā // VRrs_16.90 // 
 grahaṇyāṃ parṇakhaṇḍena vyoṣayuktā niṣevitā / 
 aruciṃ rājayakṣmāṇaṃ mandāgniṃ sūtikāgadān / 
 śamayedvaṭikā nāmnā vahnijvāleti gīyate // VRrs_16.91 // 
 vajradhararasaḥ 
 rasagaṃdhakatāmrābhraṃ kṣārāṃstrīnvaruṇo vṛṣam / 
 apāmārgasya ca kṣāraṃ lavaṇaṃ dvidvimāṣakam // VRrs_16.92 // 
 cāṅgeryā hastiśuṃḍyāśca rasaiḥ piṣṭaṃ pacetpuṭe / 
 bhakṣayitvā tato guñjāṃ grahaṇyāṃ kāṃjikaṃ pibet // VRrs_16.93 // 
 paktiśūle ca kāse ca mandāgnāv ārdrakadravam / 
 amlapitte ca dhāroṣṇaṃ kṣīraṃ vajradharo hyayam // VRrs_16.94 // 
 grahaṇīkapāṭarasaḥ 
 raseṃdragandhātiviṣābhayābhraṃ kṣāradvayaṃ mocaraso vacā ca / 
 jayā ca jaṃbīrarasena piṣṭaṃ piṇḍīkṛtaṃ syādgrahaṇīkapāṭaḥ // VRrs_16.95
// 
 tasyārdhamāṣaṃ madhunā prabhāte śambukabhasmājyamadhūni lihyāt / 
 sakṣīriṇījīrakamāṇimanthatīkṣṇāni cādau dadhibhojanaṃ ca // VRrs_16.96 // 
 sauvarcalādicūrṇam 
 sauvarcalaṃ jīrakayugmadhānyajayāyavānī kaṇanāgaraṃ ca / 
 kapitthasāreṇa samaṃ pragṛhya dadīta cūrṇaṃ niśi tīvrapittaiḥ // VRrs_16.97
// 
 gadyāṇamātraṃ madhukhaṇḍayuktaṃ takreṇa yuktaṃ tvarucipraśāntyai / 
 vātapradhāne ca kaphapradhāne rātrau kaṣāyaṃ kuṭajasya dadyāt // VRrs_16.98
// 
 mustādicūrṇam 
 mustāvatsakapāṭhāgnivyoṣaprativiṣāviṣam / 
 dhātakīmocaniryāsaścūtāsthigrahaṇīharam // VRrs_16.99 // 
 vahniśuṃṭhībiḍaṃ bilvaṃ lavaṇaṃ peṣayetsamam / 
 pibeduṣṇāṃbhasā cānu vātotthāṃ grahaṇīṃ jayet // VRrs_16.100 // 
 dagdhaśaṃbūkasiṃdhūtthaṃ tulyaṃ kṣaudreṇa lehayet / 
 niṣkaikaikaṃ nihantyāśu grahaṇīrogam utkaṭam // VRrs_16.101 // 
 kṛśānvajājīdvayamākṣikeṇa kaṭutrayeṇāpi yutaṃ tvanuṣṇam / 
 cāṅgerikājīrakayugmadhānyaṃ dugdhenduśākāya dadīta dadhnā // VRrs_16.102
// 
 ajīrṇam 
 vireko jaṭhare śūlaṃ vamanaṃ ca muhurmuhuḥ / 
 hastapādādisaṃkocaḥ sarvājīrṇasya lakṣaṇam // VRrs_16.103 // 
 ajīrṇakaṇṭakarasaḥ 
 śuddhasūtaṃ viṣaṃ gandhaṃ samaṃ sarvavicūrṇitam / 
 maricaṃ sarvatulyāṃśaṃ kaṃṭakāryā phaladravaiḥ // VRrs_16.104 // 
 mardayed bhāvayet sarvam ekaviṃśativārakam / 
 vaṭīṃ guñjātrayīṃ khādetsarvājīrṇapraśāntaye // VRrs_16.105 // 
 ajīrṇakaṇṭakaḥ so+ayaṃ raso hanti viṣūcikām / 
 vāriṇā tilaparṇyutthamūlaṃ piṣṭvā pibedanu // VRrs_16.106 // 
 vidhvaṃsarasaḥ 
 vimardya gandhopalaṭaṃkaṇena saṃbhāvya vārānatha saptajātyāḥ / 
 toyaiḥ phalānāmatha siddhasūto vidhvaṃsanāmā śamano viṣūcyāḥ // VRrs_16.107
// 
 amuṣya guñjā nava dāpanīyā hantuṃ viṣūcīṃ sitayā sametāḥ / 
 takraudanaṃ syādiha bhojanāya pathyaṃ ca śākaṃ kila vāstukasya // VRrs_16.108
// 
 viṣūcīvijayarasaḥ 
 rasagaṃdhaṭaṃkabhasitaṃ samāṃśakaṃ parimardya jātiphalasaptabhāvitam / 
 sitayopayujya navaraktikonmitaṃ mathitānnabhugvijayate viṣūcikām //
VRrs_16.109 // 
 agnikumārarasaḥ 
 haṃsapādīrasaiḥ siddhaṃ rasagaṃdhakayoḥ palam / 
 kolaṃ ca viṣacūrṇasya vālukāyaṃtrapācitam // VRrs_16.110 // 
 śāṇaṃ viṣasyārdhapalaṃ maricasya vimiśrayet / 
 dīpano+agnikumāro+ayaṃ grahaṇyāṃ ca viśeṣataḥ // VRrs_16.111 // 
 savātaśleṣmajānrogānkṣaṇād evāpakarṣati / 
 sannipātajvaraśvāsakṣayakāsāṃśca nāśayet // VRrs_16.112 // 
 vaḍabāgnirasaḥ 
 ṭaṃkaṇaṃ maricaṃ tutthaṃ pṛthak karṣatrayaṃ bhavet / 
 sundaraṃ dvādaśaṃ niṣkaṃ triṃśanniṣkam ayomalam // VRrs_16.113 // 
 cūrṇānyetāni saṃyojya sthāpayecchuddhabhājane / 
 śuddhadeho narastasya pānaṃ yadbhojanottaram // VRrs_16.114 // 
 adyātpathyaṃ tataḥ svalpaṃ tatastāṃbūlabhāgbhavet / 
 udarāgnirnarasyāsya vaḍavāgnisamo bhavet / 
 bahunātra kimuktena rasāyanamayaṃ nṛṇām // VRrs_16.115 // 
 kāntaṃ padmarase ghṛṣṭaṃ puṭapakvaṃ varārase / 
 mārkavasvarase ghṛṣṭaṃ saptakṛtvas tvayomalam // VRrs_16.116 // 
 śuddhau sūtabalī carācararajaḥ karṣāṃśataḥ kajjalīm kṛtvā gopayasā vimardya
divasaṃ ruddhvā ca mūṣodare / 
 siddhaṃ kumbhapuṭe svataśca śiśirā piṣṭā karaṇḍe sthitā syād
vaiśvānarapoṭalīti kathitā tīvrāgnidīptipradā // VRrs_16.117 // 
 ekonaviṃśateścūrṇairmaricānāṃ ghṛtānvitaiḥ / 
 deyeyaṃ vallamānena vayobalam avekṣyatām // VRrs_16.118 // 
 giled galaviśuddhyarthaṃ dadhibhaktamanuttamam / 
 kavalatrayamānena durgandhodgāraśāntaye // VRrs_16.119 // 
 madhyaṃdine tato bhojyaṃ ghṛtatakropadaṃśayuk / 
 rātrau ca payasā sārdhaṃ yadvā rogānusārataḥ // VRrs_16.120 // 
 vidāhi dvidalaṃ bhūrilavaṇaṃ tailapācitam / 
 bilvaṃ ca kāravellaṃ ca vṛṃtākaṃ kāṃjikaṃ tyajet // VRrs_16.121 // 
 iyaṃ hi poṭalī proktā siṅghaṇena mahībhṛtā / 
 maṃdāgniprabhavāśeṣarogasaṃghātaghātinī // VRrs_16.122 // 
 siṃghaṇasya vinirdiṣṭā bhairavānaṃdayoginā / 
 lokanāthoktapoṭalyā upacārā iha smṛtāḥ / 
 poṭalyo dīpanāḥ snigdhā maṃdāgnau nitarāṃ hitāḥ // VRrs_16.123 // 
 pītavarṇā gurusnigdhā pṛṣṭhato granthilāmalā / 
 carācareti sā proktā varāṭī naṃdinā khalu // VRrs_16.124 // 
 sārdhaniṣkamitā śreṣṭhā madhyamā niṣkamānikā / 
 pādonaniṣkamānā ca kaniṣṭhātra varāṭikā // VRrs_16.125 // 
 niṣphalāśca tato nyūnāḥ puṃvarāṭāśca pittalāḥ / 
 dattvā dattvā guṇānbhūyo vikārānkurvate hi te // VRrs_16.126 // 
 vaḍavāmukhī guṭī 
 śulbāyoghanabhasmavellahalinīvyoṣāmbunimbacchadaiḥ saṃyuktaiśca haridrayā
samalavaiḥ sārdhaṃ saśubhrāmṛtaiḥ / 
 bhṛṅgāmbhoviṣatindukārdrakarasaiḥ sampiṣya guṃjāmitā saṃśuṣkā vaḍavāmukhīti
guṭikā nāmnoditā tārayā // VRrs_16.127 // 
 kṣipraṃ kṣutparibodhinī khalu matā sarvāmayadhvaṃsinī śleṣmavyādhividhūnanī
kasanahṛcchvāsāpahā śūlanut kṣudvaiṣamyaharā ca gulmaśamanī mūlārtimūlaṃkaṣā
śophavyādhiharātra kiṃ bahugirā sarvāmayotsādinī // VRrs_16.128 // 
 kravyādarasaḥ 
 dvipalaṃ gandhakaṃ śuddhaṃ drāvayitvā vinikṣipet / 
 pāradaṃ palamānena mṛtaśulvāyasaṃ punaḥ // VRrs_16.129 // 
 tolamānena saṃkṣipya pañcāṅguladale kṣipet / 
 tato vicūrṇya yatnena nikṣipyāyasabhājane // VRrs_16.130 // 
 cullyāṃ niveśya yatnena jvālayenmṛduvahninā / 
 pātramātraṃ hi jaṃbīrarasaṃ samyagvijārayet // VRrs_16.131 // 
 saṃcūrṇya pañcakolotthaiḥ kaṣāyaiḥ sāmlavetasaiḥ / 
 bhāvanāḥ khalu kartavyāḥ pañcāśatpramitāstataḥ // VRrs_16.132 // 
 bhṛṣṭaṭaṃkaṇacūrṇena tulyena saha melayet / 
 tadardhaṃ kṛṣṇalavaṇaṃ sarvatulyaṃ marīcakam // VRrs_16.133 // 
 saptadhā bhāvayetpaścāccaṇakakṣāravāriṇā / 
 tataḥ saṃśoṣya sampiṣya kūpikājaṭhare kṣipet // VRrs_16.134 // 
 atyarthaṃ gurumāṃsāni gurubhojyānyanekaśaḥ / 
 bhuktvā ca kaṃṭhaparyantaṃ caturvallamitaṃ rasam // VRrs_16.135 // 
 paṭvamlatakrasahitaṃ pibettadanupānataḥ / 
 kṣipraṃ tajjīryate bhuktaṃ jāyate dīpanaṃ punaḥ // VRrs_16.136 // 
 rasaḥ kravyādanāmāyaṃ prokto manthānabhairavaiḥ / 
 siṃghaṇakṣoṇipālasya bhūrimāṃsapriyasya ca / 
 diṣṭo grāmaṃ samāsādya bhairavānandayoginā // VRrs_16.137 // 
 kuryāddīpanamuddhataṃ ca pacanaṃ duṣṭāmasaṃśoṣaṇaṃ tundasthaulyanibarhaṇaṃ
garaharaṃ mūlārtiśūlāpaham / 
 gulmaplīhavināśanaṃ grahaṇikāvidhvaṃsanaṃ sraṃsanaṃ
vātagranthimahodarāpaharaṇaṃ kravyādanāmā rasaḥ // VRrs_16.138 // 
 rājaśekharavaṭī 
 bhāgo mṛtarasasyaiko vatsanābhāṃśakadvayam / 
 rasatulyaṃ śivācūrṇaṃ gandhakaṃ tryūṣaṇaṃ tathā // VRrs_16.139 // 
 vicūrṇyātiprayatnena bhāvayetsaptavāsaram / 
 tāmbūlapatratoyena svarṇadhustūrajadravaiḥ / 
 piṣṭvā caṇamitāḥ kuryācchāyāśuṣkāstu golikāḥ // VRrs_16.140 // 
 uṣṇāṃbhoyutarājaśekharavaṭī mandāgninirṇāśinī nānākāramahājvarārtiśamanī
niḥśeṣamūlāpahā / 
 pāṇḍuvyādhimahodarārtiśamanī śūlāntakṛt pācinī śophaghnī pavanārtināśanapaṭuḥ
śleṣmāmayadhvaṃsinī // VRrs_16.141 // 
 agnikumārarasaḥ 
 śuddhaṃ sūtaṃ viṣaṃ gaṃdhaṃ dvikṣāraṃ paṭupañcakam / 
 daśakaṃ tulyāṃśaṃ bharjitā vijayā navā // VRrs_16.142 // 
 daśānāṃ tulyabhāgā ca tasyārdhaṃ śigrumūlakam / 
 tatsarvaṃ vijayādrāvaiḥ śigrucitrakabhṛṃgajaiḥ // VRrs_16.143 // 
 drāvair dinatrayaṃ mardyaṃ ruddhvā bhāṇḍe pacellaghu / 
 dīpāgninā tu yāmaikaṃ śuṣkaṃ yāvatsamuddharet // VRrs_16.144 // 
 saptadhā cārdrakadrāvairbhāvayeccūrṇayedbhiṣak / 
 dīpako+agnikumāro+ayaṃ niṣkaikaṃ madhunā lihet / 
 pratikarṣaṃ guḍaṃ śuṃṭhī hyanupānaṃ ca dīpanam // VRrs_16.145 // 
 amṛtavaṭī 
 kuṣṭhagaṃdhaviṣavyomatriphalāpāradaiḥ samaiḥ / 
 mṛgāmbumarditair mudgamānāmṛtavaṭī śubhā / 
 ajīrṇaśleṣmavātaghnī dīpanī rucivardhinī // VRrs_16.146 // 
 rākṣasanāmā rasaḥ 
 tāmraṃ pāradagaṃdhakau trikaṭukaṃ tīkṣṇaṃ ca sauvarcalaṃ khalle mardya dṛḍhaṃ
vidhāya sikatākumbhe+aṣṭayāmaṃ tataḥ / 
 svinnaṃ tasya ca raktaśākinibhavaṃ kṣāraṃ samaṃ melayet sarvaṃ
bhāvitamātuluṃgajarasairnāmnā raso rākṣasaḥ // VRrs_16.147 // 
 mandāgnau satataṃ dadīta munaye prātaḥ purā śaṃkaraḥ sakhya asmai cyavanāya
maṃdahutabhugvaryāya naṣṭaujase / 
 tenādāya samastalokagurave sūryāya tasmai namo martyānāmapi cāsya dānasamaye
guṃjāṣṭakaṃ varjayet // VRrs_16.148 // 
 jīvanāmā rasaḥ 
 rasagaṃdhau sindhukaṇāṭaṅkaṇam abhayāgnihiyāvalīkatakaphalam / 
 kramaśa uttaraṃ ca vicūrṇitayā bṛhatīrasasaṃyutabhāvanayā // VRrs_16.149
// 
 ārdrakahiṃgupunarnavapūticchinnarasaiḥ kramaśastu bhāvanayā / 
 tatra kalāṃśaviśaṃ ca vimiśraṃ tadrasamānaṃ mānavidhayā // VRrs_16.150 // 
 sarvamajīrṇaṃ kaphamārutapāṇḍuśophahalīmakakāmalāśūlam / 
 nāśayate hyudarāgnikaro+ayaṃ dīpanajīvananāmarasendraḥ // VRrs_16.151 // 
 vaḍavānalarasaḥ 
 śulbaṃ tālakagandhakau jalanidheḥ pheno +agnigarbhāśayaḥ kāntāyo lavaṇāni
hemapavayo nīlāṃjanaṃ tutthakam / 
 bhāgo dvādaśako rasasya tu dinaṃ vallyaṃbughṛṣṭaṃ śanaiḥ siddho+ayaṃ
vaḍavānalo gajapuṭe rogānaśeṣāñjayet // VRrs_16.152 // 
 agnijananī vaṭī 
 kaṇanāgaragandhakapāradakaṃ garalaṃ maricaṃ samabhāgayutam / 
 lakucasya rasaiścaṇakapramitā guṭikā janayatyacirādanalam // VRrs_16.153
// 
 sarvarogāntakā vaṭī 
 śuddhasūtaṃ viṣaṃ gaṃdham ajamodaṃ phalatrayam / 
 sarjīkṣāraṃ yavakṣāraṃ vahnisaindhavajīrakam // VRrs_16.154 // 
 sauvarcalaṃ viḍaṅgāni sāmudraṃ tryūṣaṇaṃ samam / 
 viṣamuṣṭiḥ sarvatulyā jaṃbīrāmlena marditam // VRrs_16.155 // 
 maricābhāṃ vaṭīṃ khādedvahnimāṃdyapraśāṃtaye / 
 pathyā śuṇṭhī guḍaṃ cānu palārdhaṃ bhakṣayetsadā //  
 agnimāṃdye vaṭī khyātā sarvarogakulāntakā // VRrs_16.156 // 
 sāmānyopāyaḥ 
 mṛtaṃ tāmraṃ kaṇātulyaṃ cūrṇaṃ kṣaudravimiśritam / 
 niṣkārdhaṃ bhakṣayennityaṃ naṣṭavahnipradīptaye // VRrs_16.157 // 
 ārdrakasvarasaḥ kṣaudraṃ palamātraṃ pibedanu / 
 yatheṣṭaṃ ghṛtamāṃsāśī śakto bhavati pāvakaḥ // VRrs_16.158 // 
 
 
 
Parts of Adhyāya 17 (input by Oliver Hellwig)
 
 atha mūtrakṛcchrāśmaryādicikitsanam 
 kaṭau kukṣipradeśe ca śūlaṃ prathamato bhavet / 
 paścādrodho jvalanmūtram aśmarīrogalakṣaṇam // VRrs_17.1 // 
 pāṣāṇabhedīrasaḥ 
 rasaṃ dviguṇagaṃdhena mardayitvā prayatnataḥ / 
 vasuḥ punarnavā vāsā śvetā grāhyā prayatnataḥ // VRrs_17.2 // 
 taddravairbhāvayedenaṃ pratyekaṃ tu dinatrayam / 
 pakvaṃ mūṣāgataṃ śuṣkaṃ svedayejjalayantrataḥ // VRrs_17.3 // 
 pāṣāṇabhedī nāmāyaṃ niyuñjītāsya vallayuk / 
 gopālakarkaṭīdugdhaṃ bhūmyāmalakamūlikā / 
 kulatthakvāthatoyena piṣṭvā tadanupāyayet // VRrs_17.4 // 
 vv.17.5-8 to be added 
 dvitīyaḥ pāṣāṇabhedīrasaḥ 
 rasena sitavarṣābhvā rasaṃ dviguṇagaṃdhakam / 
 ghṛṣṭaṃ pacecca mūṣāyāṃ dvau māṣau tasya bhakṣayet // VRrs_17.9 // 
 pātālakarkaṭīmūlaṃ kulatthodaiḥ pibedanu / 
 gokaṇṭakasadābhadrāmūlakvāthaṃ pibenniśi / 
 ayaṃ pāṣāṇabhinnāmnā rasaḥ pāṣāṇabhedakaḥ // VRrs_17.10 // 
 gokṣurabījasamutthaṃ cūrṇamavikṣīrasaṃyuktam / 
 rasavaramiśraṃ pibataścūrṇībhūtvāśmarī patati // VRrs_17.11 // 
 trivikramarasaḥ 
 mṛtatāmramajākṣīraiḥ pācyaṃ tulyaṃ gate drave / 
 tattāmraṃ śuddhasūtaṃ ca gaṃdhakaṃ ca samaṃ samam // VRrs_17.12 // 
 nirguṇḍyutthadravairmardyaṃ dinaṃ tadgolam andhrayet / 
 yāmaikaṃ vālukāyaṃtre pācyaṃ yojyaṃ dviguñjakam // VRrs_17.13 // 
 bījapūrasya mūlaṃ tu sajalaṃ cānupāyayet / 
 rasastrivikramo nāmnā māsaikenāśmarīpraṇut // VRrs_17.14 // 
 ānandabhairavīvaṭī 
 tilāpāmārgakāṇḍaṃ ca kāravellyā yavasya ca / 
 palāśakāṣṭhasaṃyuktaṃ sarvaṃ tulyaṃ dahetpuṭe // VRrs_17.15 // 
 tanniṣkaikamajāmūtrairvaṭīṃ cānandabhairavīm / 
 pāyayedaśmarīṃ hanti saptāhānnātra saṃśayaḥ // VRrs_17.16 // 
 sāmānyopāyaḥ 
 pāṇḍuraṃ phalikāmūlaṃ jalenaivāśmarīharam // VRrs_17.17 // 
 madhunā ca yavakṣāraṃ līḍhaṃ syād aśmarīharam // VRrs_17.18 // 
 laghulokeśvararasaḥ 
 mṛtasūtasya bhāgaikaṃ catvāraḥ śuddhagandhakāt / 
 piṣṭvā varāṭakaṃ tena rasapādaṃ ca ṭaṃkaṇam // VRrs_17.19 // 
 kṣīraiḥ piṣṭvā mukhaṃ ruddhvā varāṭāṃścāndhrayetpuṭet / 
 svāṃgaśītaṃ vicūrṇyātha laghulokeśvaro rasaḥ // VRrs_17.20 // 
 caturguṃjārasaścāyaṃ maricaikonaviṃśatiḥ / 
 jātimūlapalaikaṃ tu ajākṣīreṇa peṣayet / 
 śarkarābhāvitaṃ cānu pītvā kṛcchraharaṃ param // VRrs_17.21 // 
 vv.17.22-24 to be added 
 haridrāguḍakarṣaikaṃ cāranālena vā pibet // VRrs_17.25 // 
 vandhyākarkoṭakīkandaṃ bhakṣya kṣaudraṃ sitāyutam / 
 aśmarīṃ hanti no citraṃ karṣamātraṃ śivoditam // VRrs_17.26 // 
 prameha 
 śoṣastāpo+aṅgakārśyaṃ ca bahumūtratvam eva ca / 
 asvāsthyaṃ sarvagātreṣu mūtramehasya lakṣaṇam // VRrs_17.27 // 
 vv.17.28-29 to be added 
 guḍamārkaṇḍī 
 mārkaṇḍīcūrṇamādāya saguḍaṃ khādayenniśi // VRrs_17.30 // 
 vv.17.31-21.194 to be added 
 
 
 
Adhyāya 17
 
atha mūtrakṛcchrāśmaryyādicikitsanam ।-\-
 
 athāśmaronidānam /-\- 
 kaṭau kukṣipradeśe ca śūlaṃ prathamato bhavet / 
 paścādrodho jvalanmūtramaśmarīrogalakṣaṇam // VRs_17.1 // 
 athāśmarīmūtrakṛcchracikitsā /-\- 
 atha pāṣāṇabhedī rasaḥ /-\- 
 ramaṃ dviguṇagandhena mardayitvā prayatnataḥ / 
 vasuḥ punarnavā vāsā śvetā grāhyā prayatnataḥ // VRs_17.2 // 
 
 taddravairbhāvayedenaṃ pratyekantu dinatrayam / 
 pakvaṃ mūṣāgataṃ śuṣkaṃ svedayejjalayantrataḥ // VRs_17.3 // 
 pāṣāṇabhedī nāmāyaṃ niyuñjītāsya vallayuk / 
 gopālakarkaṭīdugdhaṃ bhūmyāmalakamūlikā // 
 kulatthakvāthatoyena piṣṭvā tadanupāyayet // VRs_17.4 // 
 atha gokṣuraprayogaḥ /-\- 
 gokṣurasya kaṣāyañca saghṛtaṃ pāyayenniśi // VRs_17.5 // 
 atha pāṇḍurādiyogaḥ /-\- 
 pāṇḍuraphalamūlañca bhūmyāmalakamūlikā / 
 vaṃśasya peṭakāryyāśca mūlaṃ piṣṭvā jalaṃ pivet // VRs_17.6 // 
 atha śuklapiṇyākādiyogaḥ /-\- 
 śuklapiṇyākapicchillī-cūrṇamuṣṇena vāriṇā / 
 piban vimucyate rogānmūtrakṛcchrāt sudāruṇāt // VRs_17.7 // 
 atha mūtrakvacchrāntako rasaḥ /-\- 
 śatāvarīrase piṣṭā tutthasūtārkapiṣṭikā / 
 pācitā kaṭutailena mūtrakṛcchre praśasyate // VRs_17.8 // 
 
 atha dvitīyapāṣāṇabhedī rasaḥ /-\- 
 rasena sitavarṣābhvā rasaṃ dviguṇagandhakam / 
 ghṛṣṭaṃ pacecca mūṣāyāṃ dvau māṣau tasya bhakṣayet // VRs_17.9 // 
 pātālakarkaṭīmūlaṃ kulatthodaiḥ pibedanu / 
 gokaṇṭakasadābhadrā-mūlakvāthaṃ pibenniśi // 
 ayaṃ pāṣāṇabhinnāmnā rasaḥ pāṣāṇabhedakaḥ // VRs_17.10 // 
 atha gokṣurādicūrṇam /-\- 
 gokṣuravījasamutthaṃ cūrṇamavikṣīrasamāyuktam / 
 rasavaramiśraṃ pibataścūrṇībhūtvā'śmarī patati // VRs_17.11 // 
 atha trivikramaḥ /-\- 
 mṛtatāmramajākṣīraiḥ pācyaṃ tulyaṃ gate drave / 
 tattāmraṃ śuddhasūtañca gandhakañca samaṃ samam // VRs_17.12 // 
 nirguṇḍyutthadravairmardyaṃ dinaṃ tadgolamandhrayet / 
 yāmaikaṃ bālukāyantre pācyaṃ yojyaṃ dviguñjakam // VRs_17.13 // 
 
 vījapūrasya mūlantu sajalañcānupāyayet / 
 rasastrivikramo nāmnā māsaikenāśmarīpraṇut // VRs_17.14 // 
 athānandabhairavī vaṭī /-\- 
 tilāpāmārgakāṇḍañca kāravellyā yavasya ca / 
 palāśakāṣṭhasaṃyuktaṃ sarvaṃ tulyaṃ dahet puṭe // VRs_17.15 // 
 tanniṣkaikabhajāmūtrairvaṭīñcānandabhairavīm / 
 pāyayedaśmarīṃ hanti saptarātrānna saṃśayaḥ // VRs_17.16 // 
 atha aśmarīharayogaḥ /-\- 
 pāṇḍuraṃ phalikāmūlaṃ jalenaivāśmarīharam // VRs_17.17 // 
 atha yavakṣāraprayogaḥ /-\- 
 madhunā ca yavakṣāraṃ lī.ḍhaṃ syādaśmarīharam // VRs_17.18 // 
 atha laghulokeśvaraḥ /-\- 
 mṛtasūtasya bhāgaikaṃ catvāraḥ śuddhagandhakāt / 
 piṣṭvā varāṭikāstena rasapādañca ṭaṅkaṇam // VRs_17.19 // 
 kṣīraiḥ piṣṭvā mukhaṃ ruddhvā tāsāṃ tāścāndhrayet puṭet / 
 svāṅgaśītaṃ vicūrṇyātha laghulokeśvaro rasaḥ // VRs_17.20 // 
 caturguñjā rasaścāyaṃ maricaikonaviṃśatiḥ / 
 jātīmūlapalaikantu ajākṣīreṇa peṣayet // 
 śarkarābhāvitañcānu pītvā kṛcchraharaṃ dhruvam // VRs_17.21 // 
 
 atha vidāryyādi kaṣāyaḥ /-\- 
 vidārīṃ gokṣuraṃ yaṣṭiṃ kaseruñca samaṃ pacet / 
 taṃ kaṣāyaṃ pibet kṣaudraṃ rasabhasmayutaṃ tathā // 
 mūtrakṛcchraharaṃ khyātaṃ saptāhāt pittasambhavam // VRs_17.22 // 
 atha kṣāraprayogaḥ /-\- 
 tilāpāmārgakadalī-palāśayavakāṇḍakān / 
 dagdhvā tadbhasma toyena vastrapūtañca kārayet // VRs_17.23 // 
 taṃ pacettoyaśoṣāntaṃ tataścūrṇaṃ dviguñjakam / 
 dāpayedavimūtreṇa śarkarākṛcchrahṛdbhavet // VRs_17.24 // 
 atha hāridraprayogaḥ /-\- 
 haridrāgu.ḍakarṣaikañcāranālena vā pibet // VRs_17.25 // 
 
 atha śaivayogaḥ /-\- 
 bandhyākarkoṭakīkandaṃ bhakṣyaṃ kṣaudrasitāyutam / 
 aśmarīṃ hanti no citraṃ karṣamātraṃ śivoditam // VRs_17.26 // 
 atha pramehanidānam /-\- 
 śoṣastāpo'ṅgakārśyañca bahumūtratvameva ca / 
 asvāsthyaṃ sarvagātreṣu mūtramehasya lakṣaṇam // VRs_17.27 // 
 atha pramehacikitsā /-\- 
 atha vaṅgeśvaro rasaḥ /-\- 
 rasasya bhasmanā tulyaṃ vaṅgabhasma samāharet / 
 madhunā lehayet prājño vātamehapraśāntaye // VRs_17.28 // 
 mudgāmalakayūṣeṇa pathyaṃ deyaṃ satakrakam / 
 tilapiṇḍīñca takreṇa paktvā dadyānna hiṅgukam // 
 ghṛtaṃ bahu na dadyācca tilatailena bhojayet // VRs_17.29 // 
 atha gu.ḍamārkaṇḍī /-\- 
 mārkaṇḍīcūrṇamādāya sagu.ḍaṃ khādayenniśi // VRs_17.30 // 
 
 atha tāmrayogaḥ /-\- 
 tāmreṇa turyyabhāgeṇa kurvīta rasapiṣṭikām / 
 gokṣurasya drave caiva nikṣipet saptakadvayam // VRs_17.31 // 
 nimbumadhye vinikṣipya svedayet kāñjike'hani / 
 nimbvantare vinikṣipya vaktre sandhārayenniśi // VRs_17.32 // 
 atha raktamehe vaṅgaprayogaḥ /-\- 
 raktamehe'pi bhasmaiva vaṅgasya madhunā caret // VRs_17.33 // 
 atha śuklamehe vaṅgaprayogaḥ /-\- 
 śuklamehapraśāntyarthaṃ haridrācūrṇasaṃyutam // VRs_17.34 // 
 atha madhumehe vaṅgaprayogaḥ /-\- 
 madhumehāpanuttyarthaṃ samālārjunacūrṇakam / 
 vaṅgabhasmasamāyuktaṃ khādayeccharkarānvitam // VRs_17.35 // 
 atha śālmalīprayogaḥ /-\- 
 śālmalīdrutimādāya pāyayenmadhunā saha // VRs_17.36 // 
 atha raktamehe bolabaddharasasya prayogopadeśaḥ /-\- 
 bolabaddhaṃ rasaṃ jagdhvā raktamehāhimucyate / 
 vījakasya kaṣāyañca pibedanu sabolakam // VRs_17.37 // 
 
 atha śleṣmātakakvāthaḥ /-\- 
 śleṣmātamūlajakvāthaṃ saghṛtaṃ niśi pāyayet // VRs_17.38 // 
 atha kuṣmāṇḍasvarasaprayogaḥ /-\- 
 kuṣmāṇḍasya rasaṃ vella-khaṇḍayuktantu pāyayet // VRs_17.39 // 
 atha strīṇāṃ raktasrāve tauvarayogaḥ /-\- 
 striyaṃ vā rudhirasrāvāmāmadugdhena pāyayet / 
 tuvarīmūlamudghṛṣṭaṃ samyak śarkarayā'nvitam // VRs_17.40 // 
 atha candraprabhā guṣṭikā /-\- 
 bolaṃ jātiphalaṃ madhūkayugalaṃ sāraṃ tathā khādiraṃ 
 karpūrāmalakī-saṭī-bahusutā-ghoṇṭāmlasāra-sthirāḥ / 
 kāsīsaṃ bhavavīja-dā.ḍima-sahā sarvaṃ samaṃ kalpitaṃ 
 pratyekaṃ dadhidugdhalāṅgulirasaistumbasya sudgasya ca // VRs_17.41 // 
 rasena bhāvitaṃ tasya guṭikā samprakalpitā / 
 jayeccandraprabhā nāma tīvrān mehādikān gadān // VRs_17.42 // 
 
 atha pramehagajasiṃhaḥ /-\- 
 cāṇḍālīrākṣasīpuṣpa-rasamadhvājyaṭaṅkaṇam / 
 rasaṃ samāṃśoparasaṃ samaṃ hemnā vimarditam // VRs_17.43 // 
 samāṃśaṃ pūtilohaṃ vā mūṣāyāṃ vipacet kramāt / 
 pramehagajasiṃho'yaṃ rasaḥ kṣaudrairdvimāṣakam // VRs_17.44 // 
 atha mahāvidyā guṭikā /-\- 
 marditaṃ kiṃśukarasaiḥ kāntanāgābhrapāradam / 
 kaṣāyaiḥ svinnanākulyā bālukāyantrapācitam // VRs_17.45 // 
 rājāvarttaśilādhātu-tāpyamaṇḍūramākṣikaiḥ / 
 tutthavaikrāntakāsīsaiḥ samaiḥ sarvairimaiḥ samam // VRs_17.46 // 
 ādhārī kṛṣṇamūlā tu kapitthaśrāvaṇī himam / 
 nārikelasya mūlānāṃ mustācandanasārayoḥ // VRs_17.47 // 
 
 kākajambūpasūnānāṃ rasaiḥ saha vimardayet / 
 guṭikāṃ bhakṣayettasya māṣadvitayasammitām // VRs_17.48 // 
 dhātrīrasañcānupibennākulīcūrṇamātrayā / 
 rātrau dhātrīraso deyo mahāvidyā pramehajit // VRs_17.49 // 
 atha bahubhābitapramehāriḥ /-\- 
 vīryyaṃ purārerbalimamlasaṃjñaṃ jambīranīreṇa vimardya bhasma / 
 rasārddhabhāgena dadīta śulvaṃ sarvaṃ tatī gopayasā vimardya // VRs_17.50 // 
 kharjaramatsyaṇḍikahaṃsapādī-drākṣeṇa sattvena gu.ḍūcikāyāḥ / 
 māṃsīśivākarkaṭarucyadantī-vījaistadīyaiḥ salilairvibhāvya // VRs_17.51 // 
 tato rasaḥ sidhyati vallamasya śuklapramehe sati śālmalīnām / 
 mūlāmbunā vā kusumāmbunā vā dadyāt payobhaktakamatra yojyam // VRs_17.52 // 
 kṣaudreṇa durnāmni tathā'śmarīṣu gavāṃ payobhirnikhilapramehe // VRs_17.53 // 
 
 atha umāśambhuḥ /-\- 
 rasābhrakau tutthasamānabhāgau jambīranīraistridinaṃ vimardya / 
 kurvīta mūṣāṃ kuhare niveśya vahnau tatastasya puṭāni sapta // VRs_17.54 // 
 vījāhvamuṣkākṣayugaiścatasraḥ syurbhāvanā dve kakubhā trivāram / 
 yaṣṭīsitāketakajīrarambhā-kharjūrikājātidalaiḥ pratisvam // VRs_17.55 // 
 evaṃ hi siddhasya rasasya vallo madhuprayuktaḥ sahasā śiśūnām / 
 santāpaśoṣau balahīnatāñca tṛṣāñca vāsāsalilaiḥ pramehān // VRs_17.56 // 
 nivarttayedvāsarasaptakena dugdhaudanaṃ syādiha bhojanāya / 
 nīreṇa bavvūlanavaprabālānniṣevya taiḥ śarkarayā samanvitaiḥ // VRs_17.57 // 
 sarvapramehān vinihanti datto dinatrayaṃ viṃśativatsarasya / 
 annaṃ sasarpiḥ sasitaṃ prayojyaṃ dināni sapta triguṇāni cātra // VRs_17.58 // 
 varāmadhubhyāṃ sahitasya yasya pañcādhikā vatsaraviṃśatiḥ syāt / 
 haiyaṅgavīnena gavāñca pathyaṃ triḥsaptasaṅkhyāni dināni kāryyam // VRs_17.59 // 
 prasvinnagodhūmarasena hanti sa triṃśadabdasya dinatrayeṇa / 
 annaṃ sasarpiḥ sagu.ḍaṃ hi deyaṃ madhvikṣukhaṇḍaistridinaṃ vidhātum // VRs_17.60 // 
 
 aṅgāni samyagvinidāghasaṅgha-gatāni khāni sphuṭanaṃ dadīta / 
 ciñcāgu.ḍābhyāṃ yutamannamasmin drākṣādinīreṇa vimiśritaḥ san // VRs_17.61 // 
 dinatrayaṃ laṅghanajaṃ viśoṣaṃ vināśayedgostanikāsitābhyām // VRs_17.62 // 
 pathyaṃ deyamumāśambhau vāsudevena nirmite / 
 ṣātuṃ jaganti kṛpayā mehadhvāntavivasvati // VRs_17.63 // 
 atha nāgasūtayogaḥ /-\- 
 nāgaṃ kapālamadhye kṣiptvā cāgniṃ viśodhayet kramaśaḥ / 
 ciñcākavacakṣāraṃ svalpaṃ svalpaṃ vikīryya kuntalena // VRs_17.64 // 
 māgaṃ pāradasīsaṃ ghṛṣṭvā ghṛṣṭvā vicūrṇitaṃ samyak / 
 tilamānamādimadhunā taravaṭavījena miśritaṃ kramaśaḥ // 
 mehagaṇārttivināśaṃ sapiṭakaṃ kuṣṭhamanilañca // VRs_17.65 // 
 
 atha kāntādigu.ḍikā /-\- 
 kāntābhramaṇḍūraharītakīnāṃ vicūrṇitānāṃ kramaśaḥ śarāṃśam / 
 rasena bhūtāṃśamatho daśāṃśaṃ dvātriṃśadaṣṭottaramuttamāyāḥ // VRs_17.66 // 
 ślakṣṇaṃ mṛditvā gu.ḍikāṃ vidhāya takreṇa pītaṃ talapoṭakasya / 
 vījañca teṣāṃ dviguṇaṃ prakalpya mehāmayānāśu jayet pramehī // VRs_17.67 // 
 atha kāsīsādimodakam /-\- 
 kāsīsaṃ kṛṣṇanāgaṃ kṣitidhararudhiraṃ nīlamabhraṃ sukāntaṃ 
 hemāṅgaṃ bhūmisāraṃ salilaripudalaṃ mehatiṣyārivījam / 
 gorekhā cārimedaḥ kṣitiruhasahitaṃ śvetaguñjāṅghrivījaṃ 
 kāpitthāsṛgvimiśraṃ kṣitiphalasahitaṃ rohiṇī cākṣamiśram // VRs_17.68 // 
 sarvaṃ sampiṣya toye karivijayabhuvā modakānakṣamātrān 
 kuryyāttakreṇa deyaṃ kṣapayati nikhilaṃ mūtrarogaṃ trirātrāt / 
 
 saptāhāt kalpanāśaṃ tṛṣamatibahulāṃ hanti pakṣādvidhatte 
 māsāt sarvāṅgavṛddhiṃ munibhirabhihito mehināṃ guhyayogaḥ // VRs_17.69 // 
 atha bhīmaparākramaḥ /-\- 
 tulyābhyāṃ rasagandhābhyāṃ kṛtvā kajjalikāṃ tryaham / 
 drāvayitvā''yase pātre mṛdunā badarāgninā // VRs_17.70 // 
 nirutthamaṣṭamāṃśena sīsabhasma vinikṣipet / 
 sammiśraṃ kadalīpatre nikṣipya tadanantaram // VRs_17.71 // 
 ākṛṣya paripiṣṭvā'tha sīsabhasmapramāṇataḥ / 
 kāntābhrasattvayorbhasma rājāvarttakabhasma ca // VRs_17.72 // 
 pariśuddhañca gomūtre śilādhātuṃ nidhāya ca / 
 khalle nikṣipya tat sarvaṃ yatnena parimardayet // VRs_17.73 // 
 tulyaguñjākulīvīja-cūrṇakalkotthavāriṇā / 
 katakāṅghrikaṣāyeṇa nimbapatrarasena ca // VRs_17.74 // 
 tataḥ saṃśoṣya sañcūrṇya kṣiptvā lohasya bhājane / 
 triphalānāṃ kaṣāyeṇa saptadhā paribhāvayet // VRs_17.75 // 
 
 ākulīvījabarbūra-niryyāsau bhṛṣṭacūrṇitau / 
 samau rasasamau kṛtvā rasena saha mardayet // VRs_17.76 // 
 iti siddharasaḥ so'yaṃ bhavedbhīmaparākramaḥ / 
 nāmataḥ sarvamehaghno dṛṣṭapratyayakārakaḥ // VRs_17.77 // 
 valladvayamito grāhyo jalaiḥ paryyuṣitaiḥ saha / 
 pathyaṃ mehocitaṃ deyaṃ varjyaṃ sarvaṃ vivarjayet // VRs_17.78 // 
 atha sañjīvanaḥ /-\- 
 palamātraṃ rasaṃ śuddhaṃ varanāgasamanvitam / 
 nikṣipya pātanāyantre triṃśadvārāṇi pātayet // VRs_17.79 // 
 samāharedrasaṃ samyak pātanāyantrake mṛtam / 
 mṛte rase kṣipettulyaṃ bhūpālāvarttabhasmakam // VRs_17.80 // 
 nirutthaṃ trapubhasmāpi nikṣipedaṣṭamāṃśataḥ / 
 tato nimbadaladrāvaistriṃśadvāraṃ hi bhāvayet // 
 tataḥ saṃśoṣya sañcūrṇya kṣipedvarakaraṇḍake // VRs_17.81 // 
 sañjīvano'yaṃ khalu vallamāno niśākulīcūrṇayutaḥ satakraḥ / 
 nihanti sarvānapi meharogānnṛṇāṃ nitāntaṃ kurute kṣudhāñca // VRs_17.82 // 
 atha mehamardanaḥ /-\- 
 śuddhasīsodbhavaṃ bhasma nirvyū.ḍhaṃ vyomni saptadhā / 
 tato vicūrṇya tanmadhye kāntabhasma samaṃ kṣipet // VRs_17.83 // 
 
 gomūtrakaśilādhātu-draveṇa parimardayet / 
 śoṣayitvā vicūrṇyātha kṣipennāgakaraṇḍake // VRs_17.84 // 
 mehamardananāmā'yaṃ diṣṭo bhālukinā khalu / 
 guñjādvayamito deyo nimbāmalakasaṃyutaḥ // VRs_17.85 // 
 nihanti sakalān mehān sarvopadravasaṃyutān / 
 tattadrogaharairdravyaiḥ sarvaroganivarhaṇaḥ // 
 rogānurūpaṃ dātavyaṃ pathyamatra yathocitam // VRs_17.86 // 
 atha rāmabāṇarasaḥ /-\- 
 trapuṇā nihataṃ tāraṃ svarṇaṃ nāgahataṃ tathā / 
 mṛtasūtaṃ tayostulyaṃ mardayeddivasatrayam // VRs_17.87 // 
 ākulīmūlajaiḥ kvāthaiḥ śoṣayitvā muhurmuhuḥ / 
 tāpyavaikrāntarāḍvartta-bhasma sarvasamaṃ kṣipet // VRs_17.88 // 
 vimardya balinā sarvaṃ ṣo.ḍhā tuṣapuṭaiḥ pacet / 
 ākulīvījabarbūra-kvathitairbhāvayettridhā // VRs_17.89 // 
 
 taṃ rasaṃ paricūrṇyātha sthāpayet kūpikodare / 
 gu.ḍūcīsattvasaṃyukto vallatulyo rasastvayam // VRs_17.90 // 
 nihanti sakalaṃ mehaṃ mohaṃ dhyāta iveśvaraḥ / 
 bāṇavadrāmacandrasya sajjanasyeva bhāṣitam // 
 na yāti jātu mehitvaṃ rāmabāṇo rasottamaḥ // VRs_17.91 // 
 atha rājamṛgāṅkaḥ /-\- 
 suvarṇaṃ rajataṃ kāntaṃ tāmraṃ trapu sasīsakam / 
 bhasmīkṛtvā ca tat sarvaṃ kramavṛddhyā kṛtāṃśakam // VRs_17.92 // 
 vyomasattvabhavaṃ bhasma sarvaistulyaṃ prakalpayet / 
 kajjalīṃ sūtarājasya sarvairetaiḥ samāṃśikām // VRs_17.93 // 
 pradrāvya lohabhasmātha pūrvabhasma vinikṣipet / 
 kāṣṭhenā''loḍya tat sarvaṃ sadravaṃ hi samāharet // VRs_17.94 // 
 
 tato vicūrṇya tat sarvaṃ saptavāraṃ vibhāvayet / 
 ākulīvījasambhūta-kvāthalehena yatnataḥ // VRs_17.95 // 
 ruddhaṃ tanmallamūṣāyāṃ sarvaṃ saṃsvedayecchanaiḥ / 
 iti siddho rasendro'yaṃ cūrṇitaḥ paṭagālitaḥ // VRs_17.96 // 
 kāntapātrasthitai rātrau jalaistriphalasaṃyutaiḥ / 
 valladvayamitaḥ prātardātavyo meharogiṇām // VRs_17.97 // 
 mṛgacārimunīndreṇa mehavyūhavināśanaḥ / 
 nirdiṣṭo'yaṃ raso rāja-mṛgāṅka iti kīrttitaḥ // VRs_17.98 // 
 dīpanaḥ pācano vṛṣyo grahaṇīpāṇḍunāśanaḥ / 
 tāpaghno rucikṛt sarva-rogaghno yogasaṃvṛtaḥ // VRs_17.99 // 
 atha mehaharaḥ /-\- 
 rājāvarttasya ratnasya bhasma gandhakasādhitam / 
 hatañca bhasmanā tena ghanasattvañca kāntakam // VRs_17.100 // 
 nihataṃ tena sūtañca tattanmāraṇakaiḥ saha / 
 sattvatulyena sūtena tāvatā gandhakena ca // VRs_17.101 // 
 
 kajjalyā kṛtayā sārddhaṃ pūrvabhasma niyojayet / 
 tridinaṃ mardayitvā tu mūṣāyāṃ vinirudhya ca // VRs_17.102 // 
 pañcā.ḍhakamitaiḥ śāli-tuṣaiśca puṭamācaret / 
 svāṅgaśītaṃ samāhṛtya bhāvayettadanantaram // VRs_17.103 // 
 ākulīmūlabarbūra-vījaguñjājaṭodbhavaiḥ / 
 kaṣāyairaṣṭavārāṇi paṭacūrṇaṃ vidhāya tat // VRs_17.104 // 
 vinikṣipet karaṇḍānte yatnena sthāpayettataḥ / 
 tattanmehaharairdravyaiḥ saṃyukto rasarā.ḍayam // VRs_17.105 // 
 nihanti sakalān rogān durātmopakṛtīriva / 
 ayaṃ hi sarvarogaghno bheṣajeṣu praśasyate // VRs_17.106 // 
 dhārmikeṣviva sarveṣu dayāvāniva mānavaḥ / 
 raso'yaṃ nandinā diṣṭaḥ prakṛṣṭo mehahāriṣu // VRs_17.107 // 
 athodayabhāskaraḥ /-\- 
 pāradaṃ bhāgamekantu gandhakaṃ ṭaṅkaṇaṃ tathā / 
 abhrakaṃ lohamevantu bhāgamekaṃ pṛthak pṛthak // VRs_17.108 // 
 śilādhātustathā bhāgamamlavetasabhāgakam / 
 kaṭphalaṃ bhāgamekantu vaṅgena saha yojayet // VRs_17.109 // 
 rasañca pañcamūtreṇa dināni trīṇi mardayet / 
 sarvamekatra saṃyojya jambīrarasasaṃyutam // VRs_17.110 // 
 
 mardayeddinacatvāri khallake buddhimān bhiṣak / 
 mūṣikālepanaṃ kuryyāt māṃsīgokṣurasaṃyutam // VRs_17.111 // 
 mardayecca yathāyogyaṃ dinānāmekaviṃśatiḥ / 
 puṭamadhye paristhāpya kukkuṭīmātrake dahet // VRs_17.112 // 
 śītalaṃ taṃ samādāya bhāvayecca yathākramam / 
 kumārīcitrakavyoṣa-jātīphalahiyāvalīm // VRs_17.113 // 
 viṣamuṣṭiṃ nakhañcāmla-vetasaṃ parimardayet / 
 śoṣaṃ kṛtvā yathāyogyaṃ dinamekaṃ pṛthak pṛthak // VRs_17.114 // 
 taṃ siddhaṃ vallamātrantu dāpayet buddhimān bhiṣak / 
 mehasya madhunā yuktaḥ prayojyo bhiṣajāṃ varaiḥ // VRs_17.115 // 
 śarkarārdrakasaṃyuktaṃ raktapitte prayojayet / 
 triṃśaddināni dātavyaḥ śūle ca triphalājalaiḥ // VRs_17.116 // 
 madhunā cātisārasya śvāsakāsasya śarkarā / 
 kṣīreṇa cāgnimāndyasya tailakāñjikasaṃyutaḥ // 
 siddhanāthena samprokto nāmnā hyudayabhāskaraḥ // VRs_17.117 // 
 
 atha mehakuṭhāraḥ /-\- 
 piṣṭvā kārpāsatakre rasadharaṇadṛśā tulyanāgaṃ kapitthā- 
 nniryyāsaṃ pañcaniṣkaṃ nihitaśatajalārātivījañca paścāt / 
 kṛtvā piṇḍāni tena pratidinamatha tat piṇḍamekaṃ kapitthā- 
 nniryyāsaṃ pādaniṣkaṃ mathitamadhuyutaṃ mehajālaṃ ruṇaddhi // VRs_17.118 // 
 atha himāṃśuḥ /-\- 
 rasasya karṣamādāya khalle nikṣipya buddhimān / 
 raktāgastyaprasūnasya svarasena vimardayet // VRs_17.119 // 
 saptavāraṃ tathā sādhu śvetadūrvārasena ca / 
 niṣkadvayaṃ ṭaṅkaṇañca karṣaṃ khādirasārataḥ // VRs_17.120 // 
 karpūraṃ rasatulyañca sarvamekatra mardayet / 
 yāvaccikkaṇatāṃ yāti yuktyā candanavāriṇā // VRs_17.121 // 
 hareṇumātrān vaṭakāṃśchāyāyāṃ pariśoṣitān / 
 prātaḥ prātaśca seveta madhyāhne ca viśeṣataḥ // VRs_17.122 // 
 niśāyāñca viśeṣeṇa sevanīyāḥ prayatnataḥ / 
 etaddhi mehanuddravyaṃ mukhaśoṣaharaṃ param // 
 somarogaharaṃ sarva-piṭikānāśanaṃ param // VRs_17.123 // 
 
 atha vasantakusumākaraḥ /-\- 
 dvibhāgau hemabhūteśca gaganañcāpi tatsamam / 
 lohasya ca trayo bhāgāścatvāro rasabhasmanaḥ // VRs_17.124 // 
 vaṅgabhasma tribhāgaṃ syāt sarvamekatra kārayet / 
 prabālaṃ mauktikañcaiva rasasāmyena yojayet // VRs_17.125 // 
 bhāvanā gavyadugdhena ikṣuvāsārasena ca / 
 haridrāvārijenaiva mocākandarasena ca // VRs_17.126 // 
 śatapatrarasenaiva mālatyāḥ kusumena ca / 
 uśīradvayanīreṇa sapta sapta ca saṅkhyayā // VRs_17.127 // 
 paścāt mṛgamadā bhāvyaṃ susiddho rasarā.ḍ bhavet / 
 kusumākaravikhyāto vasantapadapūrvakaḥ // VRs_17.128 // 
 guñjāmātraṃ dadītāsya madhunā sarvamehajit / 
 kṣayakāsatṛṣāśvāsa-raktapittaviṣārttijit // 
 sitācandanasaṃyuktaścāmlapittādiroganut // VRs_17.129 // 
 atha mehaharaḥ /-\- 
 pāradabhasmaśilājatukṛṣṇā-lohamalatriphalākulivījam / 
 tāpyaniśārajakopalakānta-vyoṣarajaḥ khapuraśca kapitthāt // VRs_17.130 // 
 
 sarvamidaṃ paricūrṇya samāṃśaṃ bhāvitabhṛṅgarasaṃ divasādau / 
 viṃśativāramidaṃ madhulehaṃ viṃśatimehaharaṃ haridṛṣṭam // VRs_17.131 // 
 atha mehāriḥ /-\- 
 sūtaṃ bāhumitaṃ baliṃ śaśimitaṃ sammardya tat kajjalīṃ 
 kṛtvā kṛṣṇahiraṇyatoyasahitāṃ sammardya ghasraṃ punaḥ / 
 kūpyāmabhrakakālikāṃ supihitāṃ mṛtsnāṃśukaiḥ saptabhiḥ 
 saṃveṣṭya tridinaṃ viśoṣya lavaṇāpūrṇe kṣipedbhāṇḍake // VRs_17.132 // 
 dagdhvā yāmacatuṣṭaye tu śiśirāṃ bhittvā ca tāṃ kūpikāṃ 
 taṃ sūtaṃ dvilavaṃ lavañca gaganaṃ lohaṃ lavaṃ mardayet / 
 siddho vallamitaḥ sitā ca madhunā vatsādanīsattvato 
 no cet kṣaudrakaṇāyutaśca tarasā sarvapramehān jayet // VRs_17.133 // 
 rogādhīśvarapāṇḍukāmalaharidrābhatvapittodbhavān 
 sarvāṃśca pradarāmayān vijayate mehārināmā rasaḥ // VRs_17.134 // 
 
 atha mehabaddharasaḥ /-\- 
 bhasmasūtaṃ mṛtaṃ kāntaṃ muṇḍabhasma śilājatu / 
 tāpyaṃ śuddhaṃ śilā vyoṣaṃ triphalā'ṅkolavījakam // VRs_17.135 // 
 kapittharajanīcūrṇaṃ samaṃ sambhāvya bhṛṅgiṇā / 
 triśadvāraṃ viśoṣyātha madhuyuktaṃ lihet sadā // VRs_17.136 // 
 niṣkamātraṃ harenmehān mehabaddho raso mahān / 
 mahānimbasya vījāni ṣaṇniṣkaṃ peṣitāni tu // VRs_17.137 // 
 palataṇḍulatoyena ghṛtaniṣkadvayena ca / 
 ekīkṛtya pibeccānu hanti mehaṃ cirantanam // VRs_17.138 // 
 atha hariśaṅkararasaḥ /-\- 
 mṛtaṃ sūtābhrakaṃ tulyaṃ dhātrīphalanijadravaiḥ / 
 saptāhaṃ bhāvayet khalle raso'yaṃ hariśaṅkaraḥ // VRs_17.139 // 
 māṣamekāṃ vaṭīṃ khādennīlamehapraśāntaye / 
 pūrvayogānupānaṃ syādasādhyaṃ sādhayet kṣaṇāt // VRs_17.140 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye mūtrakṛcchrāśmarī-
mehasomarogapiṭikācikitsitaṃ nāma saptadaśo'dhyāyaḥ // 17 // 
 
 
 
Adhyāya 18
 
atha vidradhyādicikitsanam ।--
 
 atha vidradhernidānaṃ samprāptiśca /-- 
 annairadhyuṣitoṣṇaśuṣkaparuṣairanyairasṛgdūṣaṇai- 
 rvakrairvā śayanādibhistanubhṛtāmantarvahirvotthitaḥ / 
 medastvakpalakaṇḍarāsthirudhiraṃ gā.ḍhaṃ pradūṣya kṛto 
 vṛttaḥ syādathavāyato'dhikarujaḥ śothastvasau vidradhiḥ // VRs_18.1 // 
 atha vidradhicikitsā /-- 
 atha sarveśvaraparpaṭī /-- 
 rasoparasalohāni kārṣikāṇi pṛthak pṛthak / 
 teṣu lohāni sarvāṇi pāṣāṇāḥ kaṭhināstathā // VRs_18.2 // 
 
 ghanasattvañca tat sarvaṃ bhasmīkṛtya prayojayet / 
 ratnāni vallatulyāni bhasmīkṛtya ca sarvaśaḥ // VRs_18.3 // 
 ebhyaścaturguṇaḥ sūto gandhastasmāccaturguṇaḥ / 
 kṛtvā kajjalikāṃ tābhyāṃ kṣipellohasya bhājane // VRs_18.4 // 
 pradrāvya badarāṅgārairnikṣipettadanantaram / 
 rasoparasalohānāṃ ratnānāmapi sarvaśaḥ // VRs_18.5 // 
 cūrṇaṃ bhasma ca nikṣipya kāṣṭhenā''loḍya melayet / 
 tataśca ṣo.ḍaśāṃśena miśrayitvā'ruṇaṃ viṣam // VRs_18.6 // 
 gomayopari nikṣipya nikṣipet kadalīdale / 
 patreṇānyena rambhāyāḥ samācchādya prayatnataḥ // VRs_18.7 // 
 karābhyāṃ cipiṭīkṛtya kṣipedupari gomayam / 
 tataḥ śītaṃ samākṛṣya cūrṇayitvā ca parpaṭīm // VRs_18.8 // 
 vinikṣipet karaṇḍāntaḥ sampūjya rasabheṣajam / 
 sarveśvarābhidhāneyaṃ parpaṭī parikīrttitā // VRs_18.9 // 
 sarvalokahitārthāya nandineyaṃ prakīrttitā / 
 raktiyuktasamāneyaṃ maricārdrasamanvitā // VRs_18.10 // 
 
 vidradhau ṣaṭprakāre syāddeyā bardhmasu saptasu / 
 kṣayarogeṣu sarveṣu pāṇḍuroge viśeṣataḥ // VRs_18.11 // 
 grahaṇīrogabhedeṣu gulmeṣvaṣṭavidheṣu ca / 
 mūlarogeṣvaśeṣeṣu plīhārthe yakṛdāmaye // VRs_18.12 // 
 pramehe somaroge ca pradare jaṭharāttiṣu / 
 viśeṣeṇa ca mandāgnī sarveṣvāvarttakeṣu ca // VRs_18.13 // 
 anukteṣvapi rogeṣu tattadaucityayogataḥ / 
 raso'yaṃ khalu dātavyaḥ śivatulyaparākramaḥ // VRs_18.14 // 
 yadyaddravyamasātmyaṃ hi janānāmupajāyate / 
 tat sarvaṃ sātmyamāyāti rasasyāsya niṣevaṇāt // VRs_18.15 // 
 pītaṃ hālāhalaṃ toyaṃ parvatāgre varoddhatam / 
 salilaṃ tailatattulyaṃ tajjalaṃ syāt sudhopamam // 
 duḥsādhyo vidradhirmāsācchāntimāpnoti niścitam // VRs_18.16 // 
 
 atha varuṇakaṣāyaḥ /-- 
 varuṇāvalkalakvāthe hiṅgukāsīsasaindhavam / 
 śilājatusamāyuktamasādhyaṃ vidradhiṃ jayet // VRs_18.17 // 
 atha śobhāñjanādikvāthaḥ /-- 
 kvāthaṃ śigruvacāśvatthaṃ hiṅgusaindhavacūrṇitaiḥ / 
 saṃyuktaṃ pāyayecchāntyai vidradhīrogapī.ḍitam // VRs_18.18 // 
 atha sarvāmayaharo rasaḥ /-- 
 haridrākandamaṅkola-taṇḍulaṃ gandhakaṃ gu.ḍam / 
 mūlāni ca mahābharyyāḥ pṛthagarddhapalānvitam // VRs_18.19 // 
 tutthañca pañcapalikaṃ nārīstanyena peṣitam / 
 liptaṃ nālāndhramūṣāsu dhamanāt sattvamāharet // VRs_18.20 // 
 śastaṃ kṣāraṃ raseṣvetat poṭalyā pacanādanu / 
 ghṛtenā''varttite tasminniṣkadvitayasammite // VRs_18.21 // 
 
 praveśitaṃ niṣkarasaṃ mahājambīranīrataḥ / 
 amlapiṣṭaṃ śarāvāntarliptaṃ mṛdvastramudritam // VRs_18.22 // 
 adharottaradattānāṃ bhraṣṭānāmā.ḍhake sthitam / 
 bālukānāṃ tathābhūtaiḥ khārīparimitaistuṣaiḥ // VRs_18.23 // 
 pakvaṃ śītaṃ kṛtaṃ kṣuṇṇamaṣṭau niṣkāṇi kharparāt / 
 catvāri surabhi sthūla-ghanavarttulanīrujām // VRs_18.24 // 
 pītābhānāṃ sagarbhatvādvarāṭānāñca ṣo.ḍaśa / 
 amlasya sārddhaprasthena ślakṣṇapiṣṭāni pātrayoḥ // VRs_18.25 // 
 jambīramūlikākalkenāntarliptāni liptayoḥ / 
 pacecchaṣkakarīṣāṇāmarddhabhāreṇa yatnataḥ // VRs_18.26 // 
 kṛṣṇavarṇo'nupakvo'sau supakvaḥ śaṅkhapāṇḍuraḥ / 
 
 kācaśaṅkhamaye pātre dhāraṇīyaḥ surakṣitaḥ // 
 paṭacūrṇaṣaśāt sarvānāmayān viniyacchati // VRs_18.27 // 
 atha vṛddhicikitsā /-- 
 atha dārvīprayogaḥ /-- 
 cūrṇaṃ dāruharidrāyā gavāṃ mūtraistriniṣkakam / 
 citraṃ cirotthitāṃ hanti antravṛddhiṃ na saṃśayaḥ // VRs_18.28 // 
 atha vātārirasasya prayogopadeśaḥ /-- 
 raso vātārināmā yaḥ so'tra deyaḥ pibedanu / 
 eraṇḍatailakarṣaikaṃ gavāṃ kṣīraṃ paladvayam // 
 aṇḍavṛddhiharaṃ khyātaṃ māsamātrānna saṃśayaḥ // VRs_18.29 // 
 atha vātāriḥ /-- 
 rasabhāgo bhavedeko dviguṇo gandhako mataḥ / 
 tribhāgā triphalā grāhyā caturbhāgaśca citrakaḥ // VRs_18.30 // 
 gugguluḥ pañcabhāgaḥ syāderaṇḍasnehamarditaḥ / 
 kṣiptvā'tra pūrvakaṃ cūrṇaṃ punastenaiva mardayet // VRs_18.31 // 
 guṭikāṃ karṣamātrāntu bhakṣayet prātareva hi / 
 nāgarairaṇḍamūlānāṃ kvāthaṃ tadanu pāyayet // VRs_18.32 // 
 
 abhyajyairaṇḍatailena svedayet pṛṣṭhadeśakam / 
 vireke tena sañjāte snigdhamuṣṇañca bhojayet // VRs_18.33 // 
 vātārisaṃjñako hyeṣaḥ raso nirvātasevitaḥ / 
 māsena sukhayatyeva brahmacaryyapuraḥsaraḥ // 
 vijayāguṭikāṃ rātrau svalpamātrāñca bhakṣayet // VRs_18.34 // 
 atha tailārdrakaprayogaḥ /-- 
 karṣaikaṃ tilatailantu palaikañcā''rdrakadravam / 
 yaḥ pibet prātarutthāya tasyāntravṛddhihṛdbhavet // VRs_18.35 // 
 atha antravṛddhau pānīyatailam /-- 
 gomūtrairaṇḍatailañca chāgamāṃsarasaṃ tathā / 
 triphalākvāthatulyāṃśaṃ tailaśeṣaṃ vipācayet // 
 tattailantu pibet karṣamantravṛddhipraśāntaye // VRs_18.36 // 
 atha antravṛddhau pānīyatailāntaraṃ ghṛtañca /-- 
 dadhyāranālamadirā-mātuluṅgarasaiḥ samaiḥ / 
 tāmracū.ḍarasaistulyaṃ tailaṃ vā ghṛtameva vā // 
 snehaśeṣaṃ pacet sarvaṃ tat pibedantravṛddhijit // VRs_18.37 // 
 
 atha antravṛddhau māṃsarasaḥ /-- 
 antravṛddhiharaḥ pāne mayūrāttittirādrasaḥ // VRs_18.38 // 
 atha antravṛddhau dvitīyamāṃsarasaḥ /-- 
 vārttākaṃ kukkuṭaṃ paktvā tadrasaṃ pānabhojane / 
 yojayedantravṛddhyārtte śamamāpnoti nānyathā // VRs_18.39 // 
 atha gulmapūrvarūpam /-- 
 udgārabāhulyapurīṣabandha-tṛptyakṣamatvāntravikūjanāni / 
 āṭopamādhmānamapaktiśaktirāsannagulmasya vadanti cihnam // VRs_18.40 // 
 atha gulmacikitsā /-- 
 atha gandhakādipoṭalīrasaḥ /-- 
 gandhakaṃ tālakaṃ tāpyaṃ śilāhvaṃ pippalīkṛte / 
 kaṣāye bhāvayet snuhyāḥ kṣīre mūtre ca saptaśaḥ // VRs_18.41 // 
 niṣkārddhamasyāḥ poṭalyāḥ syādarddhaṃ sājyamākṣikam / 
 prayojyaṃ sayakṛtplīhni pañcakolapaśālinā // VRs_18.42 // 
 
 atha gandhakādipoṭalyāḥ prayogāntaram /-- 
 varṣābhūḥ kāravī śauṇḍī sūcī vacaphalāsanam / 
 tilākṣiyugamābāṇā-niśākarkandhusūrikā // VRs_18.43 // 
 raktāgastyendurekhābda-nīlajyotirayo mṛtam / 
 valkalaṃ bahuvallaryyāḥ kṛṣṇaḥ kāmbojikāphalam // VRs_18.44 // 
 gavākṣīrajanīkṛṣṇā-nimbavellakaṭhillakam / 
 mānikāṃśaṃ pṛthak kṣuṇṇaṃ tulyaṃ bhūśarkarā ghṛtam // VRs_18.45 // 
 triphalāvījatailena bhāvitaṃ karṣasammitam / 
 prāhṇe ghṛtena madhyāhne gu.ḍena madhunā niśi // VRs_18.46 // 
 pādaṃ pādārddhamātraṃ vā poṭalyāśca rajo bhavet / 
 haiyaṅgavīnaśālyanna-kṛṣṇagokṣīravarttinaḥ // VRs_18.47 // 
 
 evaṃ varṣatrayaṃ kuryyāt syādbalīpalitojjhitaḥ / 
 pratyahaṃ maṇḍalaṃ khādet pathyaṃ tyaktvā tataḥparam // 
 iṣṭāhāravihārī ca sahasrāyurmaveddhruvam // VRs_18.48 // 
 atha vaṅgeśvaraḥ /-- 
 bhasmasūtaṃ vaṅgabhasma palaikaikaṃ prakalpayet / 
 gandhakaṃ mṛtatāmrañca pratyekañca palaṃ palam // VRs_18.49 // 
 arkakṣīrairdinaṃ mardyaṃ sarvaṃ tat golakīkṛtam / 
 ruddhvā tadbhūdhare pacyāt puṭaikena samuddharet // VRs_18.50 // 
 eṣa vaṅgeśvaro nāma plīhagulmodarāpahaḥ / 
 ghṛtairguñjādvayaṃ lehyaṃ niṣkaṃ śvetapunarnavā // 
 gavāṃ mūtraiḥ pibeccānu rajanīṃ vā gavāṃ jalaiḥ // VRs_18.51 // 
 atha devadālīpañcāṅgacūrṇam /-- 
 pañcāṅgadevadālyāstu cūrṇakarṣaṃ śivāmbunā / 
 māsamātraṃ pibedyastu plīhā tasya karoti kim ? // VRs_18.52 // 
 atha takrāsavaḥ /-- 
 lavaṇaṃ rajanī rājī pratyekaṃ palapañcakam / 
 cūrṇitaṃ nikṣipedbhāṇḍe śatatakrapalānvite // VRs_18.53 // 
 
 tridinaṃ mudritaṃ rakṣet paścāt pañcapalaṃ sadā / 
 pītvā vināśayet plīhaṃ triḥsaptāhānna saṃśayaḥ // VRs_18.54 // 
 atha eraṇḍakṣāram /-- 
 samūlapatrameraṇḍaṃ ruddhvā bhāṇḍe puṭe pacet / 
 tatkarṣaṃ palagomūtraiḥ pītaṃ plīhavināśanam // VRs_18.55 // 
 atha śarapuṅkhādiyogaḥ /-- 
 śarapuṅkhārkayormūlaṃ ciraṃ dantaiśca carvitam / 
 gilitaṃ nāśayet plīhaṃ yavāgūpānamācaret // VRs_18.56 // 
 atha vajrakṣāraprayogopadeśaḥ /-- 
 vajrakṣārantu karṣaikaṃ bhakṣyaṃ plīhavināśanam // VRs_18.57 // 
 atha kāñcanīprayogaḥ /-- 
 kāñcanīmūlacūrṇantu niṣkamātraṃ sadā pibet / 
 surayā kāñjikairvā'tha hanti plīhaṃ cirantanam // VRs_18.58 // 
 atha plīhni raktamokṣaṇopadeśaḥ /-- 
 plīhānāṃ pṛṣṭhadeśe tu raktasrāvañca kārayet / 
 arkakṣīraṃ sasindhūtthaṃ kṣipettatra rujāpaham // VRs_18.59 // 
 
 atha śikhibā.ḍavaḥ /-- 
 māritaṃ sūtatāmrābhraṃ gandhakaṃ mākṣikaṃ samam / 
 mardayitvā''rdrakadrāvairyavakṣārayutairdinam // VRs_18.60 // 
 triguñjaṃ bhakṣayennityaṃ nāgavallīdalena ca / 
 vātagulmaharaḥ khyāto raso'yaṃ śikhibā.ḍavaḥ // VRs_18.61 // 
 vi.ḍaṅgaṃ dā.ḍimaṃ hiṅgu saindhavailāsuvarcalam / 
 mātuluṅgarasaiḥ piṣṭvā karṣaikaṃ surayā saha // 
 vātagulmaharaṃ deyamanupānaṃ sukhāvaham // VRs_18.62 // 
 atha dīptāmaraḥ /-- 
 śuddhaṃ sūtaṃ samaṃ gandhaṃ sūtāṃśaṃ mṛtatāmrakam / 
 śākavṛkṣotthapañcāṅga-dravairmardyaṃ dinatrayam // VRs_18.63 // 
 dinaṃ sarpākṣijairdrāvai ruddhvā gajapuṭe pacet / 
 pañcadhā bhūdhare cātha cūrṇaṃ jaipālatulyakam // VRs_18.64 // 
 dviguñjaṃ bhakṣayeccā''jyaiḥ pittagulmapraśāntaye / 
 drākṣāharītakīkvāthamanupānaṃ prakalpayet // 
 raso dīptāmaro nāma pittagulmaṃ niyacchati // VRs_18.65 // 
 
 atha vidyādharaḥ /-- 
 gandhakaṃ tālakaṃ tāpyaṃ mṛtatāmraṃ manaḥśilām / 
 śuddhaṃ sūtañca tulyāṃśaṃ mardayedbhāvayeddinam // VRs_18.66 // 
 pippalyāstu kaṣāyeṇa bhāvayet snugbhavena ca / 
 niṣkārddhaṃ bhakṣayet kṣaudrairgulmaṃ plīhaṃ vināśayet // 
 raso vidyādharo nāma gomūtrañca pibedanu // VRs_18.67 // 
 atha vyoṣādicūrṇam /-- 
 tilakvātho gu.ḍañcā''jyaṃ vyoṣabhārgīrajo'nvitam / 
 pānaṃ raktabhave gulme naṣṭe puṣpe tu yoṣitaḥ // VRs_18.68 // 
 atha devadārvādicūrṇam /-- 
 devadāru kaṇā bhārgī śuṇṭhī karañjavalkalam / 
 cūrṇaṃ tilānāṃ kvāthena raktagulmaharaṃ bhavet // VRs_18.69 // 
 atha raktīdarakuṭhāraḥ /-- 
 pāradaṃ śikhitutthañca jaipālaṃ pippalī samam / 
 āragvadhaphalānmajjā vajrīdugdhena bhāvayet // VRs_18.70 // 
 sūkṣmamātrāṃ vaṭīṃ khādet strīṇāṃ hanyājjalodaram / 
 ciñcāphalarasañcānu pathyaṃ dadhyodanaṃ hitam // 
 raktodaraṃ haret saiva kaṭhinaṃ recayedanu // VRs_18.71 // 
 
 atha vaiśvānararasaḥ /-- 
 viṣṇukrāntā ca jaipālaṃ lāṅgalī suradārikā / 
 yavaciñcā'mbusāreṇa tāsāṃ dviguṇagandhakam // VRs_18.72 // 
 pakṣaṃ vimarditaṃ sūtaṃ svedayenmṛdunā'gninā / 
 gulme guñjātrayañcāsya soṣṇāmbughṛtasaindhavam // VRs_18.73 // 
 vātaje kaphaje lihyānmadhvārdrakasamanvitam / 
 sasitāmākṣikaṃ paitte so'yaṃ vaiśvānaro rasaḥ // VRs_18.74 // 
 atha agnikumāraḥ /-- 
 nepālavaigandharasatrayāṇāṃ phalatrayasyāpi kaṭatrayasya / 
 mūtre gavāṃ ṣo.ḍaśabhāgamāne bhāgānnavaikatra dinatrayañca // VRs_18.75 // 
 vimardya teṣāṃ badarapramāṇāṃ baddhvā vaṭīmuṣṇajalānupānāt / 
 ekatra yuktā sahasā nihanti sā recayitvā malajālamādau // VRs_18.76 // 
 gulmaṃ yakṛt pāṇḍuvibandhaśūlaṃ māndyaṃ jvarañcātha jalodarañca / 
 agneḥ kumāraḥ sahasā nihanyāduddīpito dīpa ivāndhakāram // VRs_18.77 // 
 
 atha sarvāṅgasundaraḥ prāṇeśvaro rasaḥ /-- 
 śuddhamabhraṃ rasaṃ gandhaṃ melayitvā samāṃśakam / 
 tālamūlīrasairmardyaṃ kalkaṃ sampādayecchubham // VRs_18.78 // 
 tat kalkaṃ kūpikāmadhye kṛtvā vaktraṃ nirundhayet / 
 khaṭinyā mukhamācchādya mṛdā kharparasaṃjñayā // VRs_18.79 // 
 kūpikāṃ lepayet sarvāṃ śoṣayedātape khare / 
 kūpikāṃ bhūgatāyāñca kṛtvā tāṃ puṭayettataḥ // VRs_18.80 // 
 kūpikāṃ mardayet kṛtsnāṃ khaṭinyā saha saṃyutām / 
 tribhiḥ kṣāraistu taccūrṇaṃ pañcabhirlavaṇaistathā // VRs_18.81 // 
 tryūṣaṇaṃ triphalā hiṅgu puramindrayavāstathā / 
 guñjākinī tathā citramajamodā yamānikā // VRs_18.82 // 
 etāni samabhāgāni samādāya vicūrṇayet / 
 yojayet saha sūtena tataḥ sidhyati sūtakaḥ // VRs_18.83 // 
 siddhasūtasya cūrṇena māṣaṃ sarvarujāpaham / 
 bhakṣayet prātarutthāya rasaḥ sarvāṅgasundaraḥ // VRs_18.84 // 
 uṣṇodakānupānantu pāyayecculukadvayam / 
 bhakṣayedekavārantu dvivāraṃ na kathañcana // VRs_18.85 // 
 
 dinamadhye vāramekaṃ dātavyo bhiṣajā rasaḥ / 
 śītodakaṃ sakṛddeyaṃ tṛ.ḍabhāve'pyaharniśam // VRs_18.86 // 
 bhojane varjayettatra śākāmlaṃ dvidalaṃ tathā / 
 tailābhyaṅgaṃ brahmacaryyaṃ varjayecchayanaṃ divā // VRs_18.87 // 
 hitaṃ tat sevayet pathyamahitañca vivarjayet / 
 anenaiva prakāreṇa yojayet prativāsaram // VRs_18.88 // 
 yastvacetanatāṃ yāti sannipātī kathañcana / 
 tasya nātiprayoktavyo raso yatnādbhiṣagvaraiḥ // VRs_18.89 // 
 devāgniṛṣiviprāṃśca kumārīyoginīgaṇān / 
 pūjayitvā yathāśaktyā sevyaḥ prāṇeśvaro rasaḥ // VRs_18.90 // 
 gulmañcāṣṭavidhaṃ vātaṃ śūlañca pariṇāmajam / 
 sannipātajvarañcaiva plīhānamapakarṣati // VRs_18.91 // 
 kāmalā pāṇḍurogañca mandāgniṃ grahaṇīṃ tathā / 
 śivavat sevito hanti rasaḥ prāṇeśvarastvayam // VRs_18.92 // 
 atha gulmanāśanaḥ /-- 
 gandhakaṃ rasatulyañca dvibhāgaṃ saindhavasya ca / 
 tribhāgaṃ ṭaṅkaṇaṃ proktaṃ caturbhāgañca tutthakam // VRs_18.93 // 
 
 pañcamantu varāṭaṃ syāt ṣa.ḍbhāgaṃ śaṅkhameva ca / 
 vahnimūlakaṣāyeṇa ciravilvarasena ca // VRs_18.94 // 
 ārdrakasya rasenātra pratyekantu puṭatrayam / 
 tatsamaṃ māricaṃ cūrṇaṃ śāṇārddhaṃ bhakṣayennaraḥ // 
 pañcagulmaṃ kṣayaṃ śvāsaṃ mandāgniñcāśu nāśayet // VRs_18.95 // 
 atha śūlacikitsā /-- 
 atha agnimukhaḥ /-- 
 mṛtasūtābhrakaṃ tāmraṃ gandhakañcāmlavetasam / 
 viṣaṃ phalatrayaṃ tulyaṃ sarvaṃ mardyaṃ dināvadhi // VRs_18.96 // 
 viṣamuṣṭirjayā vāsā vijayā raktaśākinī / 
 bṛhatī ca mahārāṣṭrī dhustūraḥ padmapatrakaḥ // VRs_18.97 // 
 nāgavallī śamī jambū bhāvyamebhirdravaistryaham / 
 samāṃśaṃ pañcalavaṇaṃ dattvā''rdrakarasena ca // VRs_18.98 // 
 
 dinaṃ peṣyaṃ tataḥ kuryyādvaṭikāścaṇamātrakāḥ / 
 bhakṣayedvātaśūlārttaḥ so'yamagnimukho rasaḥ // VRs_18.99 // 
 harītakī prativiṣā hiṅgu sauvarcalaṃ vacā / 
 kaliṅgendrayavāstulyaṃ pāyayeduṣṇavāriṇā // 
 karṣaikamanupānaṃ syādvātaśūlaharaṃ param // VRs_18.100 // 
 atha kṣāraprayogaḥ /-- 
 ciñcākṣāraṃ jalaiḥ pītaṃ śūlaṃ śāntimavāpnuyāt // VRs_18.101 // 
 atha trinetraḥ /-- 
 khaṇḍitaṃ hāriṇaṃ śṛṅgaṃ svarṇaṃ śulvaṃ mṛtaṃ rasam / 
 dinaikañcā''rdakadrāvairmardyaṃ ruddhvā pacet puṭe // VRs_18.102 // 
 trinetrākhyo rasaḥ so'yaṃ māṣaṃ madhvājyakairlihet / 
 saindhavaṃ jīrakaṃ hiṅgu madhvājyābhyāṃ lihedanu // 
 paktiśūlaharaṃ khyātaṃ māsamātrānna saṃśayaḥ // VRs_18.103 // 
 atha saubhāgyayogaḥ /-- 
 ṭaṅkaṇaṃ mūrcchitaṃ sūtaṃ yavakṣāraṃ samaṃ samam / 
 cūrṇitaṃ bhakṣayenmāṣaṃ madhunā paktiśūlanut // 
 jambūmāṃsājyayoryūṣamanupānaṃ pibet sadā // VRs_18.104 // 
 
 atha cintāmaṇiḥ /-- 
 sūtena gandhaṃ dviguṇaṃ vimardya koraṇṭanimbūttharasairdinaṃ tat / 
 ciñcodbhavacchillirasena caikaṃ dinañca golaṃ ravisampuṭastham // VRs_18.105 // 
 liptvā mṛdā śuṣkamatīva kṛtvā sāmudrayantreṇa puṭaṃ dadīta / 
 uddhṛtya śītaṃ rasapādabhāgaṃ prakṣipya gandhaṃ vipacenmanāk ca // VRs_18.106 // 
 viṣañca dattvā rasapādabhāgaṃ lohasya pātre tu kṛśānutoyaiḥ / 
 rasastu cintāmaṇireṣa ukto vātāritailena samākṣikeṇa // VRs_18.107 // 
 vallena mānaṃ pradadīta cāmlaṃ tailañca śītaṃ parivarjayecca // VRs_18.108 // 
 hanti gulmaṃ mahādhmānaṃ tūnīṃ pratitunīmapi // VRs_18.109 // 
 atha śūlakeśarī /-- 
 śuddhaṃ sūtaṃ dvidhā gandhaṃ yāmaikaṃ mardayeddṛ.ḍham / 
 dvayostulyaṃ śuddhatāmraṃ sampuṭe tannirodhayet // VRs_18.110 // 
 ūrddhvādho lavaṇaṃ dattvā mṛdbhāṇḍe dhārayedbhiṣak / 
 ruddhvā gajapuṭe pācyaṃ svāṅgaśītaṃ samuddharet // VRs_18.111 // 
 sampuṭaṃ cūrṇayet sūkṣmaṃ parṇakhaṇḍe dviguñjakam / 
 bhakṣayet sarvaśūlārtto hiṅgu śuṇṭhī ca jīrakam // VRs_18.112 // 
 vacāmaricasañcūrṇaṃ karṣasuṣṇajalaiḥ pibet / 
 asādhyaṃ nāśayecchūlaṃ rasaḥ syācchūlakesarī // VRs_18.113 // 
 
 atha bandhyādikṣāraḥ /-- 
 bandhyālāṅgalikāmūlaṃ śaṅkhantu dviguṇaṃ tayoḥ / 
 trayāṇāṃ bhāvayeccūrṇaṃ tryahaṃ jambīrajadravaiḥ // VRs_18.114 // 
 ruddhvā gajapuṭe pacyāt tat kṣāraṃ maricairghṛtaiḥ / 
 karṣamātraṃ pibecchūlī tatkṣaṇāt sukhamāpnuyāt // VRs_18.115 // 
 atha mṛtotthāpanaḥ /-- 
 abhraṃ tāmraṃ tathā lohaṃ pratyekaṃ saṃskṛtaṃ palam / 
 sarvametat samāhṛtya gṛhṇīyāt kuśalo bhiṣak // VRs_18.116 // 
 ājye paladvādaśake dugdhe tatsvarasaṅkhyake / 
 paktvā tatra kṣipeccūrṇaṃ supūtaṃ ghanatantunā // VRs_18.117 // 
 vi.ḍaṅgatriphalāvahni-trikaṭūnāṃ tathaiva ca / 
 piṣṭvā palonmitānetān yathā sammiśratāṃ nayet // VRs_18.118 // 
 tataḥ piṣṭvā śubhe bhāṇḍe sthāpayettadvicakṣaṇaḥ / 
 ātmanaḥ śobhane cāhni pūjayitvā guruṃ ravim // VRs_18.119 // 
 
 ghṛtena madhunā madyaiḥ pāyayenmāṣakādikam / 
 aṣṭau māṣān krameṇaiva varddhayettat samāhitaḥ // VRs_18.120 // 
 anupānañca dugdhena nārikelodakena vā / 
 jīrṇe śarkaraśālyanna-mudgamāṃsarasādayaḥ // VRs_18.121 // 
 rasapānāviruddhāni dravyāṇyanyāni yojayet / 
 hṛcchūlaṃ pārśvaśūlañca āmavātaṃ kaṭigraham // VRs_18.122 // 
 gulmaśūlaṃ śiraḥśūlaṃ yakṛtplīhānaśeṣataḥ / 
 agnimāndyaṃ kṣayaṃ kuṣṭhaṃ kāsaṃ śvāsaṃ vicarcikām // 
 aśmarīṃ mūtrakṛcchrañca yogenānena sādhayet // VRs_18.123 // 
 atha kṣāratāmram /-- 
 rasena tāmrasya dalāni liptvā gandhena tāmraṃ dviguṇena paścāt / 
 vastreṇa baddhvā'tha samudrajena kṣāratrayeṇāpi ca veṣṭayitvā // VRs_18.124 // 
 mṛdā ca saṃlipya puṭaṃ dadīta dalāni tāmrasya vicūrṇayeta / 
 dhustūracitrārdra-kaṭutrayaiśca vimardayettat tridinapramāṇam // VRs_18.125 // 
 kalāpramāṇena viṣañca dattvā vallaṃ dadītāsya ca vātaśūle // VRs_18.126 // 
 
 atha śūlāntakaḥ /-- 
 bhasmasūtasya khasyāpi palamekaṃ pṛthak pṛthak / 
 tāmrabhasmapale tu dve gandhakasya palatrayam // VRs_18.127 // 
 haritālasya karṣāṃśaṃ vimalaṃ hemamākṣikam / 
 palārddhaṃ halinīkandaṃ nāgavaṅgau palārddhakau // VRs_18.128 // 
 catuṣpalantu trivṛtametat sarvaṃ vicūrṇayet / 
 bhūdhātrīsvarasenaiva bhāvayet saptadhā bhiṣak // VRs_18.129 // 
 tathā dantīrasairvallaṃ dadyādārdrakavāriṇā / 
 tena koṣṭhe viśuddhe tu dadhibhaktantu bhojayet // 
 harecchūlāni sarvāṇi rasaḥ śūlāntako mataḥ // VRs_18.130 // 
 atha dvitīyo'grimukhaḥ /-- 
 pāradaṃ mākṣikaṃ tāmraṃ kṛṣṇābhraṃ gandhakatrayam / 
 māṇimanthaṃ viṣaṃ hiṅgu tvagniśākandhakāñcanān // VRs_18.131 // 
 raktamārīṣanirguṇḍī-mahārāṣṭryāṭarūṣakam / 
 jayājayantīniryyāsaistathā ca viṣatindukān // VRs_18.132 // 
 marditaṃ kukkuṭapuṭe pacedagnimukhāhvayaḥ / 
 aṣṭaguñjāmitaḥ so'yaṃ prayojyaḥ sājyanāgaraḥ // 
 hiṅgusauvarcaloṣṇāmbu-yuto vā gulmaśūlajit // VRs_18.133 // 
 
 atha dvitīyatrinetraḥ /-- 
 rasatāmragandhakānāṃ triguṇottaravarddhitāṃśānām / 
 amlena marditānāṃ puṭapakvānāṃ niṣevitaṃ bhasma // VRs_18.134 // 
 guñjāpramāṇamārdraka-sindhūtthacūrṇasaṃyuktam / 
 eraṇḍatailamākṣikamatha vā paṭuhiṅgujīrakopetam // VRs_18.135 // 
 śamayati śūlamaśeṣaṃ tattadrasabhāvitaṃ bahuśaḥ / 
 upacūrṇairanupānaistaistaiḥ sahitaṃ kaphānilārttiharam // VRs_18.136 // 
 etacca hariṇaśṛṅga-mṛtakāñcanaṭaṅkaṇopetam / 
 saghṛtamadhu paktiśūlaṃ śamayati śūlaṃ trinetrarasaḥ // VRs_18.137 // 
 atha udayabhāskaraḥ /-- 
 tolatulyaṃ rasaṃ śuddhaṃ gandhakaṃ taccaturguṇam / 
 vidhāya kajjalīṃ ślakṣṇāṃ tato nimbukavāriṇā // VRs_18.138 // 
 kalkaṃ kurvīta saṃkhalle yāvadyāmacatuṣṭayam / 
 dvitolamatha tāmrasya tanupatrāṇi sarvaśaḥ // VRs_18.139 // 
 kalkena tena nimbūka-rasenāplāvya khallake / 
 sthāpayedātape tīvre piṇḍīkṛtya tataḥ param // VRs_18.140 // 
 mūṣāmadhye nirudhyātha kukvuṭākhyaistribhiḥ puṭaiḥ / 
 paceccullyāṃ vinikṣipya cullīparimitopalaiḥ // VRs_18.141 // 
 
 tata ākṛṣya sammardya karaṇḍe taṃ vinikṣipet / 
 raso'yaṃ sarvarogaghno nṛṇāmudayabhāskaraḥ // VRs_18.142 // 
 hanti śūlāni sarvāṇi tamāṃsīva divākaraḥ / 
 parṇakhaṇḍikayā sārddhaṃ deyaścetyapare jaguḥ // 
 pathyaṃ rogocitaṃ deyaṃ rasasyānucitaṃ tyajet // VRs_18.143 // 
 atha śūlagajakeśarī /-- 
 palapramāṇasūtena balinā dviguṇena ca / 
 śuddhatripalatālena kṛtvā kajjalikāṃ tryaham // VRs_18.144 // 
 palamānena karttavyaḥ śuddhatāmrasya sampuṭaḥ / 
 pidhānapātrasaṅgrasta-talapātrāsyavān khalu // VRs_18.145 // 
 kajjalīṃ sampuṭasyāntarnidadhyāttadanantaram / 
 adhastādupariṣṭācca sampuṭasya kṣipet khalu // VRs_18.146 // 
 ākaṇṭhaṃ paṭucūrṇaṃ taṃ pidhāya ca nirudhya ca / 
 viśoṣya gajasaṃjñena puṭena puṭayettataḥ // VRs_18.147 // 
 paṭacūrṇaṃ vidhāyātha sindhumadhye vinikṣipet / 
 pathyā''rdrakarasopeto vallamānena sevitaḥ // 
 raso niḥśeṣaśūlaghnaḥ syācchlagajakeśarī // VRs_18.148 // 
 
 atha dvitīyakṣāratāmram /-- 
 palamitamṛtaśulvaṃ tanmitaṃ gandhacūrṇaṃ 
 vasumitapalamānaṃ tinti.ḍīkṣāracūrṇam / 
 trayamidamabhidiṣṭaṃ kṣāratāmrākhyameta- 
 ddharati sakalaśūlaṃ pītamuṣṇodakena // VRs_18.149 // 
 atha tāmrāṣṭakam /-- 
 hiṅgu vyoṣaṃ madhukarucakaṃ tinti.ḍīkṣāratāmraṃ 
 sarvañcaitanmasṛṇamṛditaṃ pītamuṣṇodakena / 
 kṣipraṃ śūlaṃ kṣapayati nṛṇāṃ tīvrapīḍāsametaṃ 
 dhvāntaṃ bhānoriva samudayaḥ sādhu tāmrāṣṭakaṃ hi // VRs_18.150 // 
 atha ba.ḍavānalaguṭikā /-- 
 tālaṃ tāpyaṃ kanakakunaṭī-kāntagandhārkasūtai- 
 stulyāṃśaistairaruṇamadhuraṃ dīpyakaṃ sarvatulyam / 
 
 etaiḥ sarvaistrikaṭu ca samaṃ kajjalīkṛtya sarvaṃ 
 hiṅgumbhobhirmunimitadinairbhāvayet saptakṛtvaḥ // VRs_18.151 // 
 jayantyāḥ kākamācyāśca nirguṇḍyāścā''rdrakasya ca / 
 svarasairbhāvayet piṣṭvā sakṛdeva dine dine // 
 karttavyā maricaistulyāśchāyāśuṣkāśca golikāḥ // VRs_18.152 // 
 hantyeṣā ba.ḍavānalākhyaguṭikā saṃsevitoṣṇāmbunā 
 sarvaṃ śūlagadaṃ kṛmiñca sakalaṃ vaiṣamyavṛttiṃ kṣudhaḥ / 
 mandāgniṃ grahaṇīgadaṃ śvayathurukpāṇḍuñca gulmārśasī 
 vātaśleṣmagadaṃ tathodararujaṃ śvāsañca kāsaṃ jvaram // VRs_18.153 // 
 atha agnikumāraḥ /-- 
 rasagandhakayoḥ kṛtvā kajjalīṃ tulyabhāgayoḥ / 
 pādāṃśamamṛtaṃ dattvā śuktibhasma kalāṃśakam // VRs_18.154 // 
 haṃsapādīrasaiḥ samyaṅmardayitvā dinatrayam / 
 sthūlagolaṃ tataḥ kṛtvā pariśoṣya kharātape // VRs_18.155 // 
 nirudhya bālukāyantre kramapuṣṭena vahninā / 
 pacedekamahorātraṃ svataḥ śītaṃ vicūrṇya ca // VRs_18.156 // 
 tulyāṃśamamṛtaṃ dattvā mardayedārdrakadravaiḥ / 
 vilipya sthālikāmadhye tato'nyasthālikodare // VRs_18.157 // 
 palārddhamamṛtaṃ kṣiptvā rasasthālīñca tanmukhe / 
 nyubjāṃ dattvā dṛ.ḍhaṃ ruddhvā cullyāmāropya yatnataḥ // VRs_18.158 // 
 
 yāmaṃ prajvālayedagniṃ vicūrṇya tadanantaram / 
 karaṇḍake vinikṣipya sthāpayedatiyatnataḥ // 
 raso hyagnikumārākhyo diṣṭo manthānabhairavaiḥ // VRs_18.159 // 
 hanyādatyagnimāndyaṃ jvaraharamakhilaṃ vātajātaṃ kṣayārttiṃ 
 śophāḍhyaṃ pāṇḍurogaṃ kaphajanitagadān plīhagulmaṃ gudārttim / 
 sarvāṅgīṇañca śūlaṃ jaṭharabhavarujaṃ khañjatāṃ paṅgulatvaṃ 
 sarvāṃścāsādhyarogān haririva duritaṃ raktagulmaṃ badhūnām // VRs_18.160 // 
 atha śambūkādilauham /-- 
 śambūkaṃ tryūṣaṇaṃ pañca lavaṇāni mṛtāyasam / 
 samāṃśaṃ peṣayenmūtraiḥ kṛṣṇājasya dināvadhi // 
 bhakṣayet karṣamātrantu pariṇāmākhyaśūlanut // VRs_18.161 // 
 athendravāruṇikādicūrṇam /-- 
 indravāruṇikāmūlaṃ kaṭutrayasamāyutam / 
 pibeduṣṇāmbunā hanti śūlamatyantaduḥsaham // VRs_18.162 // 
 atha bhūdārvādiyogaḥ /-- 
 bhūdāruvaṭamūlañca śūlajit soṣṇavāriṇā // VRs_18.163 // 
 atha sadyaḥśūlaharo yogaḥ /-- 
 sadyobhavaṃ harecchūlaṃ lavaṇaṃ vā''ranālakaiḥ // VRs_18.164 // 
 
 atha sadyaḥśūlaharayogadvayam /-- 
 ghṛtena saindhavaṃ vā'tha uṣṇatoyaiḥ suvarcalam // VRs_18.165 // 
 atha kṣāravaṭī /-- 
 amṛtaṃ hemabhasmātha śaṅkhaṃ ciñcā subhāskaram / 
 kramāddviguṇitaṃ kṛtvā tattulyañca kaṭutrikam // VRs_18.166 // 
 tulasī bhṛṅgarājaśca mātuluṅgārdrakadravaiḥ / 
 bhāvitaṃ bahuśaścūrṇaṃ rajo vā gulikā'pi vā // VRs_18.167 // 
 guñjāmātrantu seveta gulmāṣṭhīlāṃ vināśayet / 
 mandāgniṃ grahaṇīmarśo śūlarogamarocakam // 
 eṣā kṣāravaṭī nāma kṛśadeheṣu yujyate // VRs_18.168 // 
 
 atha kārśyacikitsā /-- 
 athāmṛtārṇavaḥ /-- 
 rasabhasma trayo bhāgā bhāgaikaṃ hemabhasmakam / 
 sarvāṃśamamṛtāsattvaṃ sitāmadhvājyamiśritam // VRs_18.169 // 
 dinaikaṃ mardayet khalle māṣaikaṃ bhakṣayet sadā / 
 kṛśānāṃ kurute puṣṭiṃ raso'yamamṛtārṇavaḥ // 
 aśvagandhāpalārddhañca gavāṃ kṣīraiḥ pivedanu // VRs_18.170 // 
 atha pūrṇacandraḥ /-- 
 mṛtasūtābhralohaṃ vai śilājatu vi.ḍaṅgakam / 
 tāpyaṃ kṣaudraṃ ghṛtaṃ tulyamekīkṛtya vimardayet // VRs_18.171 // 
 pūrṇacandraraso nāmnā māṣaikaṃ bhakṣayet sadā / 
 śālmalīpuṣpacūrṇañca kṣaudraiḥ karṣaṃ pibedanu // VRs_18.172 // 
 durbalo balamāpnoti māsaikena yathā śaśī / 
 kṛśānāṃ bṛṃhaṇaṃ deyaṃ sarvaṃ pānānnabheṣajam // 
 nidrā caiva divā rātrau chāgamāṃsāśanaṃ tathā // VRs_18.173 // 
 atha sthaulyacikitsā /-- 
 atha ba.ḍavāgnimukhaḥ /-- 
 śuddhasūtaṃ mṛtaṃ tāmraṃ tālaṃ bolaṃ samaṃ samam / 
 arkakṣīrairdinaṃ mardyaṃ kṣaudrairlehyaṃ dviguñjakam // VRs_18.174 // 
 
 ba.ḍavāgnimukho nāma sthaulyaṃ tundaṃ niyacchati / 
 palaṃ kṣaudraṃ palaṃ toyamanupānaṃ pibet sadā // VRs_18.175 // 
 atha sthaulye pūrvakṛtyanirdeśaḥ /-- 
 tatrā''dau pañcakarmāṇi laṅghanādyairupācaret // VRs_18.176 // 
 atha sadhvārdrakaprayogaḥ /-- 
 ārdrakaṃ madhunā khādenmedo'nilakaphān jayet // VRs_18.177 // 
 atha agnikumāraḥ /-- 
 gandhakena dvikarṣeṇa śuddhasūtena tāvatā / 
 vidhāya kajjalīṃ sūkṣmāmekavāsaramardanāt // VRs_18.178 // 
 karṣamātraṃ viṣaṃ dattvā mardayitvā dṛ.ḍhaṃ punaḥ / 
 haṃsapādīrasaistairvā stokaṃ stokaṃ muhurmuhuḥ // VRs_18.179 // 
 ku.ḍavārddhamitaiḥ paścādgolaṃ kṛtvā viśoṣya ca / 
 kācakūpyāṃ vinikṣipya śulve nā.ḍīṃ vidhāya ca // VRs_18.180 // 
 devīśāstre punaḥ proktaṃ viṣaṃ karṣavicūrṇitam / 
 ūrddhvādho golakānāṃ hi kācakūpyāṃ vinikṣipet // VRs_18.181 // 
 
 nikṣipet kajjalīṃ madhye yataścāgryaṃ prajāyate / 
 tataśca dvyaṅgulotsedha-mṛdā kūpīṃ vilipyatām // VRs_18.182 // 
 viśoṣya bālukāyantre yantravargaprakāśite / 
 adhomukhīṃ ghaṭīṃ kṣiptvā kṣipedupari bālukām // VRs_18.183 // 
 nirudhya bhāṇḍavaktrañca cullyāmāropya yatnataḥ / 
 vahniṃ prajvālayet sārddhaṃ dinaṃ kramavivarddhitam // VRs_18.184 // 
 svāṅgaśītalamākṛṣya saha tāmreṇa mardayet / 
 palārddhaṃ maricaṃ sūkṣmaṃ karṣārddhaṃ vatsanābhakam // VRs_18.185 // 
 vinikṣipya vimardyātha kṣipedramyakaraṇḍake / 
 nandinā tu samuddiṣṭaṃ rasatulyaṃ marīcakam // 
 vatsanābhantu karṣāṃśaṃ miśrayeta vicūrṇya tat // VRs_18.186 // 
 nirdiṣṭo'gnikumārako rasavaro devyā tathā nandinā 
 sevyo vaidyayaśaḥprabhūtaphaladaścā''nāhavidhvaṃsanaḥ / 
 sadyaḥ pācanadīpano rucikaraḥ śīghraṃ tathā'ṣṭhīlikāṃ 
 sāmāñca grahaṇīṃ haret kapharujaḥ kaṇṭhāmayadhvaṃsanaḥ // VRs_18.187 // 
 balyo bhojanatoyabhakṣyasukhadaḥ śreṣṭho rasānāṃ prabhu- 
 rmandāgniṃ kaphavātajaṃ kṣayagadaṃ niḥśeṣaśūlāmayān / 
 śvāsaṃ kāsagadaṃ tathā gudarujaṃ sthaulyañca pāṇḍuṃ tathā 
 śophaṃ vātagadaṃ tathā khalu ratītulyo'rddhaparṇānvitaḥ // VRs_18.188 // 
 
 kaṇayā sitayā''jyena dātavyo'sau mahārasaḥ / 
 pratyaṣṭhīlādirogeṣu jalakūrmagadeṣu ca // VRs_18.189 // 
 nandinā tu punaḥ proktastattadrogaharauṣadhaiḥ / 
 nihanti sakalān rogān duṣpatnīva manorathān // VRs_18.190 // 
 rasajanitavidāhe śītatoyābhiṣeko 
 malayajaghanasārālepanaṃ mandavātaḥ / 
 taruṇadadhi sitāktaṃ nārikelīphalāmbho 
 madhuraśiśirapānaṃ śītamanyacca śastam // VRs_18.191 // 
 saubhāgyaṃ meghanādāṅghri-sitāmadhukacandanam / 
 tuṣodakena dātavyaṃ sarvasmin rasavaikṛte // VRs_18.192 // 
 chardyāṃ tṛṣṇāsu dātavyaṃ kapitthaṃ vā sitā'nvitam / 
 kumārīśītalepaśca sarvāṅgīṇaḥ praśasyate // VRs_18.193 // 
 kṣīraṃ madhusitāpītaṃ kvātho vā'mṛtabandhukaḥ / 
 upacārā amī sarve praśastā rasatāpinām // VRs_18.194 // 
 rasasyāgnikumārasya prabhāvaṃ vetti tattvataḥ / 
 girijā nandikeśo vā yadvā nārāyaṇaḥ prabhuḥ // VRs_18.195 // 
 
 athāmlapittanidānam /-- 
 amlodgāravamī hasta-pādahṛtkukṣidāhatā / 
 amlapitte mukhaṃ tiktaṃ bhavecchūlamarocakam // VRs_18.196 // 
 atha amlapittacikitsā /-- 
 athāmlapittopacārāḥ /-- 
 amlapitte tu vamanaṃ tadante mṛdurecanam / 
 ūrddhvagaṃ vamanairhanyādadhogaṃ recanairjayet // 
 tiktabhūyiṣṭhamāhāraṃ pānañcāpi prakalpayet // VRs_18.197 // 
 atha vamanayogaḥ /-- 
 amlapitte ca vamanaṃ paṭolāriṣṭavāribhiḥ // VRs_18.198 // 
 atha virecanayogaḥ /-- 
 virecanaṃ trivṛccūrṇaṃ madhudhātrīphalairbhavet // VRs_18.199 // 
 atha līlāvilāsaḥ /-- 
 śuddhasūtaṃ śuddhagandhaṃ mṛtaṃ tāmrābhraraupyakam / 
 tulyāṃśaṃ mardayedyāmaṃ ruddhvā laghupuṭe pacet // VRs_18.200 // 
 akṣadhātrīharītakyāḥ kramavṛddhyā vipācayet / 
 jalenāṣṭaguṇenaiva grāhyamaṣṭāvaśeṣitam // VRs_18.201 // 
 
 anena bhāvayet sarvaṃ pūrvaṃ sūtaṃ punaḥ punaḥ / 
 pañcaviṃśativārañca tāvadbhirbhṛṅgajairdravaiḥ // VRs_18.202 // 
 śuṣkaṃ taccūrṇitaṃ khādet pañcaguñjaṃ madhuplutam / 
 raso līlāvilāso'yamamlapittaṃ niyacchati // VRs_18.203 // 
 atha kuṣmāṇḍakhaṇḍam /-- 
 kuṣmāṇḍasya rasasya satpalaśataṃ tulyaṃ gavāṃ kṣīrakaṃ 
 dhātrīcūrṇapalāṣṭakaṃ laghu pacedyāvat kṛtaṃ piṇḍitam / 
 dhātrītulyasitaṃ palārddhamamṛtaṃ tallehakaṃ lehayet 
 khyātaṃ kuṣmāṇḍakhaṇḍaṃ kṣapayati nitarāmamlapittaṃ na cānyat // VRs_18.204 // 
 atha tāmradrutiḥ /-- 
 palaṃ nepālaśulvasya patrāṇi sutanūni ca / 
 kṛtvā kaṇṭakabedhyāni kārayettadanantaram // VRs_18.205 // 
 karṣaikaṃ dviguṇaṃ grāhyaṃ kramāt sūtakagandhayoḥ / 
 marditavyaṃ śilākhalle rasairdantaśaṭhasya vai // VRs_18.206 // 
 tat kalkaṃ paṅkavat kṛtvā tena parṇāni sarvaśaḥ / 
 lepayitvā śilākhalle sthāpayedātape khare // VRs_18.207 // 
 
 yāmaikena samuddhṛtya dravībhavati nānyathā / 
 vāntiṃ virecanaṃ kṛtvā śuddhakāyo yathāvidhi // VRs_18.208 // 
 pūjayitvā surān vaidyān viprān hemāmbarādibhiḥ / 
 tāṃ drutiṃ madhusarpirbhyāṃ raktikāmāṣakādibhiḥ // VRs_18.209 // 
 līḍhvā tatra pibettakraṃ dhānyāmlakamathāpi vā / 
 jīrṇe sāyaṃ samaśnīyācchālyannantu purātanam // VRs_18.210 // 
 sevyamānaṃ nihantyetadamlapittaṃ sudāruṇam / 
 kāsaṃ kṣayaṃ tathā śoṣamarśāṃsi grahaṇīṃ tathā // VRs_18.211 // 
 kāmalāṃ pāṇḍurogañca kuṣṭhānyekādaśaiva ca / 
 raktapittaṃ sakhālityaṃ śūlañcaivodarāṇi ca // VRs_18.212 // 
 vātarogaṃ pratiśyāyaṃ vidradhiṃ viṣamajvaram / 
 satatābhyāsayogena balīpalitavarjitaḥ // VRs_18.213 // 
 tāmravat kurute dehaṃ sarvavyādhivivarjitam / 
 jīvedvarṣaśataṃ sāgraṃ dvitīya iva bhāskaraḥ // VRs_18.214 // 
 atha pittarogacikitsā /-- 
 atha pittāntakarasaḥ /-- 
 mṛtasūtābhramuṇḍārka-tīkṣṇamākṣikatālakam / 
 gandhakañca bhavettulyaṃ yaṣṭīdrākṣāmṛtādravaiḥ // VRs_18.215 // 
 jalamaṇḍapikāvāsā-drāvaiḥ kṣīravidārijaiḥ / 
 dinaikaṃ mardayet khalle sitākṣaudrayutā vaṭī // VRs_18.216 // 
 
 niṣkamātraṃ nihantyāśu pittaṃ pittajvaraṃ kṣayam / 
 dāhaṃ tṛṣṇāṃ bhramaṃ śoṣaṃ vegāt pittāntako rasaḥ // VRs_18.217 // 
 sitākṣīraṃ pibeccānu yaṣṭīṃ sitā'nvitāṃ jalaiḥ / 
 pibedvā pittaśāntyarthaṃ śītatoyena candanam // VRs_18.218 // 
 atha daśasāram /-- 
 yaṣṭī drākṣā phalaṃ dhātryā elācandanabālakam / 
 madhūkapuṣpaṃ kharjūraṃ dā.ḍimaṃ peṣayet samam // VRs_18.219 // 
 sarvatulyā sitā yojyā palārddhaṃ bhakṣayet sadā / 
 daśasāramidaṃ khyātaṃ sarvapittavikārajit // 
 mehatṛṣṇā'ratīścaiva dāhaṃ mūrcchāṃ jvaraṃ jayet // VRs_18.220 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye vidradhivṛddhi-
gulmayakṛtplīhaśūlakārśya sthaulyāṣṭhīlāpratyaṣṭhīlājalakūrmarasavaikṛtānāhāmla-
pitta-pittacikitsānāmāṣṭādaśo'dhyāyaḥ // 18 // 
 
 
 
Adhyāya 19
     
athodarādicikitsanam ।--
 
 atha jalodaralakṣaṇam /-- 
 udaraṃ sajalaṃ yasya sadoṣaṃ balivarjitam / 
 śvayathuḥ pādayoḥ śophaḥ syājjalodaralakṣaṇam // VRs_19.1 // 
 atha vātodaralakṣaṇam /-- 
 udaraṃ vātasampūrṇaṃ savyathañca kṛśāṅgatā / 
 muhurmuhuḥ śvasityeva tat vātodaralakṣaṇam // VRs_19.2 // 
 athāta udarapāṇḍuśophakāmalākumbhakāmalāhalīmakacikitsā /-- 
 atha jīmūtakādigu.ḍikā /-- 
 jīmūtaloharasagandha-śilālatāmra- 
 vyoṣāgnikuṣṭhamuṣalī-viṣadīpyacūrṇam / 
 nimbūkanīralulitaṃ guṭikīkṛtaṃ tat 
 bhuktaṃ niśāsu madhunā sakalodaraghnam // VRs_19.3 // 
 
 atha vinodavidyādharaḥ /-- 
 rasendrabaliṭaṅkaṇaiḥ sajayapālavījaiḥ samaiḥ 
 rasaḥ sumṛdito bhavet khalu vinodavidyādharaḥ / 
 payogu.ḍayuto haret sakalarecanīyāmayān 
 jvarañca jaṭharāmayān gudagadaṃ saśūlaṃ nṛṇām // VRs_19.4 // 
 samyagvirecanābhāve mudgakvāthaṃ pibedanu / 
 bhedādhikye pibettakraṃ barbūrāṇāṃ tvaco rasam // VRs_19.5 // 
 atha dantivījādirasaḥ /-- 
 aṣṭau nistuṣadantivījamapi cecchuṇṭhyāstrayo gandhakāt 
 dvau ca dvau maricasya ṭaṅkaṇarasañcaikaikabhāgaṃ pṛthak / 
 guñjāmātramidaṃ surecanakaraṃ deyañca śītāmbunā 
 śophaṃ gulmajalodaraṃ praśamayet plīhāmayaghnaṃ param // VRs_19.6 // 
 atha mṛtyuñjayaḥ /-- 
 dvikṣāraṃ tryūṣaṇaṃ pañca-lavaṇaṃ śatapuṣpikām / 
 samabhāgamidaṃ sarvaṃ paṭacūrṇaṃ samācaret // VRs_19.7 // 
 tatsamau rasagandhau ca kṛtvā kajjalikāṃ śubhām / 
 sarvamekatra sammelya mardayet divasatrayam // VRs_19.8 // 
 
 ayaṃ mṛtyuñjayo nāmnā rasaḥ śīghraphalapradaḥ / 
 kathito maryyalāryyeṇa sannipātaharaḥ param // VRs_19.9 // 
 sannipāte prayoktavyaḥ raktikāpañcamātrikaḥ / 
 citrakārdrakasindhūttha-kaṭubhirvā samanvitaḥ // VRs_19.10 // 
 pītatoyaṃ tridoṣārttaṃ nirvāte vāsayettataḥ / 
 pathyaṃ dadhyodanaṃ deyaṃ yācamānāya nānyathā // 
 guṇo na jāyate yasya tasya deyo rasaḥ punaḥ // VRs_19.11 // 
 hanyādvātagadaṃ tathā kaphagadaṃ mandānalatvaṃ jvaraṃ 
 śūlaṃ sarvamahāmayān jaṭharajāṃ pī.ḍāṃ yakṛt pāṇḍutām / 
 śophaṃ gulmarujaṃ tathā grahaṇikāṃ plīhāmayaṃ vi.ḍgrahaṃ 
 vāntiṃ gulmakṛtāṃ sakāsamabhitaḥ śvāsañca hikkāmapi // VRs_19.12 // 
 atha udare virecanavidhiḥ /-- 
 ādau sarvodarāṇāñca deyamuktaṃ virecanam / 
 gomūtrairvā'tha gokṣīrairyojyameraṇḍatailakam // 
 karṣamātraṃ prayatnena śuddhe deyo rasaḥ punaḥ // VRs_19.13 // 
 atha trailokyasundaraḥ /-- 
 śuddhasūtaṃ tathā gandhaṃ mṛtābhraṃ saindhavaṃ viṣam / 
 kṛṣṇajīraṃ vi.ḍaṅgañca gu.ḍūcīsattvacitrakam // VRs_19.14 // 
 
 elā caiva yavakṣāraṃ pratyekaṃ syādrasārddhakam / 
 dinaṃ nirguṇḍikādrāvairvījapūrarasairdinam // VRs_19.15 // 
 mardayecchoṣayet so'yaṃ rasastrailokyasundaraḥ / 
 guñjādvayaṃ ghṛtairlehyo vātodarakulāntakaḥ // VRs_19.16 // 
 palamekaṃ citramūlaṃ dvirgomūtraiścaturjalaiḥ / 
 pācyaṃ yāvadbhavet kalkaṃ ghṛtaṃ kalkañca yojayet // VRs_19.17 // 
 vallaikañca yavakṣāraṃ kṣiptvā paktvā'vatārayet / 
 tat karṣaikaṃ pibeccānu snigdhamuṣṇañca bhojayet // VRs_19.18 // 
 atha mahāvahniḥ /-- 
 catuḥ sūtasya gandho'ṣṭau rajanī triphalā śivā / 
 pratyekañca dvibhāgaṃ syāttryūṣajīrakadantikāḥ // VRs_19.19 // 
 pratyekamaṣṭabhāgaṃ syādekīkṛtya vicūrṇayet / 
 jayantīsnukpayobhṛṅga-vahnivātāritailakaiḥ // VRs_19.20 // 
 
 pratyekena kramādbhāvyaṃ saptavāraṃ pṛthak pṛthak / 
 mahāvahniraso nāma niṣkamuṣṇajalaiḥ pibet // VRs_19.21 // 
 virecanaṃ bhavettena takrabhaktaṃ sasaindhavam / 
 dinānte bhojayet pathyaṃ varjayet śītalaṃ jalam // 
 nābhyuttare jalasrāvaṃ kuryyāddhanti jalodaram // VRs_19.22 // 
 atha gu.ḍanāgaraprayogaḥ /-- 
 sarvodaraharaṃ yojyaṃ gu.ḍanāgarayoḥ palam // VRs_19.23 // 
 atha vajrakṣāraḥ /-- 
 sāmudraṃ saindhavaṃ kācaṃ yavakṣāraṃ suvarcalam / 
 ṭaṅkaṇaṃ sarjikākṣāraṃ tulyaṃ cūrṇaṃ vibhāvayet // VRs_19.24 // 
 arkakṣīraiḥ snuhīkṣīrairātape śoṣayettryaham / 
 arkapatraṃ lipettena ruddhvā cāntaḥ puṭe pacet // VRs_19.25 // 
 tat kṣāraṃ cūrṇayitvā'tha tryūṣaṇaṃ triphalārajaḥ / 
 jīrakaṃ rajanīvahni-cavyakaṃ syāt samaṃ samam // VRs_19.26 // 
 kṣārameva tadarddhañca ekīkṛtya prayojayet / 
 agnimāndyeṣvajīrṇeṣu bhakṣyaṃ niṣkadvayaṃ dvayam // VRs_19.27 // 
 vātādhike jalaiḥ koṣṇairghṛtaiḥ pittādhike hitam / 
 kaphe gomūtrasaṃyuktamāranālaistridoṣaje // VRs_19.28 // 
 vajrakṣāramidaṃ siddhaṃ svayaṃ proktaṃ pinākinā / 
 sarvodareṣu gulmeṣu śophaśūleṣu yojayet // VRs_19.29 // 
 
 atha khadirādiyogaḥ /-- 
 khadiraṃ devadāruñca karṣaṃ gomūtrataḥ pibet / 
 udaraṃ pāṇḍurogañca hanti śūlañca plīhakam // VRs_19.30 // 
 atha pippalīprayogaḥ /-- 
 dinaikaṃ pippalīcūrṇaṃ snuhīkṣīreṇa bhāvayet / 
 niṣkaṃ jalodaraṃ hanti mahiṣīmūtrataḥ pibet // VRs_19.31 // 
 atha vaiśvānaraḥ /-- 
 rasagandhakatāmrāṇi śilājit kāntalohakam / 
 trikaṭu citrakaṃ kuṣṭhaṃ nirguṇḍī muṣalī viṣam // VRs_19.32 // 
 ajamodaśca sarveṣāṃ dvau dvau bhāgau prakalpayet / 
 cūrṇīkṛtya tataḥ sarvaṃ nimbakvāthena bhāvayet // VRs_19.33 // 
 ekaviṃśatprakāreṇa bhṛṅgarājena saptadhā / 
 madhunā guṭikāṃ śuṣkāṃ rajanyāntu pradāpayet // 
 vaiśvānarābhidho yogo jalodaraviśoṣaṇaḥ // VRs_19.34 // 
 
 atha sūryyaprabhā guṭikā /-- 
 bhārgīvahnijayāyugābhrakadalī pāṭhā vacā rocanā 
 cavyaṃ patrakacitrakaṃ trikaṭukaṃ kṣāradvayaṃ gandhakam / 
 trāyantīharavījakesariviṣadvandvaṃ lavaṅgaṃ kaṇā 
 kuṣṭhaṃ śallaphalaṃ phalatrayayutaṃ phenaḥ samudrādapi // VRs_19.35 // 
 brāhmī vījaṃ latāvījaṃ bālavilvaṃ virū.ḍhakam / 
 lavaṇāni tathā pañca jātyādikusumāṣṭakam // VRs_19.36 // 
 vātāritailenaiteṣāṃ kalpitā bhiṣajāṃ varaiḥ / 
 eṣā sūryyaprabhā nāma guṭikā'gnipradīpanī // VRs_19.37 // 
 atha udayamārttaṇḍarasaḥ /-- 
 palonmitasya śulvasya sūkṣmapatrāṇi kārayet / 
 tatsamaṃ gandhakaṃ dattvā khalle sarvaṃ vimardayet // VRs_19.38 // 
 jambīrarasasaṃyuktaṃ dinaṃ gharme nidhāpayet / 
 tataḥ śulve dravībhūte rasakarṣaṃ niyojayet // VRs_19.39 // 
 tat siddhamudare yojyaṃ śophe caiva bhagandare / 
 nāmnā tūdayamārttaṇḍa-rasa eṣa prakīrttitaḥ // VRs_19.40 // 
 
 atha pāṇḍurogasya saṅkṣiptalakṣaṇam /-- 
 vivarṇatā śarīre syācchayathuḥ kārśyameva hi / 
 sattvahānirathā''lasyaṃ pāṇḍurogasya lakṣaṇam // VRs_19.41 // 
 atha pāṇḍurogacikitsā /-- 
 atha haṃsamaṇḍūraḥ /-- 
 maṇḍūraṃ mardayecchlakṣṇaṃ gomūtre'ṣṭaguṇe pacet / 
 tryūṣaṇaṃ triphalāṃ mustāṃ vi.ḍaṅgaṃ cavyacitrakau // VRs_19.42 // 
 dārvīṃ granthīṃ devadāruṃ tulyaṃ tulyaṃ vicūrṇayet / 
 ghṛtaṃ maṇḍūratulyañca pākānte miśrayettataḥ // VRs_19.43 // 
 bhakṣayet karṣamātrañca jīrṇānte takrabhojanam / 
 pāṇḍurogaṃ halīmañca ūrustambhañca kāmalām // 
 arśāṃsi hanti no citraṃ haṃsamaṇḍūrakāhvayam // VRs_19.44 // 
 atha kālavidhvaṃsanaḥ /-- 
 śuddhasūtaṃ hema tāraṃ tāmraṃ tulyañca mardayet / 
 jambīranīrasaṃyuktamātape mardayeddinam // VRs_19.45 // 
 sarvatulyaṃ punaḥ sūtaṃ kṣiptvā piṣṭaṃ prakalpayet / 
 dhustūraphalamadhye tu dolāyantre tryahaṃ pacet // VRs_19.46 // 
 
 dhustūrotthadravaireva yantraṃ pūryyaṃ punaḥ punaḥ / 
 ādāya bandhayedvastra iṣṭikāyantragaṃ pacet // VRs_19.47 // 
 jambīrairgandhakaṃ piṣṭvā adhaścorddhvañca dāpayet / 
 tulyaṃ punaḥ punardeyaṃ ruddhvā laghupuṭe pacet // VRs_19.48 // 
 ṣa.ḍguṇe gandhake jīrṇe tattulyaṃ mṛtalohakam / 
 dattvā mardyaṃ dinaikañca kaṇṭakāryyā dravairdinam // VRs_19.49 // 
 ruddhvā'tha kariṣāgnistha-kapotākhyapuṭe pacet / 
 punarmardyaṃ punaḥ pācyaṃ trivāraṃ pūrvajairdravaiḥ // VRs_19.50 // 
 bṛhatyuttharasaistadvattridhā''mardya puṭettridhā / 
 vahnyarkanaktamālānāṃ pṛthagdrāvairdvidhā dvidhā // VRs_19.51 // 
 mardyaṃ ruddhvā puṭettadvaddaśāṃśaṃ vatsanābhakam / 
 dattvā tasmin vicūrṇyātha guñjāmātraṃ prayojayet // VRs_19.52 // 
 kālavidhvaṃsano nāma rasaḥ pāṇḍvāmayāpahaḥ / 
 abhayā'tha gavāṃ mūtraiḥ piṣṭvā cānu pradāpayet // VRs_19.53 // 
 
 atha pañcānanaḥ /-- 
 mṛtaṃ kāntaṃ suvarṇañca śulvatārābhrabhasmakam / 
 pṛthagakṣamitaṃ sarvaṃ paṭacūrṇaṃ kṛtaṃ muhuḥ // VRs_19.54 // 
 rasagandhakakajjalyā tulyayā saha marditam / 
 sārddhadvipalamānena tāpyacūrṇena mardayet // VRs_19.55 // 
 dvipalaṃ mūṣikāmadhye vinikṣipyālacūrṇakam / 
 tatastu kajjalīṃ kṣiptvā manohvāṃ tāvatīṃ kṣipet // VRs_19.56 // 
 tato nirudhya yatnena pariśoṣya puṭenniśi / 
 puṭena gajasaṃjñena svataḥ śītaṃ vicūrṇayet // VRs_19.57 // 
 caturguṇena gandhena nirmitāṃ rasakajjalīm / 
 kṣiptvā pūrvarase luṅgavāriṇā parimardayet // VRs_19.58 // 
 pacet kro.ḍapuṭenaiva daśavāramataḥ param / 
 evaṃ tālakakajjalyā daśavāraṃ puṭettataḥ // VRs_19.59 // 
 tataśca mṛtavaikrānta-bhasmanā ca kalāṃśataḥ / 
 tato vicūrṇya yatnena karaṇḍāntarvinikṣipet // VRs_19.60 // 
 
 ayaṃ pañcānano nāma devarājena kīrttitaḥ / 
 śreṣṭhaḥ sarvarasendreṣu mahārasasamo guṇaiḥ // VRs_19.61 // 
 pathyāśūraṇaśuṇṭhībhiḥ saghṛtābhirniṣevitaḥ / 
 sarvān pāṇḍugadān hanti kṛtaghna iva satkṛtim // VRs_19.62 // 
 yakṣmāṇaṃ jaṭharaṃ halīmakarujaṃ vātārttivi.ḍbandhanaṃ 
 kuṣṭhañca grahaṇīṃ jvarātisaraṇaṃ śvāsañca kāsārucī / 
 śleṣmavyādhimaśeṣato galagadān durnāma mandāgnitāṃ 
 mehaṃ gulmarujañca kiṃ bahugirā hanyādgadāṃścāparān // VRs_19.63 // 
 sevyamāne rase cāsmin vilvamekañca varjayet / 
 svasthaḥ sarvaṃ samaśnīyādgadī pathyaṃ gadāpaham // VRs_19.64 // 
 atha ārogyasāgaraḥ /-- 
 ekaikapalagandhāśma-rasasambhavakajjalīm / 
 tasyā madhye dvipalikaṃ tāpyaṃ tālaṃ palonmitam // VRs_19.65 // 
 palamātraṃ manohvāñca palamabhrakabhasmakam / 
 sukhasparśasya karṣañca nikṣipya parimardya ca // VRs_19.66 // 
 mūṣāmadhye vinikṣipya pinaddhāntarmukhīṃ tataḥ / 
 patreṇa śuddhatāmrasya nirmalena trikarṣiṇā // VRs_19.67 // 
 
 mūṣāṃ mṛdbhiḥ savastrābhiḥ parirudhya yathā dṛ.ḍham / 
 pariśoṣya giraṇḍaiśca puṭet gajapuṭena hi // VRs_19.68 // 
 svāṅgaśītaṃ samuddhṛtya khoṭībhūtaṃ vicūrṇayet / 
 gandhatālaśilācūrṇaiḥ sahitaṃ khallacūrṇakam // VRs_19.69 // 
 puṭet kro.ḍapuṭe caiva daśavāraṃ tataḥ param / 
 kṣipedviṃśatibhāgena vaikrāntaṃ bhasmatāṃ gatam // VRs_19.70 // 
 vimardya gālitaṃ kṛtvā kṣipet raupyakaraṇḍake / 
 ārogyasāgaro nāma raso'tiguṇavattaraḥ // VRs_19.71 // 
 hanyāt pāṇḍumarocakaṃ gudagadaṃ vātañca pittaṃ kaphaṃ 
 gulmādhmānakaśopharogamatha ca śvāsaṃ śiro'rttiṃ vamim / 
 atyarthānalamandatāṃ gurumudāvarttaṃ vicitrajvarān 
 rogānapyaparān ratidvayamitaḥ sūtau marīcājyavān // VRs_19.72 // 
 atha pāṇḍughanānilarasaḥ /-- 
 tāmrabhasma rasabhasma gandhakaṃ vatsanābhamatha tulyabhāgataḥ / 
 
 vahnitoyaparimarditaṃ pacet yāmapādamatha mandavahninā // VRs_19.73 // 
 raktikāyugalamānato bhavecchophapāṇḍughanapaṅkaśoṣaṇaḥ // VRs_19.74 // 
 atha pāṇḍuhāriharītakī /-- 
 koraṇṭo bhṛṅgarājaśca śatāvaripunarnavau / 
 ete saptapalā grāhyāḥ pratyekaṃ sūkṣmacūrṇitāḥ // VRs_19.75 // 
 etatkvāthe pacet samyak harītakyāḥ śatatrayam / 
 ṣaṣṭyā'dhikaṃ tataḥ śuṣkaṃ gavyadugdhena pācayet // VRs_19.76 // 
 śoṣayitvā śanairhṛtvā vaṭikābhiḥ prapūrayet / 
 rasasya tripalaṃ dattvā gandhake tripalātmake // VRs_19.77 // 
 paktvā'tha pātayet patre cūrṇayitvā tataḥ punaḥ / 
 gu.ḍūcīsattvamādāya śuṣkaṃ sattvaṃ palāṣṭakam // VRs_19.78 // 
 cūrṇayitvā tataḥ sarvaṃ madhunā guṭikāḥ kiret / 
 tāstu sūtre samābaddhvā madhubhāṇḍe vinikṣipet // 
 ekaikāṃ bhakṣayennityaṃ śuṣkapāṇḍuvināśinīm // VRs_19.79 // 
 
 atha pittapāṇḍvariguṭikā /-- 
 rasasya bhāgāścatvāro lohasya dvau prakīrttitau / 
 vahnimustāvi.ḍaṅgānāṃ trikaṭutriphalasya ca // VRs_19.80 // 
 bhāgāstvanekaśo grāhyāḥ kuṭajasya tathā'paraḥ / 
 cūrṇayitvā tataḥ sarvaṃ madhunā guṭikāḥ kiret // 
 ekaikāṃ bhakṣayet prātaḥ pittapāṇḍvapanuttaye // VRs_19.81 // 
 atha trailokyasundaraḥ /-- 
 rasagandhakalohābhra-gu.ḍūcīsattvasūkaraḥ / 
 triphalāśigrumūlāni bhṛṅgasāreṇa bhāvayet // VRs_19.82 // 
 trailokyasundaraḥ so'yaṃ saghṛtakṣaudraśarkaraḥ / 
 mṛgāṅkavat pathyabhujaḥ pāṇḍuśophaṃ niyacchati // VRs_19.83 // 
 atha pāṇḍuśothe trinetrarasasya prayogavidhiḥ /-- 
 yutaḥ kiñcidghṛtakṣaudra-gu.ḍatittiriguggulaiḥ / 
 trinetrākhyo raso yojyaḥ śophe toyānupānataḥ // VRs_19.84 // 
 
 atha vijayā guṭikā /-- 
 palatrayaṃ harītakyāścitrakasya palatrayam / 
 elātvakpatramustānāṃ bhāgo'rddhapaliko mataḥ // VRs_19.85 // 
 reṇukārddhapalaṃ proktaṃ tadarddhaṃ nāgakeśaram / 
 vyoṣañca pippalīmūlaṃ viṣañca palamātrakam // VRs_19.86 // 
 rasaḥ palo mahāgandhaḥ sūkṣmacūrṇāni kārayet / 
 purātane gu.ḍe pakve tulārddhe tadvinikṣipet // VRs_19.87 // 
 himasparśantu gṛhṇīyāt ghṛtenāktvā karaṃ budhaḥ / 
 badarāsthipramāṇena vijayā guṭikā matā // 
 niśāyāṃ khādayedenāṃ śophapāṇḍuvināśanīm // VRs_19.88 // 
 atha ṭaṅgaṇādiyogaḥ /-- 
 ṭaṅkaṇaṃ meghanādañca bhakṣayedviṣaśāntaye // VRs_19.89 // 
 atha jayapālarasaḥ /-- 
 rasaṃ gandhaṃ mṛtaṃ tāmraṃ jayapālañca guggulum / 
 samāṃśamājyasaṃyuktāṃ guṭikāṃ kārayenmitām // 
 ekaikāṃ khādayedvaidyaḥ śophapāṇḍvapanuttaye // VRs_19.90 // 
 atha devadālīpañcāṅgaprayogaḥ /-- 
 devadālyāstu pañcāṅgaṃ cūrṇaṃ kṣīraiśca vā jalaiḥ / 
 niṣkamātraṃ pibennityaṃ māsāt pāṇḍugadāpaham // VRs_19.91 // 
 
 atha kāmalālakṣaṇam /-- 
 dagdhamāṃsarudhirāsrapittataḥ kāmalā bhramatṛṣāvidāhinī / 
 pītanetramalavatyupekṣayā śophayugbhavati kumbhakāmalā // VRs_19.92 // 
 atha apāmārgādiyogaḥ /-- 
 apāmārgaṃ śamīmūlaṃ piṣṭvā takreṇa pāyayet / 
 kāmalāṃ śvayathuṃ pāṇḍuṃ karṣamātraṃ niyacchati // VRs_19.93 // 
 atha pañcāsyarasaḥ /-- 
 tīkṣṇamākṣikakāntābhra-śulvasūtakatālakam / 
 devadālīrasaiḥ piṣṭaṃ bālukāyantramūrcchitam // VRs_19.94 // 
 amṛtotpalakahlāra-kandadrākṣāsamanvitam / 
 piṣṭaṃ yaṣṭyambhasā kṣaudra-sitābhyāṃ kāmalāpraṇut // VRs_19.95 // 
 
 atha triyoniḥ /-- 
 tāmrasya turyyabhāgeṇa rasenotplutya lepayet / 
 nimbudrāveṇa saṃyojya sūryyatāpe vinikṣipet // VRs_19.96 // 
 ūrddhvādho gandhakaṃ dattvā pācayedatiyatnataḥ / 
 matsyākṣīmabhito dattvā mṛtsnayā sannirudhya ca // VRs_19.97 // 
 yāmadvayantu pakvañca svāṅgaśītaṃ samuddharet / 
 guñjāmātraṃ dadītāsya sābhayaṃ gu.ḍasaṃyutam // 
 triyonyākhyo raso hyeṣa śophapāṇḍvapanodanaḥ // VRs_19.98 // 
 atha mustādicūrṇam /-- 
 mustāmṛtācitrakayaṣṭipippalī-vi.ḍaṅgaśuṇṭhītriphalairyathottaram / 
 cūrṇaṃ sahāyorajasā ca saṃyutaṃ samākṣikaṃ pāṇḍugadāpahaṃ param // VRs_19.99 // 
 atha kāmeśvaraḥ /-- 
 palaṃ sūtaṃ palaṃ gandhaṃ vajrī pathyā trayaṃ trayam / 
 mustailāpatrakāṇāñca prati sārddhapalaṃ kṣipet // VRs_19.100 // 
 
 tryūṣaṇaṃ pippalīmūlaṃ viṣañcaiva palaṃ palam / 
 nāgakeśarakarṣaikaṃ reṇukārddhapalaṃ tathā // VRs_19.101 // 
 purātanagu.ḍenaiva tulārddhena vipācayet / 
 mardayet kanyakādrāvairyāmaikānte ghṛtena ca // VRs_19.102 // 
 guṭikāṃ badarābhāntu kārayedbhakṣayenniśi / 
 śophapāṇḍuharaḥ so'yaṃ rasaḥ kāmeśvaraḥ svayam // VRs_19.103 // 
 atha pāṇḍughanānilarasaḥ /-- 
 tāmrabhasma rasabhasma gandhakaṃ vatsanābhamatha tulyabhāgataḥ / 
 vahnitoyaparimarditaṃ pacedyāmapādamatha mandavahninā // VRs_19.104 // 
 raktikādvitayamānato'nilān śophapāṇḍughanapaṅkaśoṣaṇaḥ // VRs_19.105 // 
 
 atha kaṃsādipañcakam /-- 
 kaṃsena piṣṭaḥ śilayā sahitaḥ pācito rasaḥ / 
 hatābhyāṃ tīkṣṇatāmrābhyāṃ yuto hanti halīmakam // VRs_19.106 // 
 atha sindūrabhaṣaṇaḥ /-- 
 śuddhasūtañca sindūraṃ palaikaikaṃ vimardayet / 
 vāsārasena yāmaikaṃ tena kuryyācca cakrikām // VRs_19.107 // 
 supakvāṃ kārayenmaṣāmuttānāṃ dvādaśāṅgulām / 
 tanmadhye gandhakaṃ śuddhaṃ kṣipet palacatuṣṭayam // VRs_19.108 // 
 pūrvoktāṃ cakrikāṃ kṛtvā tat kṣiptvā prapuṭellaghu / 
 jīrṇe gandhe samuddhṛtya cakrikāṃ tāṃ vicūrṇayet // VRs_19.109 // 
 cūrṇādṛśaguṇaṃ yojyaṃ mṛtalohañca mardayet / 
 laśunena daśāṃśena caṇamātrā vaṭīḥ kiret // VRs_19.110 // 
 vātapāṇḍuharaḥ siddho rasaḥ sindūrabhūṣaṇaḥ / 
 pibeccānu hyapāmārgasyairaṇḍasya ca mūlikām // 
 takraiḥ piṣṭvā'tha karṣaikaṃ hanti pāṇḍuṃ sakāmalam // VRs_19.111 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye udarapāṇḍu-
śophakāmalākumbhakāmalāhalomakacikitsitaṃ nāmaikonaviṃśo'dhyāyaḥ // 19 // 
 
 
 
    Adhyāya 20
 
atha visarpādicikitsanam ।--
 
 atha visarpakuṣṭhaśvitracikitsā /-- 
 atha kālāgnirudrarasaḥ /-- 
 kāntagandhakatīkṣṇābhra-viṣatāpyasamanvitaḥ / 
 bandhyākarkoṭikākande pakvaḥ sūto visarpajit // VRs_20.1 // 
 atha eraṇḍavījādi tailam /-- 
 eraṇḍatumbinīnimba-bākucīcakramardakam / 
 tiktakāśātakīvījamaṅkolaścañcuvījakam // VRs_20.2 // 
 
 gomūtradadhidugdhaistu bhāvayettilajena ca / 
 mūtreṇājāprasūtena tailaṃ pātālayantrajam // 
 visarpaṃ nāśayatyāśu śvetakuṣṭhañca tatkṣaṇāt // VRs_20.3 // 
 atha dvitīyairaṇḍavījādi tailam /-- 
 eraṇḍatumbīkaṭuvimbacakra-mardotthavījāni ca somarājī / 
 aṅkolavījāni samāni kṛtvā pātālayantreṇa sutailameṣām // VRs_20.4 // 
 pragṛhya tenātha vimardayīta visarpakādīni kṛtaṃ prayānti // VRs_20.5 // 
 atha galatkuṣṭhalakṣaṇam /-- 
 pādayoḥ śvayathustodo galantyaṅgulayo yadi / 
 nāsikāsvarayorbhaṅgo galatkuṣṭhasya lakṣaṇam // VRs_20.6 // 
 atha kuṣṭheṣu kriyāsūtram /-- 
 sarveṣāṃ kuṣṭhināmādau pañcakarmāṇi kārayet / 
 pakṣe pakṣe ca vamanaṃ māsi māsi virecanam // VRs_20.7 // 
 
 ṣaṣṭhe māsi śirāmokṣo nasyaṃ saptadināntare / 
 idaṃ cirasthite kāryyaṃ kuṣṭhe svalpe'lpaśaḥ kriyā // VRs_20.8 // 
 atha vātakuṣṭhāriḥ /-- 
 vipacedgandhakamadhye ghanapiṣṭīṃ śulvapiṣṭīṃ vā / 
 saṅkocya kolako'yaṃ śamayati vātotthakuṣṭhāni // VRs_20.9 // 
 atha pittakuṣṭhāriḥ /-- 
 kāmalā'bhrakasaṅkocī ghṛtagandhakapācitaḥ / 
 vyoṣāgnivellatvaṅmustā-vyādhighātaviṣaiḥ samaḥ // VRs_20.10 // 
 triguṇaḥ prāṇado reṇuḥ pañcāśanmṛtakāñcanaḥ / 
 badarāsthimito mūtreṇājena guṭikīkṛtaḥ / 
 nāśanaḥ pittakuṣṭhānāmekaviṃśativāsarāt // VRs_20.11 // 
 
 atha śliṣmakuṣṭhāriḥ /-- 
 kanakābhrakasaṅkocastailagandhakapācitaḥ / 
 viṣavyoṣābdavellatvak tulyastriguṇacitrakaḥ // 
 guñjāmāno'jamūtreṇa piṇḍitaḥ śleṣmakuṣṭhanut // VRs_20.12 // 
 atha tridoṣakuṣṭhāriḥ /-- 
 tīkṣṇābhrahemasaṅkocastailagandhakapācitaḥ / 
 tālatāpyaviśālāgni-bolapāṭhājaṭāviṣaiḥ // VRs_20.13 // 
 śṛṅgīṭaṅkaṇayaṣṭyāhva-sindhuvāraiḥ samanvitaḥ / 
 rasena śṛṅgaberasya baddho badarasannibhaḥ // 
 chāyāviśoṣitaḥ kuṣṭhaṃ nihanyāt sannipātajam // VRs_20.14 // 
 atha vijayavaṭikā /-- 
 reṇukā pippalīmūlaṃ bākucī viṣatindukam / 
 aśvagandhā palāśāsthi vyoṣādinavakaṃ vacā // VRs_20.15 // 
 viśālā gandhakaṃ kuṣṭhaṃ saviṣaṃ rasabhasma ca / 
 gu.ḍena guṭikāṃ kuryyāt samena madhumiśritām // VRs_20.16 // 
 
 tāṃ bhakṣayet sitāsarpiḥ-kṣīraśālyannabhāgbhavet / 
 jalaudanaṃ vā bhuñjāno brahmacaryyaparāyaṇaḥ // VRs_20.17 // 
 khādettāpe sitādhānya-sarpirnāgabalārajaḥ / 
 vaṭikā vijayākhyeyaṃ saptakuṣṭhānniyacchati // VRs_20.18 // 
 atha sarveśvaraḥ /-- 
 pālikaṃ tāmragandhābhraṃ karṣāṃśaṃ lohapāradam / 
 snuhyarkakṣīravātāri-jambīrośīravāribhiḥ // VRs_20.19 // 
 marditaṃ bālukāyantre svedayet divasatrayam / 
 karṣaṃ kaṇāyā niṣkañca viṣasyāsmin vinikṣipet // 
 eṣa sarveśvaraḥ sadyo guñjāmātraḥ prasuptijit // VRs_20.20 // 
 atha suptikuṣṭhadalano rasaḥ /-- 
 gandho rasaśca kaṭutailaśṛto mṛto'rko 
 vyoṣāgnivellaviṣameghabhayāvacābhiḥ / 
 jvālāmukhīrasavimarditamākṣikāḍhyaḥ 
 piṇḍīkṛtaḥ śamayati sthirasuptakuṣṭham // VRs_20.21 // 
 
 atha pratāpalaṅkeśvaraḥ /-- 
 vipādikāghno rasagandhaṭaṅkaṇaṃ satāmrakuṣṭhāyasapippalīrajaḥ / 
 vimarditaṃ kāñcanapatravāriṇā pratāpalaṅkeśvarasaṃjñito rasaḥ // VRs_20.22 // 
 atha kiṭimāritalam /-- 
 snuhyāḥ ku.ḍavaṃ payasaḥ prasthaṃ dugdhasya nārikelasya / 
 gandhakaniśayoḥ karṣaṃ pāradakarṣañca sādhu saṃyojyam // VRs_20.23 // 
 kharatarakiraṇātāpāt pakvaṃ tailaṃ vilepitaṃ prājñaiḥ / 
 kuṣṭhakiṭime'pahanti prabalañca samīraṇaṃ hanyāt // VRs_20.24 // 
 atha sidhme gandhapāṣāṇalepaḥ /-- 
 mardito mūlakakṣārasyā''rdrakasya ca vāriṇā / 
 śamayedgandhapāṣāṇaḥ piṣṭaḥ sidhmaṃ vilepanāt // VRs_20.25 // 
 
 atha sidhme varāṭikālepaḥ /-- 
 varāṭapiṣṭī jambīranīrārdrā vā''tape dhṛtā // VRs_20.26 // 
 atha dadrukuṣṭhe mayūrakṣārādilepaḥ /-- 
 mayūramokṣakakṣāraṃ meṣaśṛṅgīramo rasaḥ / 
 trikṣāradviniśāvyoṣa-śulvaṃ lepena dadrujit // VRs_20.27 // 
 atha carmakuṣṭhe parpaṭīrasaprayogavidhiḥ /-- 
 caturthāṃśena tāmrasya bhasmanā saktukena ca / 
 kṛtāvāpo haret kuṣṭhaṃ carmākhyaṃ parpaṭīrasaḥ // VRs_20.28 // 
 atha carmakuṣṭhe meghanādādyudvarttanam /-- 
 meghanādāmṛtānīlī-gadāḥ kṛṣṇatilā madhu / 
 aśvamedhāmṛtañcaitairyuktā gandhakakajjalau // 
 udvarttanena ṣaṇmāsādgajacarmavināśanī // VRs_20.29 // 
 atha śatāruṣi rasādiṣaṭkam /-- 
 rasagandhakatāpyārka-śilājatvamlavetasam / 
 aṣṭamāṃśagu.ḍaṃ sājya-mākṣikaṃ syācchatāruṣi // VRs_20.30 // 
 
 atha kuṣṭhavidhūnano rasaḥ /-- 
 hemamākṣikagandhāśma-tīkṣṇakāntābhrakaṃ samam / 
 dviguṇaṃ haravīryyañca daśamāṃśañca saktukam // VRs_20.31 // 
 mañjiṣṭhādikaṣāyeṇa bālukāyantrapācitam / 
 kṛṣṇavarṇaikasaṅkāśamidaṃ bhasmaiva kuṣṭhajit // VRs_20.32 // 
 atha mañjiṣṭhādigaṇaḥ /-- 
 mañjiṣṭhāghanadārukuṣṭhakhadira-śreṣṭhāvacābākucī 
 pāṭhāparpaṭarājavṛkṣakaṭukā-yaṣṭyāhvamūrvāniśā / 
 trāyantīkiṭimāravellavṛṣakaṃ nimbāmṛtāvatsakaṃ 
 kākolī sadurālabhā ca paramaṃ kuṣṭhakṣayaghno gaṇaḥ // VRs_20.33 // 
 atha sidhmāḍumbarayoḥ kaṅguṇītailam /-- 
 āragvadharaso guñjā-bākucīgandhakaṃ trayaiḥ / 
 sarasaiḥ kaṅguṇītailaṃ jayet sidhmamu.ḍumbaram // VRs_20.34 // 
 atha pāmāri tailam /-- 
 vipakvā kaṭutailena pāmāhṛdgandhapiṣṭikā // VRs_20.35 // 
 
 atha tāleśvaraḥ /-- 
 haritālapale dve dve draṅkṣaṇe rasagandhayoḥ / 
 kurkuṭīpatrasāreṇa piṣṭaṃ tāmramayorajaḥ // VRs_20.36 // 
 pañcaśo marditaṃ dhātrī-kurkuṭīrasamākṣikaiḥ / 
 varṣābhūcitrapatrāḍhyaṃ mūṣāgarbhe niveśitam // VRs_20.37 // 
 pācitaṃ bhūdhare saṃsthaṃ parṇakhaṇḍena bhakṣayet / 
 hiṅgujambīravātāri-tailaiḥ pavanapī.ḍitaiḥ // VRs_20.38 // 
 mādhūkasārasindhūttha-vacāvyoṣairhṛtaujasi / 
 śophe bhaktāmbunā kuṣṭhe ghṛtena payasā'thavā // VRs_20.39 // 
 dhāroṣṇenā''rdrakasyāstu kāmalāyāṃ rasena ca / 
 rasastāleśvarākhyo'yaṃ sarvakuṣṭhaharaḥ param // VRs_20.40 // 
 
 atha mahātāleśvaraḥ /-- 
 tālatāpyaśilāṭaṅka-rasendralavaṇaṃ samam / 
 tālakāddviguṇaṃ tāmraṃ mṛtaṃ tadvacca gandhakam // VRs_20.41 // 
 amlena pañcaśaḥ piṣṭaṃ jambīrasya puṭe pacet / 
 madanena vamiṃ kuryyādvirekaṃ pathyayā'pi ca // VRs_20.42 // 
 lohacūrṇasya catvāro bhāgāḥ siddharasasya ṣaṭ / 
 aṣṭī nepālatāmrasya gandhakena hatasya ca // VRs_20.43 // 
 jambīrāmlena tat sarvaṃ marditaṃ puṭapācitam / 
 ekatriṃśāṃśagaralaṃ māṣadvitayasammitam // VRs_20.44 // 
 śuddhaḥ saṃśodhanaṃ kurvan madhye madhye ca bhakṣayet / 
 sannipāte madhūkena vyoṣeṇa pavane hitaḥ // VRs_20.45 // 
 grahaṇīkāmalāpāṇḍu-gulmārśāṃsi halīmakam / 
 kṣayañca śamayatyeṣa mahātāleśvaro rasaḥ // VRs_20.46 // 
 
 atha sarvakuṣṭhāntakṛttailam /-- 
 kṛṣṇābhrakaṃ balivasāṃ nīlajyotīrasaṃ rasam / 
 kaṅguṇīnimbakārpāsa-tailañcāyasi mardayet // 
 tajjayet sarvakuṣṭhāni vahirantaśca sevitam // VRs_20.47 // 
 atha kuṣṭhavidhvaṃsano lepaḥ /-- 
 rasaṭaṅkaṇagandhārka-pippalīkuṣṭhacandanam / 
 kuṣṭhavidhvaṃsano lepo mātuluṅgāmbumarditaḥ // VRs_20.48 // 
 atha kanakasundaraḥ /-- 
 samatulakanakottha-vyomasattvotthapiṣṭīṃ 
 dviguṇarasasametāṃ golamadhye vipācya / 
 
 trikaṭudahanavellairvatsanābhārddhabhāgai- 
 rasasamanavaśṛṅgau-dāruyuktaiḥ samastaiḥ // VRs_20.49 // 
 ajasalilavipiṣṭairguñjayā tulyagolaḥ 
 kupitakaphasamutthaṃ hanti kuṣṭhaṃ gariṣṭham / 
 tadaparamatha vāta-śleṣmajatvagvikāraṃ 
 gudagadamapi sarvaṃ vahnimāndyaṃ sunindyam // VRs_20.50 // 
 tuṣṭena śambhunā diṣṭaḥ so'yaṃ kanakasundaraḥ / 
 tvagvikāravināśāya kuberāya mahātmane // VRs_20.51 // 
 atha haribalāṅkuśaḥ /-- 
 ghanabhavamṛtasattvaṃ kāntalohārkabhasma 
 triguṇarasasametaṃ tulyagandhena yuktam / 
 samatulakṛtamebhiṣṭaṅkaṇaṃ tāpyacūrṇaṃ 
 haridalamatha bolaṃ khaṇḍasaṃjñaṃ manojñam // VRs_20.52 // 
 
 atha tripurāntakaḥ /-- 
 rasamamṛtamathāpi śṛṅgaberaṃ vi.ḍaṅgaṃ 
 madhuradahanapāṭhā-sindhuvārañca bandhyā / 
 triphalakanakavījaṃ ṛddhivṛddhī niśe dve 
 chagalasalilapiṣṭaṃ sarvametena jātā // VRs_20.53 // 
 sulaghubadaravīja-sthūlagolī narāṇāṃ 
 harati pavanapitta-śleṣmasañjātakuṣṭham // VRs_20.54 // 
 uktastripurayā pūrvaṃ raso'yaṃ tripurāntakaḥ / 
 sarvadoṣotthakuṣṭhaghnaḥ kṛpānighnamanaskayā // VRs_20.55 // 
 atha viśvahitaḥ /-- 
 rasendraliptatāmrasya patraṃ gandhakamāritam / 
 tattāmraṃ palamātraṃ hi palamātraṃ hi yāvakam // VRs_20.56 // 
 palaṃ cūrṇitaśuddhālaṃ mardayettu dinatrayam / 
 iti siddho rasaḥ prokto nāmnā viśvahito hitaḥ // 
 vallābhyāṃ tulitaḥ sevyo marīcaghṛtasaṃyutaḥ // VRs_20.57 // 
 
 atha nirguṇḍyādipralepaḥ /-- 
 nirguṇḍītailamadhvājya-kumārīśālmalīrasaḥ / 
 yavo gandhakapiṣṭaśca lepaḥ kuṣṭhakṣayāpahaḥ // VRs_20.58 // 
 atha kuṣṭharākṣasaḥ /-- 
 mahanimbasya sāreṇa marditāṃ gandhapiṣṭikām / 
 amṛtābākucīkāntā-triphalācūrṇasaṃyutām // VRs_20.59 // 
 bhakṣayedāyase nyastāṃ kuṣṭhe pāṇitalonmitām / 
 sā kuryyāllepanāt kāntiṃ ṣaṇmāsādvṛddhimāyuṣaḥ // VRs_20.60 // 
 atha vyoṣādi gu.ḍikā /-- 
 pālikaṃ vyoṣasūtāgni-gandhakaṃ saphalatrayam / 
 kāko.ḍumbarikākṣīrairmarditaṃ guṭikīkṛtam // 
 māṣapramāṇaṃ sakṣaudraṃ kuṣṭhārśaḥśvāsakāsajit // VRs_20.61 // 
 atha kuṣṭhakuṣṭhārarasaḥ /-- 
 rasasya karṣaḥ karṣau dvau gandhakāt kajjalaṃ tayoḥ / 
 tilaparṇyalimuṇḍīnāṃ svarasaiḥ kṛtabhāvanam // VRs_20.62 // 
 karṣaḥ karṣo vacādhātrī-kaṇātīkṣṇakṛmicchidām / 
 śāṇaṃ viṣasya karṣārddhaṃ jīrakasya sitasya ca // VRs_20.63 // 
 
 palārddhaṃ mṛtatāmrasya tathā śuṇṭhyāśca marditam / 
 bhṛṅgāmbhasi ghaṭe snigdhe paceccaṇakasammitāḥ // VRs_20.64 // 
 vaṭikāḥ kuṣṭhaviśvāgni-triphalāsaindhavānvitāḥ / 
 kuryyāt kuṣṭhakuṭhārākhyo raso'yaṃ sarvakuṣṭhajit // VRs_20.65 // 
 atha guñjādyudvarttanam /-- 
 guñjācitrakaśaṅkhacūrṇarajanī bhallātakaṃ lāṅgalī 
 snukkṣīrottamakanyakā ghanaravā dhūmodgamaḥ sūtakaḥ / 
 gomūtrai.ḍagajaṃ vi.ḍaṅgamaricaṃ sakṣaudrakhārījalaṃ 
 pāmādadruvicarcikākiṭimajit kaṇḍūghnamudvarttanāt // VRs_20.66 // 
 atha vajraśekharaḥ /-- 
 viṣṇukrāntā ghanarasaḥ sarpākṣī śaṅkhapuṣpikā / 
 gojihvā kṣīriṇī nīlī brahmavṛkṣo rudantikā // VRs_20.67 // 
 niculaḥ kākamācī ca rasaireṣāṃ vimarditam / 
 pakvaṃ tuṣakarīṣāgnau rasāddviguṇagandhakam // VRs_20.68 // 
 
 parpaṭīrasavat pakvaṃ khasattvenāruṇena ca / 
 pṛthak gandhakatulyena tāpyena ca rasāṅghriṇā // VRs_20.69 // 
 kṛtāvāpaṃ gatā muṇḍī-hastikarṇyamṛtālikāḥ / 
 mūrvāvidāryyāśca rasairmarditaṃ ghṛtamiśritam // VRs_20.70 // 
 kaṣāye daśamūlasya vipakvaṃ lehatāṃ gatam / 
 rasatulyatrijātāgni-vyoṣayaṣṭyāhvasaṃyutam // VRs_20.71 // 
 snigdhabhāṇḍagataṃ kuṣṭhī kṣayī ca kṛtaśodhanaḥ / 
 mañjiṣṭhādikaṣāyasya kṛtvā māsaṃ niṣevaṇam // 
 māṣapramāṇaṃ seveta raso'yaṃ vajraśekharaḥ // VRs_20.72 // 
 atha kuṣṭhavidrāvaṇatailam /-- 
 dvātriṃśatpalabākucīśṛtajaladroṇāṅghriśeṣe catu- 
 rviṃśatyā danujasya kāntarasayorniṣkaiḥ pṛthak pañcabhiḥ / 
 tāmbūlīrasamarditaistilabhavaprasthaṃ śṛtaṃ cikkaṇe 
 pāke satyavatāryya kalkasahitaṃ dhānye dvipakṣaṃ kṣipet // VRs_20.73 // 
 
 tat kṣīrānnāśinā pītaṃ liptaṃ kuṣṭhakulāntakam / 
 śvitraṃ dāhajamaśvetaṃ rūpamūlañca lumpati // VRs_20.74 // 
 atha dadrukuṣṭhavidrāvaṇarasaḥ /-- 
 rasagandhakatāpyābhra-kāntakṛṣṇābhrabhasmakam / 
 hiṅgulaṃ madhukaṃ kuṣṭhaṃ sarvaṃ samavibhāgikam // VRs_20.75 // 
 amlavetasatoyena tridinaṃ parimardayet / 
 viśoṣyā''jyamadhubhyāñca mṛditvā tridinaṃ punaḥ // VRs_20.76 // 
 dattvā jīrṇaṃ gu.ḍaṃ tulyaṃ kolāsthipramitā vaṭīḥ // 
 chāyāśuṣkāḥ prakurvīta śambhoragre ca pūjayet // VRs_20.77 // 
 iyaṃ hi pañcāṅgakṛtābhidhānā nāgārjunoktā guṭikā ca nūnam / 
 sarvāṇi kuṣṭhāni vicarcikāñca dadrūṇi vidrāvayati kṣaṇena // VRs_20.78 // 
 
 atha māṇikyatilakaḥ /-- 
 rasagandhakatāpyāla-kāntatīkṣṇābhrabhasmakam / 
 hiṅgulaṃ madhukaṃ kuṣṭhaṃ sarvaṃ samavibhāgikam // VRs_20.79 // 
 śatamūlīnijadrāvairmañjiṣṭhādikaṣāyataḥ / 
 tridinaṃ tridinaṃ samyak parimardya viśoṣya ca // VRs_20.80 // 
 tatastu pakvamūṣāyāṃ sannirudhyātiyatnataḥ / 
 prakṣipya bālukāyantre prapuṭet divasadvayam // VRs_20.81 // 
 māṇikyatilako nāma raso nāsatyakīrttitaḥ / 
 eṣa kuṣṭhaṃ haratyāśu sanmitramiva hṛdvyathām // VRs_20.82 // 
 atha parahitaḥ /-- 
 śvetaḥ pāṭhā jaṭā śvetā śvetā caiva punarnavā / 
 piṣṭvā jalena tatkalkaiḥ prakuryyānnālamūṣikām // VRs_20.83 // 
 sthālīmadhye ca tāṃ kṣiptvā kṣipet saṃśodhitaṃ rasam / 
 kṣipedupari sampeṣya dvyañjalipramitaṃ paṭu // VRs_20.84 // 
 pidhānaṃ tanmukhe dattvā sannirudhyātiyatnataḥ / 
 adhastājjvālayedvahniṃ pidhānyāmambu nikṣipet // VRs_20.85 // 
 yāmatritayaparyyantaṃ jāte'tha śiśire tataḥ / 
 krī.ḍakeśaiḥ samākṛṣya mṛtaṃ pāradamāharet // 
 na cedetāvatā bhasma punareva puṭedrasam // VRs_20.86 // 
 
 tadbhasmātiviṣaṃ viṣaṃ kṛmiharaṃ vyoṣottamā gandhajaṃ 
 cūrṇaṃ dvādaśahāṭakaṃ khalu gu.ḍo dvātriṃśadaṃśonmitaḥ / 
 tat sarvaṃ paricūrṇitaṃ pratidinaṃ vallaiścaturbhirmitaṃ 
 cetthaṃ hanti samastaroganivahaṃ nāgaṃ garutmāniva // VRs_20.87 // 
 viśeṣāt sarvakuṣṭhaghno raso'yaṃ parikīrttitaḥ / 
 khyātaḥ parahito nāmnā bhānunā bhūribhānunā // VRs_20.88 // 
 atha tālakeśvaraḥ /-- 
 vīryyaṃ purāreriha nāgatulyaṃ bhāgadvayañcāpyatha tālakasya / 
 śuddhena nāgena raso viśuddho vimardanīyo haritālikañca // VRs_20.89 // 
 mūtraṃ gavāṃ ṣo.ḍaśabhāgamānaṃ nidhāya bhāṇḍe'tha pidhāya tasmin / 
 dīpāgninā tat pariśoṣya sarvaṃ mūtraṃ tatastālakaśuddhatā syāt // VRs_20.90 // 
 tatastu jamborarasena sarvaṃ vimardanīyaṃ tridinaṃ trivāram / 
 bhāvyaṃ kumāryyāḥ salilena bhṛṅga-vajrāhvakandena ca vārayugmam // VRs_20.91 // 
 
 kuṣṭhe dadītāsya rasasya valla-trayaṃ rasairārdrakajairvijetum / 
 śākhāsu pakvatvamatho suṣuptiṃ stambhañca manyāsvatha maṇḍalāni // VRs_20.92 // 
 gavāṃ payaḥ śarkarayā sametaṃ stambhātireke sati sanniyojyam / 
 au.ḍumbaraṃ hanti sitāmadhubhyāṃ kṛṣṇañca kuṣṭhaṃ triphalārasena // VRs_20.93 // 
 gu.ḍārdrakābhyāṃ gajacarmasidhma-vicarcikāsphāṭavisarpadadrūn / 
 nihanti pāṇḍuṃ vividhāṃ vipādīṃ saraktapittāṃ kaṭukīsitābhyām // VRs_20.94 // 
 rogeṣu sarveṣvapi vāsarāṇi trisaptasaṅkhyāni rasaḥ pradeyaḥ / 
 rasaprayogāvasitau suṣuptyāṃ kvāthaṃ pibecchinnaruhāsanottham // VRs_20.95 // 
 māsadvayaṃ mudgaghṛtānvitānnaṃ pathyaṃ tato ḍumbarabheṣajānte / 
 aṅgāni pañcāpi palonmitāni dadyādariṣṭasya tathā''.ḍhakīnām // VRs_20.96 // 
 kvāthena yuktaṃ saghṛtaudanañca pathyāya kṛṣṇe'pyatha kṛṣṇavarṇe / 
 rasāvasāne sitayā sametāṃ pādonmitāmāmalakīṃ pradadyāt // VRs_20.97 // 
 
 annaṃ samudgaṃ saghṛtaṃ niyojyaṃ māsadvayaṃ syādathavā vicihnam / 
 rasaprayogāvasitau prayuñjyādaṅgāni pañca sravaniḥsṛtāni // VRs_20.98 // 
 pādonmitānīha ca māsayugmaṃ pathyāya dugdhaudanamādadīta / 
 syāttālakeśākhyarasaprayoge takrañca māṃsañca vivarjanīyam // VRs_20.99 // 
 atha khageśvaraḥ /-- 
 palena pramitaḥ sūtaḥ palena pramitā vasā / 
 khagaḥ palamitaḥ sarvaṃ mardayedarjunadravaiḥ // VRs_20.100 // 
 golīkṛtya viśoṣyātha golaṃ kūpyāṃ nirudhya ca / 
 tatastāṃ sudṛ.ḍhe bhāṇḍe mūṣāṃ kṣiptvā nirudhya ca // VRs_20.101 // 
 pacet sārddhadinaṃ paścāt svāṅgaśītaṃ vicūrṇayet / 
 khageśvaro raso valla-pramitaḥ kuṭajānvitaḥ // VRs_20.102 // 
 śvetakuṣṭhaṃ nihantyāśu śvāsakāsagadānapi / 
 saghṛtaḥ pittajaṃ kuṣṭhaṃ madhunā mehameva ca // 
 pathyaṃ doṣānurūpeṇa buddhena muninoditam // VRs_20.103 // 
 
 atha kuṣṭhanāśanaḥ /-- 
 sūtabhasma dviniṣkaṃ syādgandhakañca catuṣpalam / 
 sārddhaṃ catuṣpalaṃ citraṃ caturviṃśat palaṃ bhavet // VRs_20.104 // 
 bākucīvījacūrṇaṃ syāddvādaśaghnaṃ marīcakam / 
 sarvamekatra saṃyojya niṣkadvitayasammitam // 
 madhunā lehayet prātaḥ sarvakuṣṭhavināśanam // VRs_20.105 // 
 athā''rogyavarddhanī guṭikā /-- 
 rasagandhakalohābhra-śulvabhasma samāṃśakam / 
 triphalā dviguṇā proktā triguṇañca śilājatu // VRs_20.106 // 
 caturguṇaṃ puraṃ śuddhaṃ citramūlañca tatsamam / 
 tiktā sarvasamā jñeyā sarvaṃ sañcūrṇya yatnataḥ // VRs_20.107 // 
 nimbavṛkṣadalāmbhobhirmardayet dvidināvadhi / 
 tataśca vaṭikā kāryyā rājakolaphalopamā // VRs_20.108 // 
 maṇḍalaṃ sevitā saiṣā hanti kuṣṭhānyaśeṣataḥ / 
 vātapittakaphodbhūtān jvarānnānāprakārajān // VRs_20.109 // 
 deyā pañcadine jāte jvare roge vaṭī śubhā / 
 pācanī dīpanī pathyā hṛdyā medovināśinī // VRs_20.110 // 
 malaśuddhikarī nityaṃ durddharṣakṣutpravarttinī / 
 bahunā'tra kimuktena sarvarogeṣu śasyate // VRs_20.111 // 
 
 ārogyavarddhanī nāmnā guṭikeyaṃ prakīrttitā / 
 sarvarogapraśamanī śrīnāgārjunayoginā // VRs_20.112 // 
 atha nārāyaṇaḥ /-- 
 rasabhasma samānena gandhakena samanvitam / 
 tulyabhāgapuropetaṃ tulyatriphalayā'nvitam // VRs_20.113 // 
 vātāritailasaṃyuktaṃ sevitañca palonmitam / 
 māsena nāśayet kuṣṭhaṃ duḥsādhyamapi dehinām // VRs_20.114 // 
 kṣayaṃ bhagandaraṃ śūlaṃ mūlaṃ gulmañca pāṇḍutām / 
 grahaṇīñca mahāghorāṃ mandāgnimapi dustaram // VRs_20.115 // 
 evaṃvidhān mahārogān vinihanti na saṃśayaḥ / 
 śleṣmarogān haret sarvān raso nārāyaṇābhidhaḥ // VRs_20.116 // 
 atha medinīmārarasaḥ /-- 
 palatrayaṃ mṛtaṃ lohaṃ mṛtaṃ śulvaṃ palatrayam / 
 bhṛṅgarājāmbugomūtra-triphalākvathitaiḥ pṛthak // VRs_20.117 // 
 puṭettrivāraṃ yatnena tatastasmin vinikṣipet / 
 atyamlakāñjikaṃ paścāt pacedyāmacatuṣṭayam // VRs_20.118 // 
 tataśca tulyagandhena puṭānāṃ viṃśatiṃ pacet / 
 palamātraṃ mṛtaṃ sūtaṃ rudrāṃśamamṛtaṃ tathā // VRs_20.119 // 
 
 kaṭutrayaṃ samaṃ sarvaiḥ piṣṭvā samyak vidhārayet / 
 raso'yaṃ medinīsāro nandinā parikīrttitaḥ // VRs_20.120 // 
 sevito vallamānena ghṛtatrikaṭukānvitaḥ / 
 hanti kuṣṭhāni sarvāṇi śvitrāṇi vividhāni ca // VRs_20.121 // 
 gulmaṃ plīhāmayaṃ hikkāṃ śūlarogaṃ kṣayaṃ tathā / 
 udāvarttaṃ mahāvātaṃ kaphaṃ mandānalaṃ tathā // VRs_20.122 // 
 galagrahaṃ madonmādaṃ karṇadantāmayaṃ tathā / 
 sarvādhikaṃ viṣaṃ ghoraṃ vraṇaṃ lūtābhagandaram // 
 vidradhiñcāntravṛddhiñca śirastodañca nāśayet // VRs_20.123 // 
 
 atha jantughnī guṭikā /-- 
 sūtagandhau samau tābhyāṃ maṇḍūraṃ saptamāṃśataḥ / 
 vidhāya kajjalīmākhu-karṇyā sammardayeddvyaham // VRs_20.124 // 
 tato maṇḍuramānena kṣudradīpyaṃ vinikṣipet / 
 āruṣkarakaṣāyeṇa dinamekaṃ vimardayet // VRs_20.125 // 
 brahmavījaṃ samudrasya phalaṃ jātīphalaṃ tathā / 
 viṣatindukavījañca tāpyaṃ sarvaṃ samāṃśakam // VRs_20.126 // 
 vi.ḍaṅgaṃ samametaiśca sūkṣmacūrṇaṃ prakalpayet / 
 rasatulyaṃ hitaṃ cūrṇaṃ rasena saha melayet // VRs_20.127 // 
 vāsā ca nimbatvagvaṃśo vellavyoṣāmbudaṃ tathā / 
 eṣāṃ kvāthena saptāhaṃ tryahaṃ mūrvā''.ḍhake rase // VRs_20.128 // 
 bhāvayitvā caṇaprāyāḥ karttavyā vaṭikāḥ śubhāḥ / 
 aśvanimbādijakvāthe pradattaikā vaṭī śubhā // VRs_20.129 // 
 pātayejjaṭharājjantūn sarvadehagadān haret / 
 kuṣṭhajantūnnihantyāśu dvitrivāraprayogataḥ // VRs_20.130 // 
 
 atha dhanvantariḥ /-- 
 sūtagandhārkasaubhāgya-kaṅkuṣṭhaṃ raktacandanam / 
 kaṇā caitāni tulyāni mardayelluṅgavāriṇā // VRs_20.131 // 
 ekāhamatha saṃśoṣya sthāpayedatiyatnataḥ / 
 raso niḥśeṣakuṣṭhaghno dhanvantaririti smṛtaḥ // VRs_20.132 // 
 nirdiṣṭaḥ śambhunā sarva-rogabhītivināśanaḥ / 
 pathyāghṛtayuto vāyuṃ sindhuviśvānvito'pi vā // VRs_20.133 // 
 atha vajradhāraḥ /-- 
 vajrasūtābhrahemnāñca bhasma yojyaṃ samaṃ samam / 
 sarvāṃśaṃ tālakaṃ tulyaṃ śigrudhustūrajadravaiḥ // VRs_20.134 // 
 mardyaṃ snuhyarkajaiḥ kṣīrairdinaikañcātha bhāvayet / 
 saptāhaṃ bākucītailaistanmāṣaikantu bhakṣayet // 
 vajradhāro rasaḥ khyātaḥ sarvakuṣṭhanikṛntanaḥ // VRs_20.135 // 
 atha sarvakuṣṭhāṅkuśaḥ /-- 
 muṣalībākucīvījaṃ nirguṇḍīmūlatulyakam / 
 madhvājyābhyāṃ lihet karṣamanu syāt sarvakuṣṭhanut // VRs_20.136 // 
 
 atha dvitīyamahātāleśvaraḥ /-- 
 tālaṃ tāpyaṃ śilā sūtaṃ śuddhaṃ saindhavaṭaṅkaṇam / 
 samāṃśaṃ cūrṇayet khalle sūtāddviguṇagandhakam // VRs_20.137 // 
 gandhatulyaṃ mṛtaṃ tāmraṃ jambīrairdinapañcakam / 
 mardyaṃ ṣa.ḍbhiḥ puṭaiḥ pācyaṃ bhūdhare sampuṭodare // VRs_20.138 // 
 puṭe puṭe dravairmardyaṃ sarvametattu ṣaṭpalam / 
 dvipalaṃ māritaṃ tāmraṃ lohabhasma catuṣpalam // VRs_20.139 // 
 jambīrāmlena tat sarvaṃ dinaṃ mardyaṃ puṭellaghu / 
 triṃśadantaṃ puṭañcāsya kṣiptvā sarvaṃ vicūrṇayet // VRs_20.140 // 
 mahiṣyājyena sammiśraṃ niṣkārddhaṃ bhakṣayet sadā / 
 madhvājyairbākucīcūrṇaṃ karṣamātraṃ lihedanu // 
 sarvakuṣṭhaṃ nihantyāśu mahātāleśvaro rasaḥ // VRs_20.141 // 
 atha dvitīyakuṣṭhakuṭhāraḥ /-- 
 sūtabhasmasamaṃ gandhaṃ mṛtāyastāmragugguluḥ / 
 triphalā viṣaśuṇṭhī ca citrakaśca śilājatu // VRs_20.142 // 
 pratyekaṃ cūrṇitaṃ kuryyāt pratyekaṃ niṣkaṣo.ḍaśa / 
 catuḥṣaṣṭi karañjasya vījacūrṇaṃ prakalpayet // VRs_20.143 // 
 
 catuḥṣaṣṭi mṛtaṃ tāmraṃ madhvājyābhyāṃ vilo.ḍayet / 
 snigdhabhāṇḍagataṃ khādeddviniṣkaṃ sarvakuṣṭhajit // VRs_20.144 // 
 rasaḥ kuṣṭhakuṭhāro'yaṃ galatkuṣṭhanikṛntanaḥ / 
 pathyaṃ trimadhurairdadyāttadabhāve gu.ḍaudanam // VRs_20.145 // 
 pātālagaru.ḍīmūlaṃ madhupuṣpīñca dhānyakam / 
 sitayā bhakṣayet karṣamatitāpapraṇuttaye // 
 lihyānnāgabalāmūlaṃ madhvājyairvāntitāpanut // VRs_20.146 // 
 atha vajratailam /-- 
 vajrakṣīraṃ ravikṣīraṃ dhustūraṃ citrakadravam / 
 mahiṣīvi.ḍbhavaṃ drāvaṃ sarvāṃśaṃ tilatailakam // VRs_20.147 // 
 pacettailāvaśeṣantu tattailaṃ prasthamātrakam / 
 gandhakāgniśilātālaṃ vi.ḍaṅgātiviṣāviṣam // VRs_20.148 // 
 tiktakośātakī kuṣṭhaṃ vacā māṃsī kaṭutrayam / 
 haridrādāru yaṣṭyāhvaṃ sarjīkṣārañca jīrakam // VRs_20.149 // 
 
 karṣāṃśaṃ devakāṣṭhañca cūrṇaṃ taile vimiśrayet / 
 vajratailamidaṃ khyātaṃ mardanāt sarvakuṣṭhanut // VRs_20.150 // 
 atha svarṇakṣīraḥ /-- 
 kṣiptvā takraghaṭe pacyāt kāñcanīpalapañcakam / 
 takre jīrṇe samuddhṛtya punaḥ kṣīraghaṭe pacet // VRs_20.151 // 
 kṣīre jīrṇe samuddhṛtya jalaiḥ prakṣālya śoṣayet / 
 taccūrṇitaṃ pañcapalaṃ maricānāṃ paladvayam // VRs_20.152 // 
 palaikaṃ mūrcchitaṃ sūtamekīkṛtya tu bhakṣayet / 
 niṣkaikaṃ suptakuṣṭhārttaḥ svarṇakṣīraraso hyayam // VRs_20.153 // 
 atha mahābhallātatailam /-- 
 yatnāddvikhaṇḍitaṃ kuryyādbhallātaśatapañcakam / 
 kṣiptvā pacyācchanairvahnau taile dvādaśapālike // VRs_20.154 // 
 yāvattaranti te paktvā tattailaṃ pācayet punaḥ / 
 madhupāke tu samprāpte hyavatāryya tu tatkṣaṇāt // 
 sarvakuṣṭhāni hantyāśu mahābhallātatailakam // VRs_20.155 // 
 
 atha trailokyavijayatailam /-- 
 rasaṃ gandhaṃ viṣaṃ tālaṃ svarṇakṣīrī rudantikā / 
 varuṇāmlena sañcūrṇya pratiniṣkadvayaṃ dvayam // VRs_20.156 // 
 kṣipettasmin viśoṣyātha kramānniṣkaṃ sadā lihet / 
 trailokyavijayaṃ tailaṃ sarvakuṣṭhaharaṃ dhruvam // VRs_20.157 // 
 atha mahāmārttaṇḍatailam /-- 
 śākaṃ nimbāṅkollavahni-rājavṛkṣākṣasnugbhavam / 
 garbhaśuṣkaṃ śubhaṃ khaṇḍaṃ nārikelapriyālakam // VRs_20.158 // 
 vātāricakramardasya vījaṃ bākucijaṃ tathā / 
 samaṃ pātālayantreṇa tailaṃ grāhyaṃ prayatnataḥ // VRs_20.159 // 
 prasthau dvau tilatailasya kuṣṭhacūrṇaṃ paladvayam / 
 svarṇakṣīrīpalaikañca kṣiptvā paktvā'vatārayet // VRs_20.160 // 
 pūrvataile catuṣprasthe tailībhūte vinikṣipet / 
 mahāmārttaṇḍatailo'yaṃ lepāt kuṣṭhaṃ niyacchati // 
 atikaṇḍūṃ kṛmiṃ pākaṃ sphoṭakāni ca nāśayet // VRs_20.161 // 
 
 atha kāñcanītailaprayogopadeśaḥ /-- 
 kuṣṭhañca kāñcanītailairmardyāllepyaṃ sugharṣitam // VRs_20.162 // 
 atha śuṣkakaṇḍūharakumāyyāṃdilepaḥ /-- 
 kumārīsaindhavaṃ lepyaṃ śuṣkakaṇḍūharaṃ param // VRs_20.163 // 
 atha vipādikāyāṃ saindhavādilepaḥ /-- 
 saindhavena mahāmuṇḍī-lepo hanti vipādikām // VRs_20.164 // 
 atha kaṇḍūvraṇādau śilādiḥ /-- 
 śilā śambhuvījaṃ varaṃ kuṣṭhagandhaṃ 
 marīcaṃ tathā jīrakaṃ devadhūpaḥ / 
 niśā sarpiṣā mardito mandavāre 
 haret kāyakaṇḍūvraṇasphoṭagaṇḍān // VRs_20.165 // 
 atha kuṣṭhāntaparpaṭī /-- 
 palaikaṃ śuddhasūtasya karṣaikaṃ śuddhagandhakam / 
 gandhatulyaṃ mṛtaṃ tāmraṃ sūtāśaṃ mardayedviṣam // VRs_20.166 // 
 
 sarvatulyaṃ punargandhaṃ dattvā kiñcidviśoṣayet / 
 ghṛtābhyakte lohapātre pacyādyāvaddravībhavet // VRs_20.167 // 
 rambhāpatre paṭe vā'tha pātayet parpaṭīṃ tadā / 
 māṣaikaṃ cūrṇitaṃ khādedgajacarma niyacchati // 
 niṣkaikaṃ bākucīcūrṇaṃ lehayedanupānakam // VRs_20.168 // 
 atha kāśīśabaddho rasaḥ /-- 
 palaṃ rasaṃ hi kāśīśairyutaṃ pañcaguṇaiḥ saha / 
 mardayedyāmaparyyantamarjunasya tvaco rasaiḥ // VRs_20.169 // 
 śarāvasampuṭe ruddhvā puṭet kro.ḍapuṭena hi / 
 rasaḥ kāśīśabaddho'yaṃ madhunā vallatulyakaḥ // VRs_20.170 // 
 śāṇabākucikāyuktaḥ sevito hanti niścitam / 
 tribhirmāsaiḥ kilāsaṃ hi dadrūṇyapi viśeṣataḥ // VRs_20.171 // 
 atha dvitīyasarveśvaraḥ /-- 
 śuddhasūtaṃ caturgandhaṃ khalle yāmaṃ vimardayet / 
 mṛtatāmrābhralohāni hiṅgulañca palaṃ palam // VRs_20.172 // 
 suvarṇaṃ rajatañcaiva pratyekaṃ daśaniṣkakam / 
 māṣaikaṃ mṛtavajrañca tālasattvaṃ paladvayam // VRs_20.173 // 
 jambīronmattavāsābhiḥ snuhyarkaviṣamuṣṭibhiḥ / 
 mardyaṃ hayārijairdrāvaiḥ pratyekena dinaṃ dinam // VRs_20.174 // 
 evaṃ saptadinaṃ mardyaṃ tadgolaṃ vastraveṣṭitam / 
 bālukāyantragaṃ svedyaṃ tridinaṃ laghunā'gninā // VRs_20.175 // 
 
 ādāya cūrṇayet sūkṣmaṃ palaikaṃ yojayedviṣam / 
 dvipalaṃ pippalīcūrṇaṃ miśraṃ sarveśvaro rasaḥ // VRs_20.176 // 
 dviguñjaṃ bhakṣayet kṣaudraiḥ suptimaṇḍalakuṣṭhajit / 
 bākucīṃ devakāṣṭhañca karṣamātraṃ sucūrṇitam // 
 lihederaṇḍatailena hyanupānaṃ sukhāvaham // VRs_20.177 // 
 atha yogarājagugguluprayogopadeśaḥ /-- 
 gugguluryogarājo vā yojyo maṇḍalaśāntaye // VRs_20.178 // 
 atha śvitralakṣaṇam /-- 
 śvitrantu kṛṣṇamaruṇaṃ marudasragāmi 
 pittena romaśatanañca vidāhitāñca / 
 māṃsāśritaṃ bahusitaṃ kaphataḥ sakaṇḍu 
 medogataṃ balavadeva yathottaraṃ syāt // VRs_20.179 // 
 
 atha śvitrāriḥ /-- 
 kāśīśarasagandhāni mardayet surasārasaiḥ / 
 sampuṭe puṭayeddattvā cāṅgerīmadharottaram // VRs_20.180 // 
 sarvametacca sañcūrṇya taṇḍulān daśa sapta vā / 
 ārabhya varddhayedyāvat pañcaṣaṣṭi krameṇa hi // VRs_20.181 // 
 anupānāya madhvājyaṃ dadhyājyaṃ navanītakam / 
 dhātryārdrakarasaiścaiva tindukaṃ kadalīphalam // 
 śvitrārisaṃjñito hyeṣa citrakuṣṭhanisūdanaḥ // VRs_20.182 // 
 atha śvitre nimbādicūrṇam /-- 
 nimbapatraniśākṛṣṇā-bākucīvījakaṃ samam / 
 cūrṇayitvā pibeddugdhaiḥ prabhāte śvitranāśanam // VRs_20.183 // 
 atha śvitrakuṣṭhāriḥ /-- 
 rasagandhakatutthārkaṃ bākucīkvāthamarditam / 
 sevitaṃ somatailena śvitrakuṣṭhaṃ niyacchati // VRs_20.184 // 
 
 atha candraprabhā vaṭikā /-- 
 piṣṭo nimbukagomayūrasalile sārddho raso gandhakāt 
 mūṣāyāṃ ghananādapiṇḍasahitaṃ pakvaṃ karīṣe tilān / 
 bākucyāśca phalāni gojalakṛtā candraprabheti śrutā 
 śvitraṃ takrabhujo nihanti vaṭikā kṣārāmlatailaṃ tyajet // VRs_20.185 // 
 atha tāmraliptakajjalī /-- 
 rasadviguṇagandhakaṃ triguṇatāmraliptaṃ pacet 
 gṛhītamanu kajjalīṃ khadirabākucīnimbajaiḥ / 
 rasaiḥ puṭavipācitaṃ samalayākaṣāyaṃ pibet 
 kilāsamaruṇaṃ sitaṃ jayati śuddhatakrāśinaḥ // VRs_20.186 // 
 
 athodayādityaḥ /-- 
 śuddhasūtaṃ dvidhā gandhaṃ mardyaṃ kanyādravairdinam / 
 tadgolaṃ haṇḍikāmadhye tāmrapātreṇa rādhayet // VRs_20.187 // 
 sūtakāddviguṇenaiva śuddhenādhomukhena vai / 
 pārśve bhasma nidhāyātha pātre'rddhe gomayaṃ jalam // VRs_20.188 // 
 kiñcit kiñcit pradātavyaṃ cullyāṃ yāmadvayaṃ pacet / 
 caṇḍāgninoddhṛtya tataḥ svāṅgaśītaṃ vicūrṇayet // VRs_20.189 // 
 kākā.ḍumbarikāvahni-triphalārājavṛkṣakam / 
 vi.ḍaṅgaṃ bākucīvījaṃ kvāthayettena bhāvayet // VRs_20.190 // 
 dinaikamudayādityo raso bhakṣyo dviguñjakaḥ / 
 khadirasya kaṣāyeṇa bākucīvījacūrṇakam // VRs_20.191 // 
 tulyaṃ mṛdvagninā piṇḍaṃ jātaṃ yāvat pacellaghu / 
 triniṣkaṃ tat ravikṣīraiḥ kvāthairvā traiphalairanu // VRs_20.192 // 
 tridinānte bhavet sphoṭaḥ saptāhe vā na saṃśayaḥ / 
 nīlīṃ guñjāñca kāśīśaṃ dhustūraṃ haṃsapādikām // VRs_20.193 // 
 sūryyāvarttañcāmlaparṇī-tulyaṃ piṣṭvā pralepayet / 
 sphoṭasthāne praśāntyarthaṃ saptarātraṃ punaḥ punaḥ // 
 śvetakuṣṭhaṃ nihantyāśu sādhyāsādhyaṃ na saṃśayaḥ // VRs_20.194 // 
 
 atha alpaśvitre śilādilepaḥ /-- 
 alpaṃ śvetaṃ nighṛṣyā''dau raktamaṇḍalapallavaiḥ / 
 śilā'pāmārgabhasmāpi liptvā śvitraṃ vināśayet // VRs_20.195 // 
 atha aṅkolatailādilepadvayam /-- 
 lepo vā'ṅkolatailena kāñcanyā kāñjikena vā / 
 guñjāphalāgnimūlañca lepitaṃ śvetakuṣṭhajit // VRs_20.196 // 
 atha caturguṇagandhakakajjalī /-- 
 sūte pale bhūdharayantramadhye sañjārayedgandhapalaṃ tataśca / 
 sūtena gandhasya palatrayañca dattvā'tha nimbūttharasairvimardya // VRs_20.197 // 
 svarāṃśikābākucikāgnibhṛṅga-koraṇṭanīraiḥ parimardayet / 
 dinaikamekaṃ kaṭutumbinījalairmardyaṃ tataḥ kāñcanakūpikāntaḥ // VRs_20.198 // 
 nikṣipya bhāṇḍe sikatodarāntaryāmadvayaṃ svedaya taṃ tataśca / 
 dadīta valladvayamasya kṛṣṇa-parṇena sārddhaṃ tvathavā tadarddham // VRs_20.199 // 
 
 palāśamūlaṃ tvanupāyayīta takreṇa sārddhañca dadīta pathyam / 
 uṣṇe kṣipettailavimarditañca sphoṭā yadi syuḥ sahasā ca gātre // VRs_20.200 // 
 atha śvetāriyogaḥ /-- 
 palatrayaṃ gandhakabhṛṅgakṛṣṇa-tilotthatailaṃ kaṭutumbinī ca / 
 bhallātatailaṃ kaṭunimbavījaṃ sarvaṃ samānaṃ paribhāvayeta // VRs_20.201 // 
 triḥsaptakaṃ bhṛṅgarasaistu toyaṃ śvetāriyogaḥ samupaiti siddhim / 
 palārddhamānena dadīta cāmuṃ sitāghṛtāktaṃ dinajanmakāle // VRs_20.202 // 
 vivarjayet śūraṇamāṣamāṃsa-vṛntākamudgāni kaṣāyakādi // VRs_20.203 // 
 atha kṛṣṇīkaraṇayogaḥ /-- 
 kumārgajantīnurapakṣasāgarairvaruṣṭiśābhāskaralokabhāsayā / 
 kalkīkṛtaṃ yanmadhunā ca saṃyutaṃ karoti tāraṃ bhramaraprabhañca tat // VRs_20.204 // 
 
 atha gandhakādikṣāraḥ /-- 
 gandhakāśvattharucaka-śvetaśūraṇaṭaṅkaṇāḥ / 
 tilapuṣpañca tatkṣāraḥ saptadhā gojalāplutaḥ // VRs_20.205 // 
 tatkarṣaṃ madhunā śvitrī tailādyāmaṃ kharātape / 
 vikṛte patitā hyevaṃ sphoṭāḥ syastān varodakaiḥ // VRs_20.206 // 
 siñcetturyyadināllipte niśātaṇḍulatālakaiḥ / 
 gotakrakodravānnāśī saptāhācchitrajit khalu // VRs_20.207 // 
 atha u.ḍumbarādicūrṇam /-- 
 u.ḍumbarasya mūlāni citramūlañca nimbajam / 
 avalgujasya vījāni cūrṇayitvā vicakṣaṇaḥ // VRs_20.208 // 
 
 uṣṇena vāriṇā'kṣāṃśaṃ sevitaṃ kṣīrabhojinā / 
 krimijālaṃ śvetakuṣṭhaṃ sahasā tadvinirharet // VRs_20.209 // 
 atha aṅkolāditailam /-- 
 aṅkolanimbanirguṇḍī-patrakāṣṭhādyathocitam / 
 pātālayantravidhinā tailaṃ śvitranivarhaṇam // VRs_20.210 // 
 atha kuṣṭhāritailam /-- 
 nārikelaṃ haridre dve bākucī vacayā saha / 
 akṣabhṛṅgakabhallātaṃ śākakāṣṭhañca kāñcanam // VRs_20.211 // 
 etāni samabhāgāni tailaṃ pātālayantrataḥ / 
 saṅgṛhya lepayettena kuṣṭhāṣṭādaśanāśanam // VRs_20.212 // 
 atha krimilakṣaṇam /-- 
 jvaro vivarṇatā śūlaṃ hṛdrogaḥ śvasanaṃ bhramaḥ / 
 bhaktadveṣo'tisāraśca sañjātakrimilakṣaṇam // VRs_20.213 // 
 
 atha krimicikitsā /-- 
 atha krimiśūlaharo rasaḥ /-- 
 ajamodā phalāsthīni kṣīriṇī rasagandhakam / 
 ākhuparṇīrasaṃ khādet satāmraṃ krimiśūlanut // VRs_20.214 // 
 atha agrituṇḍarasaḥ /-- 
 rasagandhājamodānāṃ krimighnabrahmavījayoḥ / 
 ekadvitricatuḥpañca-bhāgān saviṣatindukān // VRs_20.215 // 
 sañcūrṇya madhunā sarvaṃ guṭikāṃ krimināśinīm / 
 khādayitvā'nu toyañca mustānāṃ krimiśāntaye // VRs_20.216 // 
 udarādhmānanuttyarthaṃ raso hyeṣa nigadyate / 
 agnituṇḍeti vikhyātaḥ sarvodaragadāpahaḥ // VRs_20.217 // 
 atha krimijvare ākhuparṇīprayogaḥ /-- 
 ākhuparṇīkaṣāyañca śarkarāṃ piba sarvathā / 
 krimijvaropaśāntyarthaṃ khaṇḍāmalakamatti vā // VRs_20.218 // 
 
 atha krimau parpaṭīprayogopadeśaḥ /-- 
 sa jagdhvaivaṃ parpaṭīñca snuhīrasaṃ pibedanu / 
 snuhīrasaṃ vinā kaścijjantūnna cchettumarhati // VRs_20.219 // 
 atha krimiśūlasaṃhāraḥ /-- 
 rasasyaṃ niṣkamādāya gandhakaṃ tatsamaṃ kuru / 
 tāmraṃ dehi tadarddhañca pañcāṅgaśākavāriṇā // VRs_20.220 // 
 mardyādekadinaṃ rātrau kṣipettatraiva yatnataḥ / 
 kṣīriṇīkvāthamādāya tathā kuru dināntare // VRs_20.221 // 
 dattvā laghupuṭhaṃ pañca jayapālān vimardayet / 
 dehi guñjādvayañcāsya sājyaṃ śūlacchide tathā // VRs_20.222 // 
 atha ajamodādivaṭikā /-- 
 ajamodā palāśāsthi kṣīriṇī rasagandhakam / 
 ākhuparṇīrasaṃ khādet satāmraṃ krimiśūlavān // VRs_20.223 // 
 atha sūtamasmaprayogaḥ /-- 
 madhumiśranimbapallava-sattvayuto yadā sūtaḥ / 
 krimisaṅghātānnāśayati tribhirahobhirasau // VRs_20.224 // 
 
 atha krimiharo rasaḥ /-- 
 śuddhasūtañcendrayavamajamodā manaḥśilā / 
 palāśavījaṃ tulyāṃśaṃ devadālyā dravairdinam // VRs_20.225 // 
 mardayet bhakṣayennityamākhukarṇīkaṣāyakam / 
 sitāyutaṃ pibeccānu krimipāto bhavatyalam // VRs_20.226 // 
 atha kīṭamardo rasaḥ /-- 
 śuddhasūtaṃ śuddhagandhamajamodo vi.ḍaṅgakam / 
 viṣamuṣṭibrahmavījaṃ kramāduktaguṇaṃ bhavet // VRs_20.227 // 
 cūrṇayenmadhunā lehyaṃ niṣkaikaṃ krimijidbhavet / 
 kīṭamardo raso nāma mustātoyaṃ pibedanu // VRs_20.228 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye visarpa-
kuṣṭhaśvitrakrimicikitsā nāma viṃśatitamo'dhyāyaḥ // 20 // 
 
 
 
    Adhyāya 21
 
atha vātavyādhyādicikitsanam ।--
 
 atha mahāroganāmāni /-- 
 vātavyādhyaśmarīkuṣṭha-mehodarabhagandarāḥ / 
 arśāṃsi grahaṇītyaṣṭau mahārogāḥ prakīrttitāḥ // VRs_21.1 // 
 atha śītavātalakṣaṇam /-- 
 tatrānekānilagadāḥ śītavātādayaḥ smṛtāḥ / 
 himavanti hi gātrāṇi romāñcasphuritāni ca // 
 śiro'kṣivedanā''lasyaṃ śītavātasya lakṣaṇam // VRs_21.2 // 
 atha vātāriḥ /-- 
 rasabhāgo bhavedeko gandhako dviguṇo mataḥ / 
 tribhāgā triphalā grāhyā caturbhāgaśca citrakaḥ // VRs_21.3 // 
 guggulaḥ pañcabhāgaḥ syāderaṇḍasnehamarditaḥ / 
 kṣiptvā'tra pūrvakaṃ cūrṇaṃ punastenaiva mardayet // VRs_21.4 // 
 
 guṭikāṃ karṣamātrāntu bhakṣayet prātareva hi / 
 nāgarairaṇḍamūlānāṃ kvāthaṃ tadanu pāyayet // VRs_21.5 // 
 abhyajyairaṇḍatailena svedayet pṛṣṭhadeśakam / 
 vireke tena sañjāte snigdhamuṣṇañca bhojayet // VRs_21.6 // 
 vātārisaṃjñako hyeṣa raso nirvātasevitaḥ / 
 māsena sukhayatyeva brahmacaryyapuraḥsaram // VRs_21.7 // 
 atha vijayāguṭikāprayogopadeśaḥ /-- 
 vijayāguṭikāṃ rātrau svalpamātrāñca bhakṣayet // VRs_21.8 // 
 atha śītāriḥ /-- 
 rasena gandhaṃ dviguṇaṃ pragṛhya punarnavāvahnirasairvimardya / 
 pakvārkapatrottharasena paścādvipācayedaṣṭaguṇena yatnāt // VRs_21.9 // 
 rasārddhabhāgena viṣañca dattvā vipācayedvahnijalaiḥ kṣaṇaṃ tat / 
 śītārisaṃjño hi raso'yamasya vallaṃ tadarddhaṃ yadi-vā''rdrakeṇa // VRs_21.10 // 
 marīcacūrṇena ghṛtaplutena seveta māsaṃ saghṛtañca pathyam // VRs_21.11 // 
 
 atha sparśavātalakṣaṇam /-- 
 aṅgeṣu todanaṃ prāyo dāhaḥ sparśaṃ na vindati / 
 maṇḍalāni ca dṛśyante sparśavātasya lakṣaṇam // VRs_21.12 // 
 atha sarveśvaraḥ /-- 
 karṣamātraṃ rasasya syāllohahiṅgulayorapi / 
 bhāsvadgaganayoścātra gandhakasya palaṃ matam // VRs_21.13 // 
 vyoṣagandhakatāmrāṇāṃ pratyekantu palaṃ palam / 
 nimbudrāveṇa sammardya bhāvayet saptadhā pṛthak // VRs_21.14 // 
 hemārkasnukpayovāsā-hayāriviṣamuṣṭibhiḥ / 
 piṇḍitaṃ bālukāyantre svedayeddivasadvayam // VRs_21.15 // 
 karṣamātrantu pippalyā niṣkamātraṃ viṣasya ca / 
 sañcūrṇya dāpayedatra sarveśvararasākhyake // 
 guñjāmātraṃ dadītāsya sparśavātāpanuttaye // VRs_21.16 // 
 atha arkeśvaraḥ /-- 
 rasena gandhaṃ dviguṇaṃ pramardya tāmrasya cakreṇa sutāpitena / 
 ācchādya bhūtyā tu tataḥ prayatnāccakrīvilagnantu rasaṃ pragṛhya // VRs_21.17 // 
 
 vicūrṇya taddvādaśadhā'rkadugdhaiḥ puṭeta vahnitriphalājalaiśca / 
 sambhāvito'rkeśvara eṣa sūto guñjādvayañcāsya phalatrayeṇa // VRs_21.18 // 
 dadīta māsatritayena supta-vātādvimukto hi bhaveddhitāśī // VRs_21.19 // 
 atha tārādigu.ḍikā /-- 
 tāraṃ rasenāṣṭaguṇaṃ jayāṃśaṃ vimardya yatnādgulikāṃ gu.ḍena / 
 nibadhya tāṃ sevaya māsayugmaṃ dinodaye sparśavikāranuttyai // VRs_21.20 // 
 atha sparśavāte rājavṛkṣaprayogaḥ /-- 
 mūlaṃ pibedrājataroḥ śarīraṃ māsadvayaṃ tena vilepayeta // VRs_21.21 // 
 atha sparśavāte cakramardādiḥ /-- 
 yadvā sucūrṇīkṛtacakramarda-vījaṃ sugomūtrapariplutañca / 
 arkasnuhīkṣīraniśādvayena yuktaṃ bhajenmaṇḍalanāśanāya // VRs_21.22 // 
 
 atha sparśavātāntakṛdṛṭikā /-- 
 aṣṭau bhāgā rasasya syurviṣatindordaśaiva ca / 
 gandhakasya daśa dvau ca kaṭutriphalayostrayaḥ // VRs_21.23 // 
 vahnicitrakamustānāṃ vacā'śvagandhayorapi / 
 reṇukāviṣakuṣṭhānāṃ pippalīmūlanāgayoḥ // VRs_21.24 // 
 ekaikastu bhavedbhāga ityādyāyāstathaiva ca / 
 caturviṃśadgu.ḍasyātra vaṭikā caṇakākṛtiḥ // 
 krameṇaivānuseveta sparśavātāpanuttaye // VRs_21.25 // 
 atha asparśavātāritailam /-- 
 trigandhakaṃ tutthakamaśvagandhā-hayārināgāśitivāyasīnām / 
 mūlāni sañcūrṇya subhāṇḍake ca tailaṃ kṣipettena caturguṇena // VRs_21.26 // 
 
 pakvārkapatrottharasena paścādvipācayedaṣṭaguṇena yatnāt / 
 asparśavātāya bhaveddhi tailaṃ vilepayettena ca tat pradeśam // VRs_21.27 // 
 atha asparśavāte trigandhaprayogaḥ /-- 
 hiyāvalīkvāthavipācitañcāpyasparśanāśāya dadettrigandham // VRs_21.28 // 
 atha asparśavāte hiyāvalīprayogaḥ /-- 
 hiyāvalīkandavilepanācca asparśadeśaḥ kṣarameti yatnāt / 
 yavānikāsiddhaghṛtena paścādasparśanāśāya vilepayeta // VRs_21.29 // 
 atha asparśavāte arkadugdhaprayogaḥ /-- 
 arkotthadugdhena vilepanācca sphāṭībhavettasya tataḥ pradeśaḥ / 
 ghṛtena coktena vilepanādvā sparśo layaṃ yāti ca tatkṣaṇena // VRs_21.30 // 
 atha asparśavāte halyādilepaḥ /-- 
 yadvā halīśūraṇakaṃ sitāścāsparśātakaḥ syāt khalu lepanena // VRs_21.31 // 
 
 atha asparśavāte rasendralepaḥ /-- 
 ādau śirāmokṣaṇato rasendraṃ vilepanañcāpi niyojayanti // VRs_21.32 // 
 atha gandhāśmagarbharasaḥ /-- 
 gandhaṃ rasenāṣṭaguṇaṃ vimardya kṛśānutoyena vipācayeta / 
 mṛdvagninā lohamaye'tha pātre viṣeṇa paścādapi siddhimeti // VRs_21.33 // 
 gandhāśmagarbho hi raso'sya sarvāsparśapraṇuttyai bhaja vallayugmam / 
 sakṣīramannaṃ saghṛtañca bhojyaṃ varjyañca sarvaṃ parivarjanīyam // VRs_21.34 // 
 atha dvitīyagandhāśmagarbharasaḥ /-- 
 gandhakaṃ cūrṇitaṃ kṛtvā sūkṣmavastreṇa badhya ca / 
 bhāṇḍe godugdhakaṃ dattvā prāvṛtaṃ kharpareṇa ca // VRs_21.35 // 
 agniṃ prajvālayedūrddhvaṃ paścācchītaṃ samuddharet / 
 gandhakāṣṭakabhāgena rasaṃ dattvā'tha pācayet // VRs_21.36 // 
 mṛdvagninā śītabhūmāvuttāryyottāryya yatnataḥ / 
 yāvadgandhakarūpasya pūrvasya hyanyathā bhavet // VRs_21.37 // 
 saptaguñjaṃ dadītāsya yāvat syādekaviṃśatiḥ / 
 pratyahantu harītakyā guñjā deyaikaviṃśatiḥ // VRs_21.38 // 
 
 sakṣīraṃ saghṛtañcānnaṃ bhojayīta saśarkaram / 
 nirvāte cāvatiṣṭheta kampasparśāpanuttaye // 
 gandhāśmagarbhasaṃjño'yaṃ yogibhiḥ parikīrttitaḥ // VRs_21.39 // 
 atha asparśārirasaḥ /-- 
 palāśavījottharasena sūtaṃ gandhena yuktaṃ tridinaṃ vimardya / 
 ślakṣṇīkṛte tadviṣamuṣṭivījaṃ saṃyojanīyañca kalāpramāṇam // VRs_21.40 // 
 māsatrayaṃ niṣkamitaṃ prayatnādasparśanuttyai khalu sevayettat // VRs_21.41 // 
 atha raktavātalakṣaṇam /-- 
 pādayośca bhavettāpaḥ śvayathuśca prajāyate / 
 raktacchāyā śarīre ca raktavātasya lakṣaṇam // VRs_21.42 // 
 atha raktavātacikitsā /-- 
 atha harītakyādicūrṇam /-- 
 triyonirasaguñjaikāṃ prathamaṃ dāpayedbhiṣak / 
 harītakyāmalakyau ca gu.ḍūcīṃ kaṭukāṃ tathā // 
 pañcāṅgāni ca nimbasya cūrṇayitvā ca pāyayet // VRs_21.43 // 
 
 atha kokilākṣādikaṣāyaḥ /-- 
 kokilākṣasya mūlāni gu.ḍūcīnāgaraṃ tathā / 
 kvāthayitvā rajanyāntu pāyayedatiśītalam // VRs_21.44 // 
 atha saṃśodhanopadeśaḥ /-- 
 agre śirāvimokṣārthaṃ yavaciñcāvirecanam / 
 vāntimaṅkolavījena devadālījalena vā // VRs_21.45 // 
 atha raktavāte apathyam /-- 
 śūraṇaṃ māṣavṛntākaṃ rājikādi vivarjayet // VRs_21.46 // 
 athā''mavātalakṣaṇam /-- 
 kaṭyāṃ vyathā bhavennityaṃ mandhiṣu śvayathurbhavet / 
 utthāne'pyasamarthatvamāmavātasya lakṣaṇam // VRs_21.47 // 
 athāmavātacikitsā /-- 
 atha āmavāte vātārirasaprayogopadeśaḥ /-- 
 eraṇḍatailasaṃyuktaṃ vātārirasameva ca / 
 āmavātapraśāntyarthaṃ dadītoṣṇena vāriṇā // VRs_21.48 // 
 
 atha anilāriyogaḥ /-- 
 āmānilasyāsya raso'nilāriścairaṇḍatailena sakauśikena / 
 kaṭutrayeṇāpi sagandhakena vallaikamānaṃ pariṣevayeta // VRs_21.49 // 
 atha āmavāte eraṇḍatailapraśaṃsā /-- 
 āmavātagajendrasya śarīravanacāriṇaḥ / 
 eka evāgraṇīrhantā eraṇḍasnehakesarī // VRs_21.50 // 
 athāpasmāralakṣaṇam /-- 
 mūrcchā śarīrasya bhavedakasmāt gātreṣu kampaśca mukhe ca phenaḥ / 
 pavantvapasmāragadaṃ viditvā niyojayet parpaṭikākhyasūtam // VRs_21.51 // 
 athāpasmāracikitsā /-- 
 atha apasmāre parpaṭīrasasya prayogavidhiḥ /-- 
 parpaṭīrasaguñje dve brāhmīrasasamanvite / 
 khādayedrogiṇaṃ vaidyo'pasmārānilaśāntaye // VRs_21.52 // 
 atha brāhmyādinasyam /-- 
 brāhmīśuṇṭhīvacākuṣṭhaṃ nīlotpalasasaindhavam / 
 pippalīmapi sañcūrṇya brāhmīdrāveṇa bhāvayet // VRs_21.53 // 
 
 saptadhā navanītena pacet kṣiptvā ghṛtaṃ śucī / 
 varāhakarṇaraktena karkoṭyā nasyamācaret // VRs_21.54 // 
 atha gavākṣyādinasyam /-- 
 śuṣkāṃ gavākṣīmādāya ghṛṣṭaṃ kāṃsyañca kambalam / 
 goghṛtenā''yasaṃ piṣṭvāpyāgate nasyamācaret // VRs_21.55 // 
 atha śvetāparājitādinasyam /-- 
 śvetāparājitāvījaṃ vijayāvījameva ca / 
 naramūtreṇa sampiṣya nasyaṃ dadyādbhiṣagvaraḥ // VRs_21.56 // 
 atha apasmāraharanasyam /-- 
 unmattakaśuno'sthīni ghṛṣṭvā tenaiva vā kuru // VRs_21.57 // 
 atha apasmāraharo yogaḥ /-- 
 śvetāparājitāmūlaṃ karṇe baddhvā sadā budhaḥ / 
 nirguṇḍīmūlakaṃ jagdhvā hyapasmārādvimucyate // VRs_21.58 // 
 athonmādalakṣaṇam /-- 
 bahu kṛtvā pralāpaiśca vismṛtiḥ kāryyavastuṣu / 
 hanti dhāvati sarvatronmādavātasya lakṣaṇam // VRs_21.59 // 
 
 atha unmādacikitsā /-- 
 atha unmāde parpaṭīrasasya prayogavidhiḥ /-- 
 parpaṭīrasaguñjāṣṭau dhustūrādvījapañcakam / 
 goghṛtena ca saṃyojya khādedunmādaśāntaye // VRs_21.60 // 
 atha unmāde upacāraviśeṣāḥ /-- 
 saghṛtaṃ māṣamaṇḍaṃ vā pāyayedghṛtadugdhakam / 
 nimbatailaṃ samuddhṛtya svabhyajyā''pādamastakam // VRs_21.61 // 
 gurvannaṃ prāyaśo dadyācchuṣkaśākañca varjayet / 
 baddhvā'pi rakṣayettāvadyāvacchāntiṃ sa gacchati // VRs_21.62 // 
 atha māheśvaro dhūpaḥ /-- 
 māheśvarākhyadhūpañca dāpayet satataṃ niśi / 
 śrīveṣṭaṃ dāru vāhlīkaṃ mustā kaṭukarohiṇī // VRs_21.63 // 
 sarṣapā nimbapatrāṇi madanasya phalaṃ vacā / 
 bṛhatyau sarpanirmokaḥ kārpāsāsthi yavāstuṣāḥ // VRs_21.64 // 
 gośṛṅgaṃ khararomāṇi barhipicchaṃ vi.ḍālaviṭ / 
 
 chāgaroma ghṛtañceti vastamūtreṇa bhāvitam // 
 eṣa māheśvaro dhūpaḥ sarvagrahanivāraṇaḥ // VRs_21.65 // 
 athaikāṅgavātalakṣaṇam /-- 
 ekasmin dehadeśe ca todaḥ kārśyaṃ calātmatā / 
 himasparśaśca dṛśyetaikāṅgavātasya lakṣaṇam // VRs_21.66 // 
 athaikāṅgavātacikitsā /-- 
 atha ekāṅgavāte parpaṭīrasaprayogavidhiḥ /-- 
 parpaṭīrasaguñjāṣṭau vakṣyamāṇañca guggulum / 
 karṣārddhaṃ khādayet sājyamekāṅgānilaśāntaye // VRs_21.67 // 
 eraṇḍavahniśuṇṭhīnāṃ gu.ḍūcyāśca kaṣāyakam / 
 anupānāya dātavyaṃ caṇakakvāthameva ca // VRs_21.68 // 
 atha sarjatailam /-- 
 nalikāyantrayogena sarjatailaṃ samuddharet / 
 tadabhyaṅgaprayogeṇa vāto duṣṭaḥ praśāmyati // VRs_21.69 // 
 
 atha arddhāṅgavāyau śatāvaryyādigugguluḥ /-- 
 śatāvarī gu.ḍūcī ca sāraṇī gokṣuraḥ kaṇā / 
 śatāhvā dīpyakā rāsnā aśvagandhā ca saṃjñakā // VRs_21.70 // 
 kacoro nāgaraścaite cūrṇanīyāḥ samāṃśakāḥ / 
 etaiḥ sarvaiḥ samo grāhyo guggulurmahiṣākṣakaḥ // VRs_21.71 // 
 khaṇḍayitvā ghṛtenārdraṃ pūrvacūrṇaṃ vinikṣipet / 
 sammardya sarpiṣā gā.ḍhaṃ karṣārddhagulikāṃ kiret // VRs_21.72 // 
 atha vividhavātavyādhicikitsā /-- 
 atha yogarājagugguluḥ /-- 
 pippalīpippalīmūla-cavyacitrakanāgaraiḥ / 
 pāṭhāvi.ḍaṅgendrayava-hiṅgubhārgīvacānvitaiḥ // VRs_21.73 // 
 sarṣapātiviṣājājī-reṇukākṛṣṇajīrakaiḥ / 
 gajakṛṣṇājamodābhyāṃ kaṭukāmūrvamiśritaiḥ // VRs_21.74 // 
 samabhāgānvitaiḥ sarvaistriphalā dviguṇā bhavet / 
 triphalāsahitairetaiḥ samabhāgastu gugguluḥ // VRs_21.75 // 
 etaccūrṇīkṛtaṃ sarvaṃ madhunā ca pariplutam / 
 yogarājamimaṃ vidvān bhakṣayet prātarutthitaḥ // VRs_21.76 // 
 
 arśāṃsi vātagulmañca pāṇḍurogamarocakam / 
 nābhiśūlamudāvarttaṃ pramehaṃ vātaśoṇitam // VRs_21.77 // 
 kuṣṭhaṃ kṣayamapasmāraṃ hṛdrogaṃ grahaṇīgadam / 
 mahāntamagnisādañca śvāsakāsabhagandaram // VRs_21.78 // 
 retodoṣāśca ye puṃsāṃ yonidoṣāśca yoṣitām / 
 nihanyādāśu tān sarvān durvārānna ca saṃśayaḥ // VRs_21.79 // 
 eṣa niṣparihāro'sti pānabhojanamaithune / 
 satatābhyāsayogena balīpalitanāśanaḥ // VRs_21.80 // 
 sarvavyādhivinirmukto jīvedvarṣaśatatrayam / 
 kṣīrājyarasabhuktānāṃ doṣadhātumalocitam // 
 bubhukṣito mātrayā'nnamadyādguggulusevakaḥ // VRs_21.81 // 
 dārvīkvāthena mehaṃ jayatītyādi / 
 atha dvitīyayogarājaguggulaḥ /-- 
 citrakaṃ pippalīmūlaṃ yavānī kāravī tathā / 
 viḍaṅgānyajamodaśca jīrakaṃ suradāru ca // VRs_21.82 // 
 cavyailā saindhavaṃ kuṣṭhaṃ rāsnāgokṣuradhānyakam / 
 triphalāmustakavyoṣa-tvaguśīraṃ yavāgrajam // VRs_21.83 // 
 tālīśapatraṃ patrañca sūkṣmacūrṇāni kārayet / 
 etāni samabhāgāni tāvanmātrañca guggulum // VRs_21.84 // 
 sammardya sarpiṣā gā.ḍhaṃ snigdhe bhāṇḍe vinikṣipet / 
 bhakṣayet karṣamātrañca vātarogān vināśayet // VRs_21.85 // 
 
 tato mātrāṃ prayuñjīta yatheṣṭāhārasevanāt / 
 yogarāja iti khyāto yogo'yamamṛtopamaḥ // VRs_21.86 // 
 āmavātāḍhyavātādīn krimiduṣṭavraṇāni ca / 
 plīhagulmodarānāha-durnāmāni vināśayet // 
 agniñca kurute dīptaṃ tejovṛddhibalaṃ tathā // VRs_21.87 // 
 atha ba.ḍavānalaḥ /-- 
 śulvaṃ tālakagandhakau jalanidheḥ pheno'gnigarbhāśayaḥ 
 kāntāyo lavaṇāni hemavacayornīlāñjanaṃ tutthakam / 
 bhāgo dvādaśako rasasya tadidaṃ vajryambughṛṣṭaṃ śanaiḥ 
 siddho'yaṃ ba.ḍavānalo gajapuṭe rogānaśeṣān jayet // VRs_21.88 // 
 ārdrakasya draveṇāmuṃ daśavārāṇi bhāvayet / 
 dinadvayaṃ citrakasya drāveṇaiva tu bhāvayet // VRs_21.89 // 
 pādāṃśamamṛtaṃ dattvā citradrāvaiḥ kṣaṇaṃ pacet / 
 mātrayā yojayeccānu daśamūlaśṛtaṃ payaḥ // VRs_21.90 // 
 vātaśleṣmapradhāne ca dadyāttryūṣaṇacitrakam / 
 svedañca kaṭutumbinyā prayuñjītātiyatnataḥ // 
 dāhañca jayayā hanyācchītavātañca varjayet // VRs_21.91 // 
 
 atha mārttaṇḍeśvaraḥ /-- 
 samatāpyayutaṃ śulvaṃ palaviṃśatimānakam / 
 pradhmātaṃ hi caturvāraṃ khaṇḍayitvā tataścaret // VRs_21.92 // 
 tattulyamākṣikopetaṃ puṭedviṃśativārakam / 
 gandhakena puṭettāvadyāvat palamitaṃ bhavet // VRs_21.93 // 
 kṣipet palamitaṃ tatra gandhakena hataṃ rasam / 
 śāṇamātraṃ mṛtaṃ vajraṃ sarvamekatra mardayet // VRs_21.94 // 
 iti siddho rasendro'yaṃ mārttaṇḍeśvaranāmavān / 
 kīrttito lokanāthena lokānāṃ hitakāmyayā // VRs_21.95 // 
 marīcaghṛtasaṃyuktaḥ sevito maṇḍalārddhataḥ / 
 vātādyaṣṭamahārogān śvāsakāsayutaṃ kṣayam // VRs_21.96 // 
 halīmakañca pāṇḍuñca jvarānapi sudustarān / 
 ityādikagadān sarvān vināśayati niścitam // VRs_21.97 // 
 karoti dīpanaṃ tīvraṃ dīptānalaśatopamam / 
 sannipātaṃ jayatyāśu vyoṣārdrakasamanvitaḥ // 
 sarvasaukhyakaro nṝṇāṃ strīṇāṃ bandhyatvanāśanaḥ // VRs_21.98 // 
 atha catuḥsudharasaḥ /-- 
 samabhāge śubhe hemni nirgū.ḍhaṃ tāpyamuttamam / 
 śatadhā śatadhā raupye śulve ca śatavārakam // VRs_21.99 // 
 
 itthaṃ siddhamidaṃ vījaṃ pṛthagakṣapramāṇataḥ / 
 samāvarttya tadekatra rase pañcapalātmake // VRs_21.100 // 
 vakṣyamāṇaprakāreṇa jārayedatiyatnataḥ / 
 tapte khalle rasaṃ dattvā vījaṃ niṣkamitaṃ tathā // VRs_21.101 // 
 mardayedatiyatnena bhavedyāvaddinatrayam / 
 pūrvoktakacchape yantre vakṣyamāṇavi.ḍānvite // VRs_21.102 // 
 vakṣyamāṇaprakāreṇa vījamevamaśeṣataḥ / 
 balikāśīśakavyoma-kākṣīsauvarcalaiḥ samaiḥ // VRs_21.103 // 
 cakrāṅgīrasasambhinnaiḥ śatadhā vi.ḍamitravat / 
 evaṃ jāritasūtena palamātreṇa tāvatā // VRs_21.104 // 
 gandhakenāpi karttavyā susnigdhā varakajjalī / 
 lohapātre ghṛtopetāṃ drāvayettāntu kajjalīm // VRs_21.105 // 
 tulyasattvābhrabhasitaṃ kṣiptvā sammiśrya sarvaśaḥ / 
 rambhāpatre vinikṣipya kuryyāt parpaṭikāṃ śubhām // VRs_21.106 // 
 vicūrṇya parpaṭīṃ samyak vaikrāntaṃ triṃśadaṃśataḥ / 
 nikṣipya hiṅgutoyena śatadhā paribhāvitam // VRs_21.107 // 
 
 nirudhya mallamūṣāyāṃ svedayedatiyatnataḥ / 
 punaḥ sañcūrṇya yatnena karaṇḍe viniveśayet // VRs_21.108 // 
 hanyāt sarvamarudgadān kṣayagadaṃ pāṇḍuñca naṣṭāgnitāṃ 
 nirvīryyatvamarocakaṃ tvajaraṇaṃ śūlañca gulmādikam / 
 aṣṭau caiva mahāgadānatitarāṃ vyādhiṃ saśoṣaṃ kṣaṇāt 
 bhukto mudgamitaścatuḥsudharasaḥ svasthocito bhūbhujām // VRs_21.109 // 
 mūlakaṃ varjayedasmin rase nānyattu kiñcana / 
 trivāramekavāreṇa bubhukṣāṃ janayeddhruvam // VRs_21.110 // 
 atha sarvavātāriḥ /-- 
 gandhakāddviguṇaṃ tālaṃ tālakāddviguṇā śilā / 
 śilāyā dviguṇaṃ tāpyaṃ tāpyācca dviguṇaṃ rasam // VRs_21.111 // 
 
 khallayet sarvamekatra yāvat syāddinasaptakam / 
 sarvasyāṣṭamabhāgena dattvā raktāmṛtaṃ śubham // VRs_21.112 // 
 viṣatindukajairdrāvaiḥ piṣṭvā golakamācaret / 
 viśoṣya bālukāyantre andhrayeddivasadvayam // VRs_21.113 // 
 svāṅgaśītalamuddhṛtya tulyahiṅgvaṣṭakānvitam / 
 bhāvayedvījapūrasya saptavāraṃ rasena hi // VRs_21.114 // 
 saptavāraṃ rasaiḥ śuṇṭhyāścitramūlasya vāriṇā / 
 iti siddho rasendro'yaṃ sarvavātārisaṃjñakaḥ // VRs_21.115 // 
 ghṛtena sahito lī.ḍho valladvayamito nṛbhiḥ / 
 nihantyaśītivātārttīrgulmānaṣṭavidhānapi // VRs_21.116 // 
 caturvidhañca mandāgniṃ śūlānudarajān krimīn / 
 ādhmānañca tathā hikkāṃ mū.ḍhavātañca vi.ḍgraham // VRs_21.117 // 
 atha vātavidhvaṃsanaḥ /-- 
 mṛtamabhrakasattvaṃ hi kāṃsyaṃ śulvañca mākṣikam / 
 gandhakaṃ tālakaṃ sarvaṃ bhāgottaravivarddhitam // VRs_21.118 // 
 kajjalīkṛtya tat sarvaṃ vātārisnehasaṃyutam / 
 mardayet saptadivasaṃ golīkṛtya tu yatnataḥ // VRs_21.119 // 
 nimbudraveṇa sampiṣṭaṃ tālakalkena lepayet / 
 arddhāṅguladalañcaiva pariśoṣya prayatnataḥ // VRs_21.120 // 
 
 prapacedbālukāyantre yāmānāṃ dvādaśāvadhi / 
 paṭacūrṇaṃ vidhāyaitadbhāvayettadanantaram // VRs_21.121 // 
 pañcakolakacitrāṅghri-varuṇādikaṣāyataḥ / 
 daśamūlakaṣāyeṇa śṛṅgaberarasena ca // VRs_21.122 // 
 raktāmṛtaṃ kalāṃśena dattvā niṣpiṣya yatnataḥ / 
 sthūlakolāsthitulitāṃ chāyāśuṣkāṃ vaṭīṃ kiret // VRs_21.123 // 
 tattadrogaharairdravyairnṛṇāṃ deyā sadā hitā / 
 hanyādaśītidhā bhinnān vātajātān mahāgadān // VRs_21.124 // 
 gulmānaṣṭavidhāṃścāpi śūlānaṣṭavidhānapi / 
 jaṭharasya rujaḥ sarvāstathā ca malanigraham // VRs_21.125 // 
 ādhmānakamathā''nāhaṃ visūcīṃ mandavahnitām / 
 āmadoṣānaśeṣāṃśca dāhaṃ chardiñca durddharām // VRs_21.126 // 
 grahaṇīṃ śvāsakāsau ca krimirogamaśeṣataḥ / 
 hanyāt sarvāṅgasadanaṃ manyāstambhañca vājinām // VRs_21.127 // 
 
 jvare caivātisāre ca mūlaroge tridoṣaje / 
 pathyaṃ rogānurūpeṇa dāpanīyaṃ bhiṣagvaraiḥ // VRs_21.128 // 
 śrīmatā nandinā prokto vātavidhvaṃsano rasaḥ / 
 kṣudhārthibhiḥ sadā sevyaḥ sarvāhāraparairnaraiḥ // VRs_21.129 // 
 atha vṛkodaraguṭikā /-- 
 sūtagandhakatīkṣṇābhraiḥ satāpyaiḥ samabhāgikaiḥ / 
 rasāṃśamaparaṃ sarvaṃ ṣaṭkolaṃ jīrakadvayam // VRs_21.130 // 
 sauvarcalaṃ sasindhūtthaṃ vi.ḍaṅgañca harītakī / 
 amlavetasakaṃ sarvaṃ vījapūrāmbumarditam // 
 guṭikāstena kalkena kāryyāḥ kolāsthimātrakāḥ // VRs_21.131 // 
 yoginyā bahughātināmayutayā trailokyavikhyātayā 
 nirdiṣṭā hi vṛkodarīti guṭikā soṣṇāmbunā sevitā / 
 niḥśeṣāniladoṣarogajarujaḥ śleṣmāmarogodbhavaṃ 
 mandāgniṃ grahaṇīṃ caturvidhamahājīrṇañca tūrṇaṃ jayet // VRs_21.132 // 
 
 atha prabhāvatī vaṭī /-- 
 hemābhrālakatīkṣṇatāpyakamalāmeṣāṃ samaṃ saptakaṃ 
 sūtañca dviguṇaṃ viśodhanabadhūsnugvahniśaubhāñjanāt / 
 pāṭhāśūraṇasinduvāravijayairaṇḍadravairmarditaṃ 
 tailaṃ kāṅguṇigandhakaṃ kaṭu bhavet kalkaṃ vaṭīṃ kalpayet // VRs_21.133 // 
 prabhāvatīti kathitā''rdrakadrāvairniṣevitā / 
 tataścānu pibettoyaṃ daśamūlapramādhitam // VRs_21.134 // 
 sapippalīkaṃ pibato jalaṃ jayet 
 marudvikārānudarāṇyapasmṛtim // VRs_21.135 // 
 
 atha ekāṅgavāte parpaṭīrasaprayoge vidhyantaram /-- 
 aṣṭaguñjamitaṃ khādedekāṅge parpaṭīrasam / 
 arddhakarṣaṃ ghṛtenānu yogarājañca guggulum // VRs_21.136 // 
 atha vijayabhairavatailam /-- 
 dhānyāmlapiṣṭasurabhitrayasūtalipta- 
 tailāktadīptapaṭavarttimukhāt pravṛttam / 
 kampottarān jayati pānavilepanābhyāṃ 
 vātāmayān vijayabhairavanāma tailam // VRs_21.137 // 
 uktañca-- 
 rasatālaśilāgandhaṃ dinaṃ sañcūrṇya kāñjikaiḥ / 
 liptvā vastraiḥ kṛtāṃ varttiṃ tailāktāṃ jvālayet punaḥ // VRs_21.138 // 
 tadbhūtaṃ saṅgrahe tailamadhaḥpātre dhṛte sati / 
 tattailalepitaṃ patraṃ nāgavallyāśca bhakṣayet // VRs_21.139 // 
 bāhukampaṃ śiraḥkampamekāṅgaṃ jānukampanam / 
 nāśayet bhakṣaṇāllepāt tailaṃ vijayabhairavam // VRs_21.140 // 
 
 atha svacchandabhairavaḥ /-- 
 tīkṣṇāyaskāntagodanta-mākṣikairmardito rasaḥ / 
 samāṃśagandhakaḥ pakvo haṇḍikāyantramadhyagaḥ // VRs_21.141 // 
 vyoṣāgnimanthasurasā-kandaśṛṅgyabhayāviṣaiḥ / 
 samaiḥ samaṃ tryahaṃ muṇḍī-nirguṇḍīrasapiṇḍitaḥ // VRs_21.142 // 
 sevitaḥ śamayedvātānnāmnā svacchandabhairavaḥ / 
 viśeṣāt vātaraktañca dvivallañcā''rdrakairdadet // VRs_21.143 // 
 atha dvitīyavijayabhairavatailam /-- 
 rasagandhaśilātālaṃ sarvaṃ kuryyāt samāṃśakam / 
 cūrṇayitvā tataḥ ślakṣṇamāranālena mardayet // VRs_21.144 // 
 lepayitvā tu kalkena sūkṣmavastraṃ tataḥ param / 
 tailāktāṃ kārayedvarttimūrddhvabhāge pradīpayet // VRs_21.145 // 
 varttyadhaḥsthāpite pātre tailaṃ patati śobhanam / 
 lepayettena gātrāṇi bhakṣayedāturastathā // VRs_21.146 // 
 
 nāśayet sūtatailaṃ tat vātarogānanekadhā / 
 bāhukampaṃ śiraḥkampaṃ jaṅghākampaṃ tataḥ param // VRs_21.147 // 
 ekāṅgañca tathā vātaṃ hanti rogānanekadhā / 
 rogaśāntyai sadā deyaṃ tailaṃ vijayabhairavam // VRs_21.148 // 
 atha dvitīyaba.ḍavānalaḥ /-- 
 sūtahāṭakavajrārka-kāntabhasma samākṣikam / 
 tālaṃ nīlāñjanaṃ tutthamabdhiphenaṃ samāṃśakam // VRs_21.149 // 
 pañcānāṃ lavaṇānāntu bhāgaikaikaṃ vimardayet / 
 vajrakṣīrairdinaikantu ruddhvā taṃ bhūdhare pacet // VRs_21.150 // 
 māṣaikañcā''rdrakadrāvairlehayet ba.ḍavānalam / 
 pippalīmūlajaṃ kvāthaṃ sapippalyanupāyayet // 
 dhanurvātaṃ daṇḍavātaṃ śṛṅkhalāvātakampanut // VRs_21.151 // 
 atha dvitīyasvacchandabhairavaḥ /-- 
 śuddhaṃ sūtaṃ mṛtaṃ lohaṃ tāpyagandhakatālakam / 
 pathyāgnimanthanirguṇḍī-tryūṣaṇaṃ ṭaṅkaṇaṃ viṣam // VRs_21.152 // 
 tulyāṃśaṃ mardayet khalle dinaṃ nirguṇḍikārasaiḥ / 
 muṇḍīdrāvairdinaikaṃ taṃ dviguñjaṃ vaṭakīkṛtam // 
 bhakṣayet sarvavātārtto nāmnā svacchandabhairavaḥ // VRs_21.153 // 
 
 atha ṣa.ḍaṅgagugguluḥ /-- 
 rāsnāmṛtādevadāru-śuṇṭhīvātāritulyakam / 
 gugguluṃ sarvatulyāṃśaṃ kuṭṭayet ghṛtavāsitam // 
 karṣāṃśaṃ bhakṣayeccānu khyātaḥ ṣaṣṭhāṅgagugguluḥ // VRs_21.154 // 
 atha ṣa.ḍaṅgayogaḥ /-- 
 dhūmasāraṃ varāṃ yaṣṭīṃ ṭaṅkaṇaṃ patrakaṃ viṣam / 
 tulyaṃ guñjādvayaṃ khādedāmavātapraśāntaye // VRs_21.155 // 
 atha triphalādyaṃ yamakam /-- 
 eraṇḍatailaṃ triphalāṃ gomūtraṃ citrakaṃ viṣam / 
 sarpiṣā sahitaṃ paktvā sarvāṅgaṃ tena mardayet // 
 tvagvātaghnaṃ mahāśreṣṭhaṃ-- "  // VRs_21.156 // 
 atha tvagvāte ānandabhairavaprayogīpadeśaḥ /-- 
 " --deyañcā''nandabhairavam / 
 laśunaṃ saindhavaṃ tailamanupānaṃ prakalpayet // VRs_21.157 // 
 
 atha nirguṇḍīprayogaḥ /-- 
 nirguṇḍīmūlacūrṇantu karṣaṃ tailena lehayet / 
 sandhivātaḥ kaṭīvātaḥ kampavātaśca śāmyati // VRs_21.158 // 
 atha raktairaṇḍaprayogaḥ /-- 
 raktasyairaṇḍamūlasya karṣaṃ ghṛṣṭvā jalaiḥ pibet / 
 sarvavātaharaṃ śreṣṭhaṃ bhagnavāte viśeṣataḥ // VRs_21.159 // 
 atha indravāruṇīprayogaḥ /-- 
 indravāruṇikāmūlaṃ māgadhīgu.ḍasaṃyutam / 
 bhakṣayet karṣamātrantu sandhivātaharaṃ bhavet // VRs_21.160 // 
 atha sarvāṅgavātārirasaḥ /-- 
 mṛtaṃ sūtaṃ mṛtaṃ tīkṣṇaṃ mardayet kaṭukīdravaiḥ / 
 caṇamātrāṃ vaṭīṃ khādet sarvāṅgaikāṅgavātanut // VRs_21.161 // 
 
 atha tryambakeśvararasaḥ /-- 
 sūtakasya palaṃ pañca palaikaṃ tāmracūrṇakam / 
 jambīrāṇāṃ dravaiḥ piṣṭaṃ sūtatulyañca gandhakam // VRs_21.162 // 
 nāgavallīdalaiḥ piṣṭaṃ tāmrapiṣṭaṃ prakalpayet / 
 ruddhvā laghupuṭaiḥ pacyādbhūdhare yāmapañcakam // VRs_21.163 // 
 ādāya cūrṇayettulyaistryūṣaṇaiḥ samamiśritaiḥ / 
 arddhāṅgakampavātārtto bhakṣayecca dviguñjakam // VRs_21.164 // 
 atha gaganagarbhā vaṭī /-- 
 sūtābhraṃ tīkṣṇatāmrañca mṛtaṃ tālakagandhakam / 
 bhārgīśuṇṭhīvacādhānya-kampillañcābhayāviṣam // VRs_21.165 // 
 mardyaṃ parpaṭakadrāvairniṣkaikāṃ bhakṣayedvaṭīm / 
 vātaśleṣmaharā hyāśu vaṭī gaganagarbhitā // VRs_21.166 // 
 atha vātagajāṅkuśaḥ /-- 
 mṛtaṃ sūtaṃ mṛtaṃ lohaṃ gandhakaṃ tālamākṣikam / 
 pathyābhṛṅgīviṣaṃ vyoṣamagnimanthañca ṭaṅkaṇam // VRs_21.167 // 
 
 tulyaṃ khalle dinaṃ mardyaṃ muṇḍīnirguṇḍijairdravaiḥ / 
 dviguñjāṃ vaṭikāṃ khādet sarvavātapraśāntaye / 
 sādhyāsādhyaṃ nihantyāśu raso vātagajāṅkuśaḥ // VRs_21.168 // 
 atha vātaraktalakṣaṇam /-- 
 sandhiṣvanilaraktābhyāṃ śopho'ntarbahirāśrayaḥ / 
 chardijvarārucikaro bhavedvātāsrasaṃjñakaḥ // VRs_21.169 // 
 atha vātaraktacikitsā /-- 
 atha vātarakte anyādhikāroktauṣadhaprayogopadeśaḥ /-- 
 trinetrākhyaṃ rasaṃ khādedvātaśoṇitapī.ḍitaḥ / 
 vātāsrajicchalagaja-keśaryyudayabhāskaraḥ // VRs_21.170 // 
 pūrvoktā parpaṭī yojyā sarveṣvāvaraṇeṣu ca / 
 sarvarogahitā caiva nāmnā sarveśvarī śubhā // VRs_21.171 // 
 atha pittarogacikitsā /-- 
 atha candrāvalehaḥ /-- 
 elāyāśca tulā grāhyā jaladroṇe vipācayet / 
 aṣṭabhāgāvaśiṣṭantu śarkarārddhatulāṃ kṣipet // VRs_21.172 // 
 
 śatāvaryyā vidāryyāśca gokṣīrañcā''.ḍhakaṃ pṛthak / 
 lehavat sādhite tasmin drākṣāmadhukapippalīḥ // VRs_21.173 // 
 trijātakañca kharjūraṃ candanadvayasārivā / 
 mustāpadmakahrībera-dhātrī cotpalacorakam // VRs_21.174 // 
 eteṣāṃ palamādāya kṣipet kṣīryyāścatuṣpalam / 
 kṣaudraprasthena saṃyuktaṃ lehayet prātarutthitaḥ // VRs_21.175 // 
 pittonmādavikāreṣuṃ śirobhramaṇamūrcchite / 
 hastapādāṅgadāhe ca pittaraktottarāvṛtau // 
 chardikāsakṣaye pāṇḍau candravaccandrabhāṣitam // VRs_21.176 // 
 atha aileyasarpiḥ /-- 
 aileyakasya svarase ghṛtaṃ kṣīraṃ samaṃ pacet / 
 candanaṃ madhukaṃ drākṣā madhūkañca sitā tugā // VRs_21.177 // 
 aileyakamidaṃ sarpiḥ sarvapittavikārajit / 
 vātapittavikāraghnaṃ śirobhramaṇakampanut // VRs_21.178 // 
 
 atha aileyakaprayogaḥ /-- 
 aileyakasya svarase sakṣīrāṃ śarkarāṃ pibet / 
 kvāthaṃ vā śarkarāyuktaṃ śirobhramaṇakampanut // VRs_21.179 // 
 atha aileyakatailam /-- 
 aileyakasya svarasamā.ḍhakantu bhiṣagvaraḥ / 
 kumāryyāḥ svarasaṃ śuddhaṃ catuṣprasthantu kārayet // VRs_21.180 // 
 āmalakyāḥ śatāvaryyā rasaṃ prasthadvayaṃ pṛthak / 
 tailā.ḍhakasamāyuktaṃ kṣīradroṇavimiśritam // VRs_21.181 // 
 cocaṃ malayajaṃ vāri saralaṃ kumudotpalam / 
 dve mede madhukaṃ drākṣā tugākṣīrī madhūlikā // VRs_21.182 // 
 kākolī kṣīrakākolī jīvakarṣabhakāvubhau / 
 mṛganābhyajagandhā ca śaśāṅkaśca pṛthak pṛthak // VRs_21.183 // 
 eteṣāñcārddhapalakaṃ ślakṣṇaṃ cūrṇaṃ vinikṣipet / 
 etat sarvaṃ samāloḍya mandaṃ mandāgninā pacet // VRs_21.184 // 
 muhūrtte śubhanakṣatre navavastreṇa pī.ḍayet / 
 śironetravikāreṣu nasyavat karṇayojitam // VRs_21.185 // 
 abhyaṅgodvarttanālepaiḥ śirobhramaṇakampanut / 
 aṅgadāhaṃ śirodāhaṃ netradāhañca dāruṇam // VRs_21.186 // 
 visarpakavikārāṃśca mūrddhni jātān bahūn vraṇān / 
 āsyaśoṣaṃ bhramañcaivaṃ nāśayennātra saṃśayaḥ // 
 aileyakamidaṃ tailaṃ praśastaṃ pittarogiṇām // VRs_21.187 // 
 
 athaileyakāmṛtaprāśaḥ /-- 
 aileyakaṃ samūlañca mudgaparṇī tathaiva ca / 
 śatāvarī vidārī ca vārāhīkandameva ca // VRs_21.188 // 
 madhukañca madhūkañca tugākṣīrī ca gostanī / 
 etāni dvipalāṃśāni cūrṇīkṛtya pṛthak pṛthak // VRs_21.189 // 
 saralaṃ candanaṃ cocamutpalaṃ kumudaṃ jalam / 
 kākolī kṣīrakākolī dve mede jīvakarṣabhau // VRs_21.190 // 
 eteṣāñcārddhapalikaṃ pratyekaṃ śarkarāyutam / 
 aileyakaṃ vidārī ca vārāhī mudgaparṇikā // VRs_21.191 // 
 eteṣāṃ svarase śuddhe śatāvaryyāśca bhāvitam / 
 etat sarvaṃ samāhṛtya chāyāśuṣkantu saptadhā // VRs_21.192 // 
 ikṣvāmalakayoḥ kṣaudrairbhāvitaṃ saptadhā punaḥ / 
 payasā tu pibet prātaryathā'gnibalavānnaraḥ // VRs_21.193 // 
 aṅgadāhaṃ śirodāhaṃ raktapittaṃ sudāruṇam / 
 śiro'kṣikampabhramaṇamityādikagadān jayet // VRs_21.194 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye śītavāta-
sparśavāta-raktavātāmavātāpasmāronmādaikāṅgavāta-sandhivāta-bhagna-kampa-vātarakta-
śirobhramaṇacikitsānāmaikaviṃśo'dhyāyaḥ // 21 // 
 
 
 
Parts of Adhyāya 22 (input by Oliver Hellwig)
 
 bhedā vandhyābalānāṃ hi navadhā parikīrtitāḥ / 
 tatrādivandhyā prathamā pāpakarmavinirmitā // VRrs_22.1 // 
 raktena ca pṛthagdoṣaiḥ samastaiḥ pañcadhā bhavet / 
 bhūtadevābhicāraiśca tisro vandhyāḥ prakīrtitāḥ // VRrs_22.2 // 
 pumānapi bhavedvandhyo doṣairetaiśca śukrataḥ // VRrs_22.3 // 
 garbhasrāvī smṛtā pūrvaṃ mṛtavatsā dvitīyakā / 
 tṛtīyā strīprasūtiḥ syātkākavandhyā sakṛtprasūḥ // VRrs_22.4 // 
 jayasundararasa 
 suvarṇaṃ rajataṃ tāmraṃ tāpyasattvaṃ ca vaikṛtam / 
 ekaikaṃ niṣkamānena saṃśuddhaṃ parimāritam // VRrs_22.5 // 
 etaccaturguṇaṃ sūtaṃ sūtāddviguṇagandhakam / 
 mardayellakṣmaṇātoyairbandhujīvarasairapi // VRrs_22.6 // 
 kācakūpyāṃ tataḥ kṣiptvā tāmrapātraṃ mukhe nyaset / 
 vilimpedabhitaḥ kūpīmaṅgulotsedhayā mṛdā // VRrs_22.7 // 
 viśoṣya ca puṭaṃ dadyādbhūmau nikṣipya kūpikām / 
 gajākhyapuṭaparyāptiḥ śāṇakarṣamitotpalaiḥ // VRrs_22.8 // 
 svāṃgaśītaṃ vicūrṇyātha bhāvayellakṣmaṇādravaiḥ / 
 saptavāraṃ viśoṣyātha karaṇḍāntarvinikṣipet // VRrs_22.9 // 
 aśvagandhārajoyuktaratāmragokṣīrasaṃyutaḥ / 
 sevito guñjayā tulyaḥ sitayā ca rasottamaḥ // VRrs_22.10 // 
 māsatrayaprayogeṇa vandhyā bhavati putriṇī / 
 putriṇyai snānaśuddhāyai jaratkauśikacakṣuṣī // VRrs_22.11 // 
 gavyājyena ca saṃsādhya tattadānīṃ hi bhojayet / 
 ṛtāvṛtāvidaṃ deyaṃ yāvanmāsatrayaṃ bhavet // VRrs_22.12 // 
 rasendraḥ kathitaḥ so+ayaṃ campakāraṇyavāsibhiḥ / 
 pūrṇāmṛtākhyayogīndrair nāmato jayasundaraḥ // VRrs_22.13 // 
 sevite+asminrase strīṇāṃ na bhavet sūtikāgadaḥ / 
 bhavetputraśca dīrghāyuḥ paṇḍito bhāgyamaṇḍitaḥ // VRrs_22.14 // 
 ratnabhāgottararasa 
 vajraṃ marakataṃ padmarāgaṃ puṣpaṃ ca nīlakam / 
 vaidūryaṃ cātha gomedaṃ mauktikaṃ vidrumaṃ tathā // VRrs_22.15 // 
 pañcaguñjāmitaṃ sarvaṃ ratnaṃ bhāgottaraṃ param / 
 tattantroktavidhānena bhasmīkuryātprayatnataḥ // VRrs_22.16 // 
 sarvasmād aṣṭaguṇitaṃ bhasma vaikrāntasambhavam / 
 tattulyaṃ tāpyajaṃ bhasma tadvadvimalabhasma ca // VRrs_22.17 // 
 sarvatastriguṇāṃ tulyāṃ rasagandhakakajjalīm / 
 sarvamekatra saṃmardya chāgīdugdhena taddvyaham // VRrs_22.18 // 
 vidhāya parpaṭīṃ yatnātparicūrṇya prayatnataḥ / 
 vandhyākarkoṭakīparṇakvāthena parimardayet // VRrs_22.19 // 
 kānanotpalaviṃśatyā puṭetṣoḍaśavārakam / 
 evaṃ raso viniṣpanno ratnabhāgottarābhidhaḥ // VRrs_22.20 // 
 mahāvandhyādivandhyānāṃ sarvāsāṃ saṃtatipradaḥ / 
 devīśāstre vinirdiṣṭaḥ puṃsāṃ vandhyatvaroganut // VRrs_22.21 // 
 so+ayaṃ pācanadīpano rucikaro vṛṣyastathā garbhiṇīsarvavyādhivināśano
ratikaraḥ pāṇḍupracaṇḍārtinut / 
 dhanyo buddhikaraśca putrajananaḥ saubhāgyakṛdyoṣitāṃ nirdoṣaḥ
smaramandirāmayaharo yogādaśeṣārtinut // VRrs_22.22 // 
 cakribandharasa 
 gandhakaḥ palamātraśca pṛthagakṣau śilālakau / 
 tridinaṃ mardayitvātha vidadhyātkajjalīṃ śubhām // VRrs_22.23 // 
 viṣāṇākāramūṣāyāṃ kajjalīṃ nikṣipettataḥ / 
 dvipalasya ca tāmrasya tanmukhe cakrikāṃ nyaset // VRrs_22.24 // 
 saṃnirudhyātiyatnena saṃdhibandhe viśoṣite / 
 tataḥ karipuṭārdhena pākaṃ samyak prakalpayet // VRrs_22.25 // 
 svataḥśītaṃ samuddhṛtya cakrikāṃ paricūrṇayet / 
 sthagayetkūpikāmadhye vastreṇa parigālitam // VRrs_22.26 // 
 raso+ayaṃ cakrikābandhas tattadrogaharauṣadhaiḥ / 
 dātavyaḥ śūlarogeṣu mūle gulme bhagandare // VRrs_22.27 // 
 grahaṇyāmagnimāṃdye ca vidradhau jaṭharāmaye / 
 nāgodare tathaivopaviṣṭake jalakūrmake // VRrs_22.28 // 
 skandenāmandakṛpayā trilokatrāṇahetave / 
 cakrikābandhanāmā+ayaṃ prasūtastrīgadāpahaḥ // VRrs_22.29 
 
 
 
    Adhyāya 22
 
atha bandhyādicikitsanam ।-\-
 
 atha bandhyāyā doṣabhedādikam /-\- 
 bhedā bandhyābalānāṃ hi navadhā parikīrttitāḥ / 
 tatrā''dibandhyā prathamā pāpakarmavinirmitā // VRs_22.1 // 
 raktena ca pṛthagdoṣaiḥ samastaiḥ pañcadhā bhavet / 
 bhūtadevāpacāraiśca tisro bandhyāḥ prakīrttitāḥ // VRs_22.2 // 
 atha bandhyasya doṣabhedādikam /-\- 
 pumānapi bhavedbandhyo doṣairetaiśca śukrataḥ // VRs_22.3 // 
 atha bandhyālakṣaṇam /-\- 
 garbhasrāvī smṛtā pūrvaṃ mṛtavatsā dvitīyakā / 
 tṛtīyā strīprasūtiḥ syāt kākabandhyā sakṛtprasūḥ // VRs_22.4 // ityādi / 
 
 atha jayasundaraḥ /-\- 
 suvarṇaṃ rajataṃ tāmraṃ tāpyasattvañca vaikṛtam / 
 ekaikaṃ niṣkamānena saṃśuddhaṃ parimāritam // VRs_22.5 // 
 etaccaturguṇaṃ sūtaṃ sūtāddviguṇagandhakam / 
 mardayellakṣmaṇātoyairbandhujīvarasairapi // VRs_22.6 // 
 kācakūpyāṃ tataḥ kṣiptvā tāmrapātraṃ mukhe nyaset / 
 vilimpedabhitaḥ kūpīmaṅgulotsedhayā mṛdā // VRs_22.7 // 
 viśoṣya ca puṭaṃ dadyādbhūmau nikṣipya kūpikām / 
 gajākhyapuṭaparyyāptiḥ śāṇakarṣamitotpalaiḥ // VRs_22.8 // 
 svāṅgaśītaṃ vicūrṇyātha bhāvayellakṣmaṇādravaiḥ / 
 saptavāraṃ viśoṣyātha karaṇḍāntarvinikṣipet // VRs_22.9 // 
 aśvagandhārajoyuktastāmragokṣīrasaṃyutaḥ / 
 sevito guñjayā tulyaḥ sitayā ca rasottamaḥ // VRs_22.10 // 
 māsatrayaprayogeṇa bandhyā bhavati puttriṇī / 
 puttriṇyai snānaśuddhāyai rajaḥkauśikacakṣuṣī // VRs_22.11 // 
 
 gavyājyena ca saṃsādhya tattadānīṃ hi bhojayet / 
 ṛtāvṛtāvidaṃ deyaṃ yāvanmāsatrayaṃ bhavet // VRs_22.12 // 
 rasendraḥ kathitaḥ so'yaṃ campakāraṇyavāsibhiḥ / 
 pūrṇāmṛtākhyayogīndrairnāmato jayasundaraḥ // VRs_22.13 // 
 sevite'smin rase strīṇāṃ na bhavet sūtikāgadaḥ / 
 bhavet puttraśca dīrghāyuḥ paṇḍito bhāgyamaṇḍitaḥ // VRs_22.14 // 
 atha ratnabhāgottaraḥ /-\- 
 vajraṃ marakataṃ padma-rāgaṃ puṣpañca nīlakam / 
 vaidūryyañcātha gomedaṃ mauktikaṃ vidrumaṃ tathā // VRs_22.15 // 
 pañcaguñjāmitaṃ sarvaṃ ratnaṃ bhāgottaraṃ param / 
 tat tantroktavidhānena bhasmīkuryyāt prayatnataḥ // VRs_22.16 // 
 sarvasmādaṣṭaguṇitaṃ bhasma vaikrāntasambhavam / 
 tattulyaṃ tāpyajaṃ bhasma tadvadvimalabhasma ca // VRs_22.17 // 
 sarvatastriguṇāṃ tulyāṃ rasagandhakakajjalīm / 
 sarvamekatra sammardya chāgīdugdhena taddvyaham // VRs_22.18 // 
 
 vidhāya parpaṭīṃ yatnāt paricūrṇya prayatnataḥ / 
 bandhyākarkoṭakīparṇa-kvāthena parimardayet // VRs_22.19 // 
 kānanotpalaviṃśatyā puṭet ṣo.ḍaśavārakam / 
 evaṃ raso viniṣpanno ratnabhāgottarābhidhaḥ // VRs_22.20 // 
 mahābandhyādibandhyānāṃ sarvāsāṃ santatipradaḥ / 
 devīśāstre vinirdiṣṭaḥ puṃsāṃ bandhyatvaroganut // VRs_22.21 // 
 so'yaṃ pācanadīpano rucikaro vṛṣyastathā garbhiṇī- 
 sarvavyādhivināśano ratikaraḥ pāṇḍupracaṇḍārttinut / 
 dhanyo buddhikaraśca puttrajananaḥ saubhāgyakṛdyoṣitāṃ 
 nirdoṣaḥ smaramandirāmayaharo yogādaśeṣārttinut // VRs_22.22 // 
 atha cakrikābandhaḥ /-\- 
 gandhakaḥ palamātraśca pṛthagakṣau śilā''lakau 
 tridinaṃ mardayitvā'tha vidadhyāt kajjalīṃ śubhām // VRs_22.23 // 
 viṣāṇākāramūṣāyāṃ kajjalīṃ nikṣipettataḥ / 
 dvipalasya ca tāmrasya tanmukhe cakrikāṃ nyaset // VRs_22.24 // 
 sannirudhyātiyatnena sandhibandhe viśoṣite / 
 tataḥ karipuṭārddhena pākaṃ samyak prakalpayet // VRs_22.25 // 
 svataḥśītaṃ samuddhṛtya cakrikāṃ paricūrṇayet / 
 sthagayet kūpikāmadhye vastreṇa parigālitam // VRs_22.26 // 
 
 raso'yaṃ cakrikābandhastattadrogaharauṣadhaiḥ / 
 dātavyaḥ śūlarogeṣu mūle gulme bhagandare // VRs_22.27 // 
 grahaṇyāmagnimāndye ca vidradhau jaṭharāmaye / 
 nāgodare tathaivopa-viṣṭake jalakūrmake // VRs_22.28 // 
 skandenāmandakṛpayā trilokatrāṇahetave / 
 cakrikābandhanāmā'yaṃ prasūtastrīgadāpahaḥ // VRs_22.29 // 
 atha varddhamānaḥ /-\- 
 palārddhapramite svarṇe tāmraṃ dattvā'kṣamātrayā / 
 nirvāpayecchataṃ vāraṃ nikṣipya śukapicchakam // VRs_22.30 // 
 tataśca sāraṇāyantre sūtrasthānasamīrite / 
 sāraṇātailasaṃyuktaṃ jīrṇaṣa.ḍguṇagandhakam // VRs_22.31 // 
 
 rasaṃ hi dvipalaṃ kṣiptvā sāraṇāvidhiyogataḥ / 
 sārayitvā tataḥ paścāt piṣṭaṃ sūtaṃ prayatnataḥ // VRs_22.32 // 
 sūtraprokteṣṭikāyantre svedāveṣṭanavāsasām / 
 mātuluṅgarasaiḥ piṣṭaṃ caturniṣkamitaṃ danum // VRs_22.33 // 
 ūrddhvañca vinidhāyātha jārayitvā caturguṇam / 
 tamādāya rasaṃ samyak vicūrṇya parigālya ca // VRs_22.34 // 
 ṣaṣṭhāṃśena mṛtaṃ vajraṃ samaṃ vaikrāntakaṃ smṛtam / 
 nikṣipya liṅgikāpatra-rasairāpūryya vāsaram // VRs_22.35 // 
 
 puṭeddvādaśavārāṇi madhvā dvādaśakopalaiḥ / 
 bandhujīvarasenātha lakṣmaṇāsvarasena ca // VRs_22.36 // 
 punaḥ sañcūrṇya sampūjya yoginīpitṛdevatāḥ / 
 puttriṇyāḥ pūrṇimāyāśca pūjitāyā vidhānataḥ // VRs_22.37 // 
 iti kṛtvā''pnuyādgarbhaṃ ṣaṇmāmābhyantarāt khalu / 
 ādibandhyādikā bandhyā yāścānyā duṣṭayonayaḥ // VRs_22.38 // 
 prāpnuyurjīvaputtraṃ hi bhāgyasaubhāgyasaṃyutam / 
 puṃsāmapi ca bandhyatvaṃ hyalparetastvameva ca // 
 vījadoṣā vicitrāśca vinaśyanti na saṃśayaḥ // VRs_22.39 // 
 
 brahmajyotirmunivaramato varddhamāno raso'yaṃ 
 bandhyārogaṃ harati sakalaṃ yonidoṣānaśeṣān / 
 sūtīrogānapi bahuvidhān duḥkhasādhyān samastān 
 rogānanyānapi khalu tathā rogahṛdyogayuktaḥ // VRs_22.40 // 
 atha drutisāraḥ /-\- 
 yuktaṃ hi vyomajadrutyāṃ tulyāṃśaṃ svarṇayugrasam / 
 piṣṭīkṛtaṃ ciraṃ piṣṭvā mallasampuṭake kṣipet // VRs_22.41 // 
 niṣkamātraṃ baliṃ dattvā śatavāraṃ puṭettataḥ / 
 samyak niṣpiṣya saṅgālya karaṇḍāntarvinikṣipet // VRs_22.42 // 
 ityukto drutisāranāmakaraso bandhyāmayadhvaṃsanaḥ 
 puttrīyaḥ khalu sūtikāmayaharo vṛṣyaścirāyuṣkaraḥ / 
 samyaksiddhabalidrutiprakalito guñjāmitaḥ sevitaḥ 
 kuryyāttīvratarāṃ kṣudhaṃ tvatha mahārogādirogān jayet // VRs_22.43 // 
 
 mataḥ sarvāmayadhvaṃsī raso'yaṃ harisūcitaḥ / 
 jīvatputtrapradaḥ strīṇāṃ yauvanasthairyyadāyakaḥ // VRs_22.44 // 
 bhūtapretapiśācānāṃ bhayebhyo'bhayadāyakaḥ / 
 ja.ḍānāṃ dohadārttānāṃ mandabuddhimatāmapi // VRs_22.45 // 
 maṇḍūkīrasasaṃyukto dātavyo vacayā saha / 
 janmabandhyāḥ kākabandhyā mṛtavatsāśca yāḥ striyaḥ // 
 tāsāṃ puttrodayārthāya śambhunā sūcitaḥ purā // VRs_22.46 // 
 atha bandhyāgarbhasamprāptiḥ /-\- 
 atha sarpākṣīprayogaḥ /-\- 
 samūlapatrāṃ sarpākṣīṃ ravivāre samuddharet / 
 ekavarṇagavāṃ kṣīraiḥ kanyāhastena peṣayet // VRs_22.47 // 
 ṛtukāle pibedbandhyā palārddhaṃ taddine dine / 
 kṣīraśālyannamudgañca alpāhāraṃ prakalpayet // VRs_22.48 // 
 udvegaṃ tvatha śokañca divā nidrāñca varjayet / 
 na karma kārayet kiñcit varjayecchītamātapam // 
 evaṃ saptadinaṃ kuryyādbandhyā bhavati garbhiṇī // VRs_22.49 // 
 
 atha devadālīprayogaḥ /-\- 
 devadālīyamūlantu grāhayet puṣyabhāskare / 
 niṣkatrayaṃ gavāṃ kṣīraiḥ pūrvavatkramayogataḥ // 
 bandhyā pralabhate garbhaṃ dinaṃ pathyaṃ yathā purā // VRs_22.50 // 
 atha śarapuṅkhāprayogaḥ /-\- 
 śītatoyena sampiṣṭaṃ śarapuṅkhīyamūlakam / 
 karṣaṃ pītvā labhedgarbhaṃ pūrvavatkramayogataḥ // VRs_22.51 // 
 no cedaparamāse tu kārayet pūrvavat phalam / 
 patisaṅge labhedgarbhaṃ nātra kāryyā vicāraṇā // VRs_22.52 // 
 atha rudrākṣādiprayogaḥ /-\- 
 ekameva tu rudrākṣaṃ sarpākṣī karṣamātrakam / 
 pūrvavacca gavāṃ kṣīrairṛtukāle pradāpayet // VRs_22.53 // 
 mahāgaṇeśamantreṇa rakṣāṃ tasyāstu kārayet / 
 evaṃ dinatrayaṃ kuryyādbandhyā bhavati puttriṇī // VRs_22.54 // 
 atha śvetakaṇṭakārīprayogaḥ /-\- 
 suśvetakaṇṭakāryyāśca mūlaṃ tadvacca garbhakṛt // VRs_22.55 // 
 
 atha viṣṇukrāntāprayogaḥ /-\- 
 pūrvaputtravatī tāsāṃ karma tadvacca kathyate / 
 peṣayenmahiṣīkṣīrairviṣṇukrāntāṃ samūlakām // VRs_22.56 // 
 mahiṣīnavanītena ṛtukāle tu bhakṣayet / 
 evaṃ dinaṃ dinaṃ kuryyāt pathyaṃ yuktyā ca pūrvavat // 
 garbhaṃ pralabhate nārī kākabandhyā suśobhanam // VRs_22.57 // 
 atha aśvagandhāprayogaḥ /-\- 
 aśvagandhīyamūlantu grāhayet puṣyabhāskare / 
 peṣayenmahiṣīkṣīraiḥ palārddhaṃ pāyayet sadā // 
 saptāhāllabhate garbhaṃ kākabandhyā cirāyuṣam // VRs_22.58 // 
 atha mṛtavatsālakṣaṇam /-\- 
 garbhaḥ sambhūtamātrastu pakṣāt māsācca vatsarāt / 
 mriyate dvitrivarṣairvā yasyāḥ sā mṛtavatsakā // 
 tatra yogaḥ prakarttavyo yathā śaṅkarabhāṣitaḥ // VRs_22.59 // 
 atha śaṅkaroktadaivavyapāśrayacikitsā /-\- 
 mārgaśīrṣe'thavā jyaiṣṭhe pūrṇāyāṃ lepite gṛhe / 
 nūtanaṃ kalasaṃ pūrṇaṃ gandhatoyena kārayet // VRs_22.60 // 
 śākhāphalasamāyuktaṃ sarvaratnasamanvitam / 
 suvarṇamudrikāyuktaṃ ṣaṭkoṇe maṇḍale sthitam // VRs_22.61 // 
 
 tanmadhye pūjayeddevīmekāntānāmaviśrutām / 
 gandhapuṣpākṣatairdhūpa-dīpairnaivedyasaṃyutaiḥ // VRs_22.62 // 
 arcayedbhaktibhāvena madyairmāṃsaiḥ samatsyakaiḥ / 
 brāhmī māheśvarī caiva kaumārī vaiṣṇavī tathā // VRs_22.63 // 
 vārāhī ca tathā caindrī ṣaṭpatreṣu ca mātṛkāḥ / 
 pūjayenmantraliṅgena oṅkārairnāmasaṃyutaiḥ // VRs_22.64 // 
 dadhibhaktena piṇḍāni saptasaṅkhyāni kārayet / 
 ṣaṭsaṅkhyā ṣaṭsu patreṣu āhṛtya kalpayet pṛthak // VRs_22.65 // 
 ullekhya saptakaṃ piṇḍaṃ śucisthāne vahiḥ kṣipet / 
 tairbhuktairgṛhabhāgaccheccakrāgre yogamācaret // VRs_22.66 // 
 kanyakāyoginīrāmā bhojayet sakuṭumbakam / 
 dakṣiṇāṃ dāpayettāsāṃ devatāgre nivedya ca // VRs_22.67 // 
 visarjya devatāñcātha nadyāṃ tat kalasodakam / 
 śakunaṃ vīkṣayeddhīmān śubhena śubhamādiśet // VRs_22.68 // 
 viparīte punaḥ kuryyādyogaṃ tadvat susiddhidam / 
 prativarṣamidaṃ kuryyāt dīrghajīvī suto bhavet // VRs_22.69 // 
 oṃṃ hrāṃ hrīṃ ekāntadevatāyai namaḥ /  anena mantreṇa pūjā
japaśca kāryyaḥ / 
 
 atha yuktivyapāśraye bandhyākarkoṭakīprayogaḥ /-\- 
 prāṅmukhaḥ kṛttikāṛkṣe bandhyākarkoṭakīṃ haret / 
 tatkandaṃ peṣayettoye karṣamātraṃ pibet sadā // 
 ṛtukāle tu saptāhaṃ dīrghajīvī suto bhavet // VRs_22.70 // 
 atha prathamamāse padmakādikalkaḥ /-\- 
 akasmāt prathame māse garbhe bhavati vedanā / 
 gokṣīraiḥ peṣayettulyaṃ padmakośīracandanam // 
 palamātraṃ pibennārī tryahādgarbhaḥ sthiro bhavet // VRs_22.71 // 
 atha dvitīyamāse nīlotpalādikalkaḥ /-\- 
 nīlotpalaṃ mṛṇālañca khaṇḍī karkaṭaśṛṅgikā / 
 gokṣīrairdvitīye māsi pītvā śāmyati vedanā // VRs_22.72 // 
 atha tṛtīyamāse śrīkhaṇḍādikalkaḥ /-\- 
 śrīkhaṇḍaṃ tagaraṃ kuṣṭhaṃ mṛṇālaṃ padmakeśaram / 
 pibecchītodakaiḥ piṣṭaṃ tṛtīye vedanā na hi // VRs_22.73 // 
 atha tṛtīyamāse nīlotpalādikalkaḥ /-\- 
 nīlotpalamṛṇālāni gokṣīraiśca kaśerukam // VRs_22.74 // 
 
 atha garbhiṇījvare pāṭhādikaṣāyaḥ /-\- 
 pāṭhāmustāvayaḥsthāmbu-mārivāpadmakaiḥ śṛtam / 
 śītaṃ toyaṃ nihantyāśu garbhiṇījvaravedanām // VRs_22.75 // 
 atha garbhiṇījvare chinnādikaṣāyaḥ /-\- 
 chinnāśrīparṇikākvāthaḥ sitākṣaudrayuto haret / 
 garbhiṇīnāṃ jvaraṃ ghoraṃ laṅkeśamiva rāghavaḥ // VRs_22.76 // 
 atha garbhiṇījvare payasyādikaṣāyaḥ /-\- 
 payasyāsārivāyaṣṭī-balālodhramadhūdbhavaḥ / 
 dugdhena miśritaḥ kvātho haredgarbhavatījvaram // VRs_22.77 // 
 durjayaḥ sarvarogeṣu garbhiṇīnāṃ jvaraḥ khalu / 
 tāpo jūrttiṣu garbhasya vikriyāṃ kurutetarām // VRs_22.78 // 
 atha garbhiṇyatisāre vṛkṣakatvagādikaṣāyaḥ /-\- 
 vṛkṣakatvagghano deva-dārudāruvibhāvarī / 
 garbhiṇyā atisāraghnaḥ kvātha eṣāṃ bhaveddhruvam // VRs_22.79 // 
 atha garbhiṇyatisāre śrīpaṇyāṃdibalādikvāthau /-\- 
 śrīparṇīyaṣṭigopyabda-dārvīkvātho'tisāranut / 
 balādurālabhāṣāṭhā-śuṇṭhīmustākaṣāyavat // VRs_22.80 // 
 
 atha garbhiṇyāḥ udāvarttādau punarnavādikvāthaḥ /-\- 
 jātaḥ punarnavārdrābhyāṃ kvāthaḥ kṣīrayuto niśi / 
 pīto haredudāvarttaṃ gulmārśaḥśophavedanām // VRs_22.81 // 
 atha garbhiṇyāḥ śothādau anyādikvāthaḥ nirguṇḍyādicūrṇañca /-\- 
 ghṛtakṣīragu.ḍānyā''rdra-kvāthaḥ siddhena cūrṇitām / 
 kaṇāṃ saṃyojya seveta śophapittāpanuttaye // VRs_22.82 // 
 atha garbhiṇīśothe punarnavādilepaḥ /-\- 
 punarnavāvacākalka-dhānyairlepo'tiśophanut // VRs_22.83 // 
 atha garbhiṇyā udāvarttādau varṣābhūkvāthaḥ /-\- 
 gu.ḍājyasahitaṃ kvāthaṃ varṣābhūmūlasādhitam / 
 udāvartte ca śophe ca garbhiṇīṃ pāyayedbhiṣak // VRs_22.84 // 
 atha garbhiṇyāḥ pittārttau yaṣṭikādiyavāgūḥ /-\- 
 pittārttiṃ hanti yaṣṭīkā-drākṣāmalakasādhitā / 
 pītā dugdhayavāgūśca garbhiṇīnāmasaṃśayam // VRs_22.85 // 
 
 atha garbhiṇyāḥ śvāsakāse tiktādikaṣāyaḥ /-\- 
 tiktāharītakībhārgī-vacāśuṇṭhīkaṣāyakam / 
 sagu.ḍaṃ pāyayedvaidyaḥ śvāsakāsāpanuttaye // VRs_22.86 // 
 atha garbhiṇīkāse maricaprayogaḥ /-\- 
 marīcacūrṇaṃ sakṣaudra-sitājyaṃ kāsanāśanam // VRs_22.87 // 
 atha garbhiṇyā vāntau lājādikaṣāyaḥ /-\- 
 lājailākolamajjāmbu nipītaṃ vāntināśanam // VRs_22.88 // 
 atha garbhiṇyāḥ hikkāyāṃ vālavilvaprayogaḥ /-\- 
 bālavilvodbhavaḥ kvātho hikkāṃ hanyāt samākṣikaḥ // VRs_22.89 // 
 atha garbhiṇyā agnimāndye ajamodādicūrṇam /-\- 
 ajamodā'śvagandhā ca dve kaṇe jīrakaṃ tathā / 
 lī.ḍhā madhugu.ḍopetā nihanyurmandavahnitām // VRs_22.90 // 
 atha garbhiṇyā vātaroge bālādikṣīraṃ kṣīrayavāgūśca /-\- 
 bālavilvavidārībhiḥ pṛśniparṇyā ca sādhitam / 
 kṣīraṃ kṣīrayavāgvā'pi pibedvātakṛtāmaye // VRs_22.91 // 
 
 atha garbhiṇyā mūtraroge śvadaṃṣṭrādikvāthaḥ /-\- 
 śvadaṃṣṭrābalayoḥ kvātho mūtraroge praśasyate // VRs_22.92 // 
 atha garbhiṇyāḥ māsānumāsikayogāḥ /-\- 
 suradāru vayaḥsthā ca śākavījañca yaṣṭikā / 
 balā kṛṣṇatilāstāmra-vallī cāśmantakastathā // VRs_22.93 // 
 nīlotpalaṃ vayasyā ca gu.ḍracī sārivā tathā / 
 madhuyaṣṭī ca padmañca rāsnā sārivayā saha // VRs_22.94 // 
 kāśmaryyo bṛhatī kṣīrī śṛṅgavallītvaco ghṛtam / 
 madhuparṇī balā śigru śvadaṃṣṭrā pṛśniparṇikā // VRs_22.95 // 
 sitāmadhukaśṛṅgāṭa-drākṣāvisakaśerukāḥ / 
 saptaślokārddhanirdiṣṭān yogān sapta payo'nvitān // 
 pibet krameṇa māseṣu garbhasrāvādivāraṇān // VRs_22.96 // 
 
 atha garbhiṇīvāte uśīrādikṣīram /-\- 
 uśīrayaṣṭīsaṃsiddhaṃ garbhiṇīvātahṛt payaḥ // VRs_22.97 // 
 atha garbhiṇīvāte drākṣādiyavāgūḥ /-\- 
 drākṣāyaṣṭikasiddhā ca yavāgūśca tathāphalā // VRs_22.98 // 
 atha garbhiṇyāḥ pitte balādikvāthaḥ /-\- 
 balā vāsā pṛthakparṇī-niryyūhaścāpi pittanut // VRs_22.99 // 
 atha garbhiṇyāḥ kāmalādau balādikvāthaḥ /-\- 
 sa punaśchinnayā yukto garbhiṇīkāmalāpahaḥ / 
 kāsaṃ śvāsaṃ tathā rakta-pittañcāśu vināśayet // VRs_22.100 // 
 atha garbhiṇyāḥ sarvaroge balāprayogaḥ /-\- 
 aghṛtaḥ saghṛto vā'pi sadugdho vā'pyadugdhavān / 
 eka eva balākvātho garbhiṇīsarvaroganut // VRs_22.101 // 
 atha mū.ḍhagarbhāyāḥ lakṣaṇam /-\- 
 vilomavāyunā garbhī jīvan yadi na niḥsaret / 
 sa garbhasaṅga ityukto mū.ḍhagarbho-\- "  // VRs_22.102 // 
 
 atha antarmṛtāpatyāyā lakṣaṇam /-\- 
 " -\-mṛte śiśau / 
 stabdhādhmānaṃ śiśirajaṭharaṃ sāsyaśoṣaṃ samūrcchaṃ 
 garbhāspandaḥ śvasanakamahā-pūtigandho bhramārttiḥ / 
 kṛcchrocchāso'sitarucivapuḥ stabdhanetre vyathogrā 
 viṇmūtrārttirbhavati hi mṛtāpatyagarbhāṅganāyāḥ // VRs_22.103 // 
 atha mū.ḍhagarbhāyā asādhyalakṣaṇam /-\- 
 akālaśvāsasaṃyuktā baddhabhraṣṭabhagānvitā / 
 śītāṅgī pūtitodgārā mū.ḍhagarbhā na jīvati // VRs_22.104 // 
 atha mū.ḍhagarbhacikitsā /-\- 
 atha karañjavījādipalepaḥ advinirmīkasnuhīkṣīraprayogau ca /-\- 
 vījaṃ karañjasañjātaṃ kapitthatulasījaṭā / 
 dugdhe piṣṭvā vilipyātha nābhipatkaralepataḥ // VRs_22.105 // 
 surayā vā'hinirmokaiḥ samyagyonipradhūpanāt / 
 sukhaṃ sūte badhūrmūrddhni snukpayaḥkṣepaṇādapi // VRs_22.106 // 
 
 atha halinīprayogaḥ /-\- 
 halinīmūlikā nābhi-guhyavastipralepitā / 
 viśalyāṃ kurute nārīṃ śvetapuṣpā ca sā kṣaṇāt // VRs_22.107 // 
 atha yaṣṭikādikalkaḥ /-\- 
 yaṣṭīluṅgajaṭā piṣṭā pītā sūtikarī dhruvam // VRs_22.108 // 
 atha lāṅgalyādilepaḥ /-\- 
 lāṅgalīmadhusindhūtthairyonilepāt sravedbadhūḥ // VRs_22.109 // 
 atha mātuluṅgīrambhāprayogī /-\- 
 mātuluṅgyāśca mūle ca rambhāyā vā kaṭisthite // VRs_22.110 // 
 atha siddhārthādivastiḥ /-\- 
 siddhārthamāgadhīkuṣṭha-golomīmiṣikalkitaḥ / 
 nirūhaḥ snehapaṭuyuk jarāyuṃ pātayettarām // VRs_22.111 // 
 
 atha siddhārthakānubāsanam /-\- 
 siddhaṃ siddhārthakaṃ tailaṃ pāyau vā smaramandire / 
 anuvāsanataḥ śīghramaparāṃ pātayeddhruvam // VRs_22.112 // 
 atha sūtikācikitsā /-\- 
 atha koraṇṭakādikvāthaḥ /-\- 
 koraṇṭakaṃ kulatthañca sarvairebhiḥ śṛtaṃ jalam / 
 yuktaṃ śarkarayā pītaṃ sūtiśūlajvarāpaham // VRs_22.113 // 
 atha pañcamūlakvāthaḥ /-\- 
 lohakhaṇḍayutaṃ pañca-mūlikāsādhitaṃ jalam / 
 nāśayet sūtikārogān savātān vividhān khalu // VRs_22.114 // 
 
 atha bhūnimbāditailam /-\- 
 bhūnimbanimbabhadrāśva-gandhasaptacchadatvacā / 
 tailaṃ pacettadabhyaṅgāt sūtikāsarvaroganut // VRs_22.115 // 
 atha saubhāgyaśuṇṭhī /-\- 
 añjalidvitaye toye kaṃsamātrapayo'nvite / 
 tulārddhaśarkarāṃ dattvā gu.ḍapāke kṛte kṣipet // VRs_22.116 // 
 elāriṅgaṇikāvella-vyoṣajīrakadīpyakān / 
 bhṛṅgaṃ lavaṅgaṃ bolañca pratyekañca palaṃ palam // VRs_22.117 // 
 miṣiḥ pañcapalā dhānyaṃ palatrayamitaṃ tathā / 
 śuṇṭhīmaṣṭapalāṃ samyak vicūrṇya parimiśrayet // VRs_22.118 // 
 eṣā saubhāgyaśuṇṭhīti śambhudevena kīrttitā / 
 sevitā hanti sūtāyā jvaraṃ rogamanekadhā // VRs_22.119 // 
 
 plīhānaṃ malabandhañca pāṇḍugulmārucīstathā / 
 kāsaśvāsakrimīnagni-māndyādikagadāṃstathā // 
 kāyāgnijananaṃ hyetat sūtikāmṛtamucyate // VRs_22.120 // 
 atha parpaṭīrasaḥ /-\- 
 mañjārīmitavajrahemajarasairvyomārkakāntairmṛtai- 
 rbhāgaistūttaravarddhitaiḥ samarasairgandhairdvikarṣonmitaiḥ / 
 jātaḥ parpaṭikāraso ghṛtakaṇāyukto haret sarvaśaḥ 
 sūtīnāṃ hi mahāgadān gadacayaṃ nānānupānānvitaḥ // VRs_22.121 // 
 
 atha svarṇādiprayogaḥ /-\- 
 svarṇatāraghanabhānutīkṣṇakaṃ teṣu caikamatimātramāritam / 
 sūtikāsakalaroganāśanaṃ rogahāri vihitānupānataḥ // VRs_22.122 // 
 atha yonivyāpaccikitsā /-\- 
 atha yoniśūle nirguṇḍīprayogaḥ /-\- 
 nirguṇḍīpatraniryyāso gu.ḍo jīrṇaḥ surānvitaḥ / 
 sevitastakrabhaktābhyāṃ yoniśūlavināśanaḥ // VRs_22.123 // 
 atha prasraṃsinyāṃ kāralīkandaprayogaḥ /-\- 
 nirgatā'pi viśedyoniḥ kāralīkandalepitā // VRs_22.124 // 
 atha śithilayonau indragopaprayogaḥ /-\- 
 indragopāgnilepena ślathayonirdṛ.ḍhā bhavet // VRs_22.125 // 
 
 atha vivṛtāyāṃ mākandamūlādilepaḥ /-\- 
 mākandamūlakarpūra-madhubhiśca jaratstriyaḥ / 
 kurute saṃvṛtāṃ yoniṃ kanyakāyā iva dhruvam // VRs_22.126 // 
 atha śrīparṇītailam /-\- 
 śrīparṇīrasakalkābhyāṃ tailaṃ siddhaṃ tilodbhavam / 
 tattailaṃ tulikenaiva stanayoḥ paridāpayet // VRs_22.127 // 
 patitāvucchritau strīṇāṃ bhaveyātāṃ payodharau / 
 gajakumbhasamākārāvunnatau parimaṇḍalau // VRs_22.128 // 
 atha bālacikitsā /-\- 
 atha bālasya garbhakleśanivāraṇopāyaḥ /-\- 
 garbhanirgatabālasya kaṇāsvarṇaṃ pradāpayet // VRs_22.129 // 
 
 atha sadyojātabālasya saṃjñājananopāyaḥ /-\- 
 pāṣāṇadvitayaṃ yuñjyāt kāṃsyabhājanamuccakaiḥ / 
 tena trastaḥ sasaṃjñaḥ syādyoninirgamapī.ḍitaḥ // VRs_22.130 // 
 atha sadyojātabālasya jvarādinivāraṇopāyaḥ /-\- 
 sukhoṣṇaiḥ kāñjikairbālaṃ samprokṣya dvitrivārataḥ / 
 deyaḥ śirasi bālasya ghṛtapiṇḍo jvarāpahaḥ // 
 śirogatavikāraghno mukhyo rakṣākarastathā // VRs_22.131 // 
 atha pittajvare rohiṇīkṣīram /-\- 
 bhakṣaṇaṃ rohiṇīkalke siddhaṃ pānānulepataḥ / 
 jvaraṃ pittottaraṃ hanti mustākvātha iva dhruvam // VRs_22.132 // 
 
 atha pittajvare aśvatthakṣīram /-\- 
 aśvatthapallavaiścāmbhaḥ kṣīraṃ pakvaṃ niṣevitam / 
 pittajātaṃ jvaraṃ tīvraṃ bālānāṃ hanti niścitam // VRs_22.133 // 
 atha gandhotpalajaṭādikalkaḥ /-\- 
 gandhotpalajaṭāpiṣṭā kaṭukī nāśayejjvaram // VRs_22.134 // 
 atha sahadevyādicūrṇam /-\- 
 sahadevīkaṇābhṛṅga-kṣaudraṃ lī.ḍhaṃ harecchiśoḥ / 
 vamikāsajvaravyādhaun kṣaudreṇātiviṣā tathā // VRs_22.135 // 
 atha nyagrodhādi kvāthaḥ /-\- 
 nyagrodhajambvāmraśirīṣakāṇāṃ 
 kvātho raso vā navapallavānām / 
 pittātisārajvaravāntimūrcchā- 
 tṛṣṇāṃ nihanyānmadhunā śiśūnām // VRs_22.136 // 
 atha raktātīsāraharacūrṇam /-\- 
 madhvambuśṛṅgīpāṭhābdaṃ raktātīsārahṛcchiśoḥ // VRs_22.137 // 
 
 atha makṣīrabolaprayogaḥ /-\- 
 kṣīraṃ sabolaṃ kaṇṭhoraḥ-śiraḥkaphaharaṃ śiśoḥ // VRs_22.138 // 
 atha madhukādikalkaḥ /-\- 
 madhukaṃ maricaṃ piṣṭaṃ gojalaiḥ pariṣevitam / 
 vināśayati vegena bālānāṃ mūtravi.ḍgraham // VRs_22.139 // 
 atha yaṣṭyādighṛtam /-\- 
 ṣaṣṭīlodhrakaṇāgandha-bālāśālmalimārivā / 
 sugandhā mākṣikañceti siddhaṃ sarpirniṣevitam // 
 śuṣyadgātrasya bālasya bṛhaṇaṃ balakāri tat // VRs_22.140 // 
 atha śaṅkhanābhyādivarttiḥ /-\- 
 śaṅkhanābhikaṇāpathyā-rasāñjanavinirmitā / 
 varttirnihanti madhunā bālanetrākhilāmayān // VRs_22.141 // 
 atha aśvagandhā ghṛtam /-\- 
 kṣīre'śvagandhayā tāmra-sūtāntaiḥ saha sādhitam / 
 ghṛtaṃ puṣṭikaraṃ varṇyaṃ balakṛt sukhakāri ca // VRs_22.142 // 
 
 atha tālukaṇṭakalakṣaṇam /-\- 
 śleṣmā hṛttālumāṃsasthaḥ karoti kupitaḥ śiśoḥ / 
 tālukaṇṭakametena tālusthāne ca nimnatā // VRs_22.143 // 
 tṛṣṇā tāluvipākaśca stanyadveṣaśca vi.ḍgrahaḥ / 
 bhramāsyaśoṣaḥ kaṇḍūti-rgrīvāmūrddhagatā vamiḥ // 
 akṣirogādikañcāpi-\- "  // VRs_22.144 // 
 atha tālukaṇṭakacikitsā /-\- 
 " -\-tatra connīya tālukam / 
 pratisāryya yavakṣāra-kṣaudrābhyāmatiyatnataḥ // VRs_22.145 // 
 
 yadvā viśvākaṇāsindhu-gomayottharasaistathā / 
 pathyākuṣṭhavacākalkaṃ stanyena madhunā saha // 
 pītaṃ nihanti vegena bālānāṃ tālukaṇṭakam // VRs_22.146 // 
 atha gudakīṭasya nidānalakṣaṇe /-\- 
 prasvedānmalalepādvā raktaśleṣmabhavo gude / 
 gudakīṭo bhavedrogastīvravraṇasamanvitaḥ // VRs_22.147 // 
 atha gudakīṭacikitsā /-\- 
 śṛtaśītāmbuśaileya-lukacūrṇaṃ madhūtkaṭam / 
 tenāpānavraṇaṃ samyak lepayedbhiṣaguttamaḥ // VRs_22.148 // 
 triphalābadarīpatra-kvāthena pariṣecayet / 
 rāgakaṇḍumato raktaṃ jalūkābhiḥ samanvitam // 
 pittavraṇacikitsā ca sakalā'tra praśasyate // VRs_22.149 // 
 
 atha gudapākacikitsā /-\- 
 gudapāke tu karttavyā pittavraṇaharā kriyā / 
 pānapralepayoḥ śastaṃ viśeṣeṇa rasāñjanam // VRs_22.150 // 
 ajādugdhena sammiśrya jīrakāñjanacūrṇakaiḥ / 
 jātīpatrarasopetaiḥ pūrvaproktarasairapi // VRs_22.151 // 
 atha mukhapākacikitsā /-\- 
 mukhapāke mukhaṃ limpedbodhitvagghṛtasāraghaiḥ / 
 jātīpatrābhayāyaṣṭī-madhudārvyā ca lepayet // VRs_22.152 // 
 atha nābhipākṛcikitsā /-\- 
 nābhipāke praleptavyaṃ siktaṃ tailena bhūriśaḥ / 
 rajanīyaṣṭikālodhra-priyaṅgūṇāñca kalkataḥ // 
 cūrṇenaiṣāṃ satailena nābhipākaṃ śamaṃ nayet // VRs_22.153 // 
 
 atha kuṇḍalacikitsā /-\- 
 apuṣpāśvatthapañcāṅga-kvāthenāpi ca kalkataḥ / 
 siddhaṃ tailaṃ pralepena kuṇḍalavyādhināśanam // VRs_22.154 // 
 atha bālapañcāmṛtam /-\- 
 hiṅguśuṇṭhīkaṇāpathyā-miṣīpañcāmṛtaṃ matam / 
 sarvabālāmayān hanti pācanaṃ dīpanaṃ param // VRs_22.155 // 
 atha tiktādyaṃ ghṛtam /-\- 
 tiktāgnivyoṣamālūra-pathyārucakahiṅgukam / 
 tulyadugdhaṃ ghṛtaṃ pakvaṃ gulmānāhavilambikāḥ // 
 kāsaṃ śvāsaṃ gudabhraṃśaṃ vinihanti na saṃśayaḥ // VRs_22.156 // 
 
 atha rājīkuṣṭhādipralepaḥ /-\- 
 rājī kuṣṭhaniśāgeha-dhūmavatsakatakrataḥ / 
 lepo vicarcikāṃ sidhma hanti pāmāñca vegataḥ // VRs_22.157 // 
 atha grahaghnī guṭikā /-\- 
 rājīkarañjapunnāṭa-śirīṣārkaniśādvayam / 
 priyaṅgutriphalādāru-hiṅguvyoṣakucandanam // VRs_22.158 // 
 mañjiṣṭhogrā''jamūtrañca guṭikā grahanāśinī / 
 pānanasyāñjanālepa-snānodvarttanadhūpanāt // VRs_22.159 // 
 atha māheśvaro dhūpaḥ /-\- 
 śrīveṣṭadārubāhlīka-mustākaṭukarohiṇī / 
 sarṣapā nimbapatrāṇi madanasya phalaṃ vacā // VRs_22.160 // 
 bṛhatyau sarpanirmoka-kārpāsāsthiyavāstuṣāḥ / 
 gośṛṅgaṃ khararomāṇi barhipicchaṃ vi.ḍālaviṭ // VRs_22.161 // 
 chāgaroma ghṛtañceti bastramūtreṇa bhāvitam / 
 eṣa māheśvaro dhūpaḥ sarvagrahanivāraṇaḥ // VRs_22.162 // 
 atha chinnādi tailam /-\- 
 chinnāphaṇijjhahaṃsādghri-bhānupatrīrasaiḥ saha / 
 sastanyaṃ sādhitaṃ tailaṃ liptaṃ sarvagrahārttijit // VRs_22.163 // 
 
 atha sphūrjakādi tailam /-\- 
 sphūrjakaṃ hapuṣāpuṣpaṃ haṃsapādī kuraṇṭakam / 
 karañjārkadalasphūrja-śvetapatrañca kalkitam // 
 tena saṃsādhitaṃ tailaṃ tenābhyaṅgaṃ carecchiśoḥ // VRs_22.164 // 
 atha nimbādighṛtaṃ kṣīrañca /-\- 
 nimbāśvatthapalāśānāṃ vilvakiṃśukayordalaiḥ / 
 siddhaṃ sarpistathā kṣīraṃ pānādbālagrahān jayet // VRs_22.165 // 
 atha śaileyādidhūpaḥ /-\- 
 śaileyaguggulurasaiḥ sapurapracaṇḍa- 
 dravyāpahṛtsarasakundurubhiḥ sakuṣṭhaiḥ / 
 sadhyāmakaiḥ surabhigandharasaiśca dhūpaḥ 
 saubhāgyabuddhijayakṛdvijayo vivāde // VRs_22.166 // 
 
 devāsuroragapiśācapitṛgraheṣu 
 gandharvayakṣapiśitāśiṣu ca graheṣu / 
 jīrṇajvareṣu vihitaśca viṣātureṣu 
 dhūpo'yamājivijayārttiṣu pārthivānām // VRs_22.167 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye bandhā-
garbhiṇī-sūtikā-bālarogacikitsānāma dvāviṃśo'dhyāyaḥ // 22 // 
 
 
 
Adhyāya 23
atha unmādavātādicikitsanam ।--
 
 athonmādasya nidānasamprāptī /-- 
 ādhivyādhikṛśasya durbalatanorāhārato vā bhayāt 
 pūjyātikramaṇādviṣādupaviṣāddaivādasāmarthyataḥ / 
 vaiṣamyādapi karmaṇāṃ hṛdi malā buddhervidhāyolvaṇaṃ 
 kāluṣyaṃ hatasaukhyaduḥkhamathanamunmādamātanvate // VRs_23.1 // 
 
 athonmādalakṣaṇam /-- 
 sañjalpako dhāvati hanti caitadunmādavātasya ca lakṣma bodhyam // VRs_23.2 // 
 athonmādacikitsā /-- 
 atha arkamūrttirasasya prayogavidhiḥ /-- 
 atrārkamūrttyākhyarasasya vallaṃ dhustūravījena samaṃ prapadyāt / 
 marīcacūrṇena ghṛtena vā'pi pathyañca gurvannamiha praśastam // VRs_23.3 // 
 
 śuṣkañca śākaṃ parivarjayīta rūkṣaṃ kaṣāyaṃ bahu śītalañca / 
 nisbasya tailena vimardayeta kalevaraṃ śāmyati tena rogaḥ // VRs_23.4 // 
 atha nirguṇḍikāditailam /-- 
 nirguṇḍikonmattakatumbinīnāṃ rasaistu tailaṃ paripācayīta / 
 kalevaraṃ tena vilepayeta māsārddhataḥ śāntimupaiti rogaḥ // VRs_23.5 // 
 atha māheśvaro dhūpaḥ /-- 
 kārpāsāsthimayūrapicchabṛhatī-nirmālyapiṇḍītaka- 
 tvaṅmāṃsīvṛṣadaṃśaviṭtuṣavacā-keśāhinirmokakaiḥ / 
 nāgendradvijaśṛṅgahiṅgumaricaistulyaistu dhūpaḥ kṛtaḥ 
 skandonmādapiśācarākṣasasurāveśagrahaghnaḥ param // VRs_23.6 // 
 athāpasmārasamprāptilakṣaṇe /-- 
 kruddhairdhātubhirāhate ca manasi prāṇī tamaḥ saṃviśan 
 dantān khādati phenamudgirati doḥpādau kṣipanmū.ḍhadhīḥ / 
 
 paśyan rūpamasat kṣitau nipatati prāyaḥ karoti kriyā 
 bībhatsāḥ svayameva śāmyati gate vege tvapasmāraruk // VRs_23.7 // 
 atha apasmāracikitsā /-- 
 atha apasmāranāśano rasaḥ /-- 
 rasagandhaśilātuttha-kāntahemābdhiphenakam / 
 rajanītejanīvījaṃ karṣamātraṃ pṛthak pṛthak // VRs_23.8 // 
 nimbudravārdraṃ tenāntarliptāṃ tāmrapalonmitām / 
 pātrīṃ nyubjāṃ subhāṇḍāntā ruddhvā kharparikāṃ dhṛtām // VRs_23.9 // 
 bhasmanā''pūryya bhāṇḍāntardhṛtvā'dho dviniśaṃ pacet / 
 svāṅgaśītaṃ vicūrṇyātha raso'pasmāranāśanaḥ // VRs_23.10 // 
 
 vallamasyodaye dadyādvacāvyoṣavi.ḍaṅgayuk / 
 anu deyamajāmūtraṃ tato'rddhaprahare gate // VRs_23.11 // 
 sārṣape ṣo.ḍaśapale taile tallepitāṃ pacet / 
 nasyaṃ tailena tenāsya dadyāt savyoṣakeṇa tu // VRs_23.12 // 
 atha dhustūrapañcāṅgaghṛtam /-- 
 kṛṣṇadhustūrapañcāṅgaṃ kṛṣṇagonavanītakam / 
 ṣa.ḍguṇaṃ navanītāttu māṣakvāthaṃ caturguṇam // VRs_23.13 // 
 kṣiptvā pacet ghṛtaṃ tattu pathyaṃ śākodanādiṣu / 
 śākeṣu kākamācī syādbhojane kṛṣṇagopayaḥ // VRs_23.14 // 
 atha cūrṇāñjanam /-- 
 śatadhā māricaṃ cūrṇaṃ kuṣmāṇḍīpuṣpabhāvitam / 
 kuryyāttenaiva cūrṇena rātrāvañjanamācaret // VRs_23.15 // 
 
 evaṃ nityaṃ kṛte yāti tṛtīyadivase dhruvam / 
 apasmārastathā māsaṃ sevyametanmahauṣadham // VRs_23.16 // 
 atha masīyogaḥ /-- 
 udbaddhamānavagalavyatiṣaktamagnau 
 rajjuṃ vidahya nipuṇena kṛtā masī yā / 
 sā śītalena salilena samaṃ nipītā 
 puṃsāmapasmṛtivināśakarī prasiddhā // VRs_23.17 // 
 atha tilajadīpāñjanam /-- 
 kṛṣṇaṃ śvānaṃ sthitamanaśanaṃ sthāpayitvā virekaṃ 
 paścāddaghnā'sitatilayutaṃ bhojanaṃ bhojayitvā / 
 tadgrīvotthāsitatilajadīpāñjanaṃ locanasthaṃ 
 cāpasmāraṃ harati vidhṛtaṃ naimbasāre śarāve // VRs_23.18 // 
 
 atha caṇḍabhairavarasaḥ /-- 
 hemnā śuddhena sampiṣṭaṃ daśamāṃśarasaṃ viṣam / 
 srotojaṃ marditaṃ toyaiḥ śūlinīdevadālijaiḥ // 
 gandhakasya pacettaile vaṭikonmādahṛnmatā // VRs_23.19 // 
 atha navāṅgavaṭikā /-- 
 trilohapiṣṭasrotoja-sṛṣṭitrayayutaṃ rasam / 
 bhakṣayet pūrvavat siddhamapasmārapraṇuttaye // VRs_23.20 // 
 atha sūtakapratyayaḥ /-- 
 tathaiva parpaṭī sūtaṃ brāhmīrasavimiśritam / 
 sūtakapratyayākhyo'sābunmādāpasmṛtī haret // VRs_23.21 // 
 
 atha parpaṭīrasaprayogavidhiḥ /-- 
 parpaṭīrasaguñjā'ṣṭau nākulīvījapañcakam / 
 goghṛtena tu saṃyojya khādedunmādaśāntaye // 
 saghṛtaṃ māṣamaṇḍañca pāyayet ghṛtadugdhakam // VRs_23.22 // 
 atha parpaṭīramasya andhavidhaprayogavidhiḥ /-- 
 parpaṭīrasaguñjāṣṭau brāhmīrasasamanvitam / 
 khādayedrogiṇaṃ vaidyo'pasmārasya praṇuttaye // VRs_23.23 // 
 atha sarveśvaraḥ /-- 
 rasaṃ nāraṅgamūlañca dantī pāṭhā pṛthak pṛthak / 
 palamekaṃ phenaphalamarkamūlaṃ tathaiva ca // VRs_23.24 // 
 palaṃ śaśaviṣāṇañca triphalā ca palatrayam / 
 eteṣāṃ kvāthamaṃyuktaṃ dināni trīṇi mardayet // VRs_23.25 // 
 amlavetasasaṃyuktamarkakṣīrasamanvitam / 
 pañcapañcadine tadvadamarīrasasaṃyutam // VRs_23.26 // 
 
 triḥsaptadivasaṃ tadvanmardayet siddhamauṣadham / 
 piṣṭaṃ citrakaniṣkvāthe vallatrayaniṣevitam // 
 unmādāpasmṛtī hanyādeṣa sarveśvaro rasaḥ // VRs_23.27 // 
 atha netrarogāṇāṃ saṅkhyā /-- 
 kṛṣṇe pañca navaiva sandhiṣu daśa trīṇyeva śukle'khile 
 jātāḥ ṣo.ḍaśa vartmajāḥ khalu caturviṃśo dṛśorviṃśatiḥ / 
 saptātaṅkayutāścaturnavatirityakṣṇoraśeṣāmayān 
 yo vetti vyapaharttumeṣa viduṣāmagre samartho bhavet // VRs_23.28 // 
 
 atha netrarogacikitsā /-- 
 atha nāgādivarttiḥ /-- 
 śilayā nihataṃ nāgaṃ rasarājaprapeṣitam / 
 dviguṇaṃ tutthamīṣacca karpūraṃ droṇapuṣpajaiḥ // 
 rasairvimardayadvarttireṣā'bhiṣyandanāśinī // VRs_23.29 // 
 atha vātābhiṣyande indvādivarttiḥ /-- 
 kārpāsarasapiṣṭendu-madhuśulvarasāñjanam / 
 vātābhiṣyandaje tāmre tilaparṇyambumarditam // VRs_23.30 // 
 
 atha śleṣmābhiṣyande śulvādivarttiḥ /-- 
 śulvajīmūtalohañca sīsañca samabhāgikam / 
 dviguṇañcāñjanaṃ jātī-tilaparṇīmayūrajaiḥ // 
 piṣṭaṃ nirghṛṣṭadadhnyarke śleṣmābhiṣyandanāśanam // VRs_23.31 // 
 atha tridoṣābhiṣyande rasendrādivarttiḥ /-- 
 rasendrabhujagau tulyau tābhyāṃ dviguṇamañjanam / 
 īṣatkarpūrasaṃyuktaṃ daśamāṃśañca sarjakam // VRs_23.32 // 
 balānāgabalājājī-rasaistāmre dinatrayam / 
 marditaṃ syādabhiṣyande sannipātātmake hitam // VRs_23.33 // 
 atha pittābhiṣyande tīkṣṇādivarttiḥ /-- 
 cūrṇaṃ tīkṣṇasya tāmrasya rasendrasamacāritam / 
 
 rasāñjanañca dviguṇaṃ varṣābhūrasamarditam // 
 śarkarāmākṣikopetaṃ pittābhiṣyandasūdanam // VRs_23.34 // 
 atha pittābhiṣyande nāgādivarttiḥ /-- 
 nāgapāradadhātrīndu-ratnājyakaṇasaindhavam / 
 rasāñjanaṃ kaṇākṣaudraṃ tāmbūlīpatravāriṇā // 
 tāmreṇa marditaṃ kāṃsye pittābhiṣyandamanthanut // VRs_23.35 // 
 atha tāmrādivarttiḥ /-- 
 tāmrāhitārarasapītakarohiṇīndu- 
 śauṇḍīrasāñjananadījapurāṇakāṃsyaiḥ / 
 varttiḥ kṛtā sakalasammitahaṃsapādī- 
 mūlairnihanti nayanāmayajālamāśu // VRs_23.36 // 
 
 atha pāradādivarttiḥ /-- 
 pāradanāgarasāñjanasamānadṛ.ḍhaśimbimūlakaṃ sarajam / 
 saptadinaṃ ciñcādalarasapiṣṭaṃ tāmrapātraparyyuṣitam // VRs_23.37 // 
 varttiranātapaśuṣkā'dhimanthatimirārmapillaśuklaghnī // VRs_23.38 // 
 atha ekatriṃśāṅgavarttiḥ /-- 
 pāradanāgarasāñjanavidumakāsīsalodhratāmrāṇi / 
 vṛttatrikaṭukagairikasindhūdbhavatutthaphenavarāḥ // VRs_23.39 // 
 mauktikagandhinyābhāgirikarṇīputtrajīvakanakaśiphāḥ // VRs_23.40 // 
 ciñcā ṣa.ḍvidhamaurvalavaṇaṃ picumardapatrarasaiḥ / 
 piṣṭvā tāmre liptā varttiḥ syādadhimanthapillaghnī // VRs_23.41 // 
 atha ṣa.ḍaṅgavarttiḥ /-- 
 karpūrāñjanasīsapāradakaṇātīkṣṇāni piṣṭvā sakṛt 
 nandyāvarttarasairviśoṣya madhunā piṣṭvā punarbhājane / 
 śārṅge sphāṭika eva vā vinihitaṃ śuklārmakācāpahaṃ 
 taimiryyañca nirākaroti sahasā netre'ñjanaṃ sarvadā // VRs_23.42 // 
 
 atha garu.ḍāñjanam /-- 
 katakasaindhavatuttharasāñjanaṃ trikaṭukasphaṭikābdavarāṭakam / 
 trikaṭutāmramayohimarohiṇī-jaladhiphenavacānṛkaroṭikā // VRs_23.43 // 
 uragapāradaṭaṅkaṇamañjanaṃ triphalayā madhukena ca saṃyutam / 
 karajavalkarasena supeṣitaṃ garu.ḍadṛṣṭisamāṃ kurute dṛśam // VRs_23.44 // 
 atha nayanāmṛtāñjanam /-- 
 rasendrabhujagau tulyau tābhyāṃ dviguṇamañjanam / 
 īṣatkarpūrasaṃyuktamañjanaṃ timirāpaham // VRs_23.45 // 
 atha timiraharāñjanam /-- 
 gandhakāddviguṇaḥ sūtaḥ sauvīrañcāṣṭamāṃśataḥ / 
 kapittharasasampiṣṭamañjanaṃ timirapraṇut // VRs_23.46 // 
 
 atha dvādaśāṅgavarttiḥ /-- 
 nepālatutthaṭaṅkaṇatārkṣya-varātrikaṭuphenajalajañca / 
 jambīranīrapiṣṭaṃ kācārma-srāvatimiraśuklapillaghnam // VRs_23.47 // 
 atha paṭalaharendrarasaḥ /-- 
 ruddhaḥ kapardaṭaṅkaṇaṃ lākṣājambīrayordrāvaiḥ / 
 māsaṃ dhānye kṣiptaḥ sūtaḥ paṭalādirogaharaḥ // VRs_23.48 // 
 atha svarṇādivarttiḥ /-- 
 svarṇaṃ varāṭikā sūtaḥ sāraḥ pūtikapatrajaḥ / 
 navanītena saṃyuktā varttiḥ puṣpaṃ cirantanam // VRs_23.49 // 
 atha viṣādyañjanam /-- 
 viṣaṃ dhātrīphalarasairdinaikaṃ paribhāvitam / 
 añjanaṃ śaṅkhasahitaṃ pragā.ḍhatimirapraṇut // VRs_23.50 // 
 atha puṣpaharāñjanam /-- 
 śambūkaṃ vā varāṭaṃ vā dagdhaṃ sūkṣmaṃ vicūrṇayet / 
 añjanaṃ navanītena hanti puṣpaṃ cirantanam // VRs_23.51 // 
 
 atha śigrumūlādyāścyotanam /-- 
 śigrumūlaṃ vacāṃ kṣaudrairghṛṣṭvā netraṃ prapūrayet // VRs_23.52 // 
 atha netraśūlaghnamāścyotanam /-- 
 niṣpiṣyā''rdrāṃ niśāṃ vā'tha sadyaḥ śūle sukhāvaham // VRs_23.53 // 
 atha paunarnavāñjanam /-- 
 śvetaṃ punarnavāmūlaṃ jalenāñjyañca śūlanut // VRs_23.54 // 
 atha srāvaharāñjanam /-- 
 śvetaṃ punarnavāmūlaṃ ghṛtaghṛṣṭaṃ samañjayet / 
 jalasrāvaṃ nihantyāśu-- "  // VRs_23.55 // 
 atha vakraromaharāñjanam /-- 
 " --tanmūlañca niśāyutam / 
 añjayedvakraromāṇi na bhavanti kadācana // VRs_23.56 // 
 atha nṛkapālāñjanam /-- 
 nirghṛṣya nṛkapālantu nārīstanyena cāñjayet / 
 śūlaṃ satimiraṃ hanti puṣpaṃ sarpākṣidugdhataḥ // VRs_23.57 // 
 
 atha śigruvījatailāśryotanam /-- 
 ciñcādalasvarasapeṣitaśigruvījaṃ 
 kāṃsye nighṛṣya pariśoṣya kharātapena / 
 tailaṃ tataḥ sṛtamidaṃ śaśipādayuktaṃ 
 yuñjyādbraṇārmatimire tilamātramakṣṇi // VRs_23.58 // 
 atha paṭalaharāñjanam /-- 
 kāravelladravaiḥ sārddhaṃ samyagbharjyā kapardikā / 
 sūtakaṃ ṭaṅkaṇaṃ lākṣā-tulyaṃ jambīrajadravaiḥ // VRs_23.59 // 
 mardayettāmrapātre tu tasmin ruddhvā vinikṣipet / 
 dhānyarāśisthitaṃ māsamañjanaṃ paṭalaṃ haret // VRs_23.60 // 
 atha timiranāśanāñjanam /-- 
 bhṛṅgarājarasairghṛṣṭaṃ palaikaṃ raktacandanam / 
 tāmrapātre sthitaṃ bhāvyaṃ tadrasena punaḥ punaḥ // VRs_23.61 // 
 śatadhā bhāvayet yatnāt peṣya peṣya punaḥ punaḥ / 
 madhunā'pyañjanaṃ hanti ṣa.ḍvidhaṃ timirāmayam // VRs_23.62 // 
 
 atha kācāndhyaharāñjanam /-- 
 vījapūrarasairghṛṣṭaṃ viṣatutthasitāyutam / 
 añjanaṃ kārayedrātrau kācamāndhyañca nāśayet // VRs_23.63 // 
 atha śambūkādivarttiḥ /-- 
 śambūkaṃ pāradaṃ nāgaṃ kāṃsyacūrṇaṃ rasāñjanam / 
 samaṃ sarvamidaṃ ciñcā-daladrāveṇa peṣayet // VRs_23.64 // 
 tāmrapātragatāṃ varttiṃ chāyāśuṣkāntu kārayet / 
 śuklārmatimiraṃ pillaṃ hanti sā madhunā'ñjitā // VRs_23.65 // 
 atha abhiṣyandaharo yogaḥ /-- 
 asakṛcchītatoyena siñcennetrābhiṣyandajit // VRs_23.66 // 
 atha rātryandhaharāñjanam /-- 
 ajasya kṛṣṇamāṃsāntaḥ pippalīmaricaṃ kṣipet / 
 sīvayitvā ghṛtaiḥ pacyādghaṭikānte samuddharet // 
 madhvājyastanyasampiṣṭaṃ rātryandhasyāñjanaṃ hitam // VRs_23.67 // 
 
 atha rātryandhe vyoṣāñjanam /-- 
 ajāpittakṛtaṃ vyoṣaṃ dhūmasthāne viśoṣya ca / 
 ciravilvarasairghṛṣṭaṃ rātryandhasyāñjanaṃ hitam // VRs_23.68 // 
 atha rātryandhe maricāñjanam /-- 
 maricaṃ matkuṇe rakte rātryandhaharamañjanam // VRs_23.69 // 
 atha rātryandhe pañcāṅgagu.ḍikā /-- 
 tāmrāgryalavaṇaśaṅkhaistulyā magadhodbhavā'tha vai dhātrī / 
 jalapiṣṭā guṭikeyaṃ sāyaṃsamayāndhyamapaharati // VRs_23.70 // 
 atha navanetradātrī vaṭī /-- 
 dviraṣṭau tāmrarajaso madhukasya caturdaśa / 
 kuṣṭhasya dvādaśāṃśāḥ syurvacāyāśca daśaiva tu // VRs_23.71 // 
 rajatasya ca catvāro dvau bhāgau kanakasya ca / 
 saindhavasyāṣṭabhāgāḥ syuḥ pippalyāśca ṣa.ḍeva tu // VRs_23.72 // 
 ajākṣīreṇa sampeṣya tāmrapātre nidhāpayet / 
 
 abhiṣyandamadhīmanthaṃ vraṇaśuklaṃ kukūṇakam // 
 timiraṃ paṭalaṃ kācaṃ kaṇḍūṃ hanti viśeṣataḥ // VRs_23.73 // 
 atha dviruttarakaṇādivarttiḥ /-- 
 kaṇalavaṇavacāyugyaṣṭitāmraiḥ krameṇa 
 dviguṇadharaṇavṛddhaiśchāgadugdhena piṣṭaiḥ / 
 nikhilanayanarogān hanti varttirviśiṣṭā 
 raja iva niśi sarpiḥ-kṣaudrayuktaṃ varāyāḥ // VRs_23.74 // 
 atha tāmravarttiḥ /-- 
 ārdrālakucabhṛṅgāṇāṃ rasaḥ piṣṭena kasyacit / 
 gandhakena samāṃśena prāgvattāmrañca māritam // VRs_23.75 // 
 
 atha tāmradrutiḥ /-- 
 tāmrābhrakañca tutthañca daśaniṣkaṃ pṛthak pṛthak / 
 kandukasthamidaṃ triṃśatkarṣaṃ cūrṇitagandhakam // VRs_23.76 // 
 dattvā'lpaśo'gninā'lpena ruddhvā dhūmaṃ visarjayet / 
 prasthāmbumarditasyāsya prasādaṃ niḥsṛtaṃ yutam // VRs_23.77 // 
 tutthanīraśilājābhyāṃ karṣāṃśābhyāṃ viśoṣayet / 
 tāmradrutiriyaṃ sājya-mānuṣīkṣīramākṣikāt // VRs_23.78 // 
 kācārmapillābhiṣyanda-vraṇaśuklapraṇāśinī / 
 tatkiṭṭaṃ dadrukiṭima-pāmādīn lepanājjayet // VRs_23.79 // 
 atha dvitīyatāmradrutiḥ /-- 
 śulyaṃ gandhakamabhrakañca rasakaṃ diksaṅkhyaniṣkaṃ pṛthak 
 sarvaṃ rudrajaṭārasena bahuśo bhṛṅgasya sāreṇa vā / 
 prāyaḥ ślakṣṇataraṃ sumarditamidaṃ samyak puṭaṃ kārayet 
 sthālyāṃ tat punareva śītalamidaṃ vinyasya tasyāntare // VRs_23.80 // 
 
 niṣkaṃ niṣkamanantaraṃ paripacejjīrṇaṃ yathā gandhakaṃ 
 syādevaṃ śataniṣkamātramasakṛttadbhasma śītaṃ tataḥ / 
 prasthenommitavāriṇā vilulitaṃ kalkaṃ vinā gālitaṃ 
 saṅgṛhyāmbu tadantare śikhinibhaṃ tutthaṃ sucūrṇīkṛtam // VRs_23.81 // 
 karṣāṃśāsitamañjanaṃ vinihitaṃ kāṃsye paraṃ śoṣayet 
 tāṃ tāmradrutimāmananti nikhilānnetrāmayānnāśayet // VRs_23.82 // 
 atha gandhakadrutiḥ /-- 
 ārdrakasya rase piṣṭaṃ gandhakena vimiśritam / 
 tutthantu niṣkadaśakaṃ tanmānañcābhrakaṃ kṣipet // VRs_23.83 // 
 daśaniṣkeṇa tanmānaṃ tāmrañca śakalīkṛtam / 
 bharjayet kharpare kṣiptvā dahettadanu cūrṇayet // VRs_23.84 // 
 tanmiśraṃ kandukasthena cūrṇametena bharjayet / 
 gandhakaṃ cūrṇitaṃ kṛtvā karṣantu vidhinā śanaiḥ // VRs_23.85 // 
 
 bharjitaṃ tajjalaprasthe nīlañcāpi śilājatu / 
 karṣapramāṇaṃ nikṣipya mardayedbhāvayet punaḥ // VRs_23.86 // 
 prasādaṃ srāvayet paścādātape pariśoṣayet / 
 gandhakadrutirityeṣā sarvanetrāmayāpahā // VRs_23.87 // 
 viśeṣāt vraṇakuṣṭhañca pillaṃ kācaṃ kukūṇakam / 
 jayettasya ghṛtakṣaudraiḥ sarvaṃ tat parikalpayet // VRs_23.88 // 
 vraṇān kṛcchrān susūkṣmāgrānapi śīghraṃ nivarttayet / 
 tatkiṭṭaṃ dadrukiṭima-pāmādīn lepanājjayet // VRs_23.89 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye unmāda-
vātāpasmāra-netrarogāṇāmupacāro nāma trayoviṃśo'dhyāyaḥ // 23 // 
 
 
 
Adhyāya 24
atha karṇarogādicikitsanam ।--
 
 atha karṇarogāṇāṃ nāmāni /-- 
 śūlā doṣacayābhibhūtijanitāḥ pañca pratīnāharuk 
 kaṇḍuvidradhipāliśoṣaparipoṭotpātalehyarvudāḥ / 
 
 śophārśaḥkṛmikūcikarṇakavidāryyunmanthasattantrikā- 
 nādaḥ pippaliduḥkhavṛddhivadhirāste pūtikarṇena ca // VRs_24.1 // 
 
 atha karṇarogacikitsā /-- 
 atha karṇaśūle lavaṇārdrakaprayogaḥ /-- 
 karṇaśūlaharaḥ kṣepyo lavaṇārdrakayo rasaḥ // VRs_24.2 // 
 atha gomakṣikāyāṃ krimikarṇāritailam /-- 
 abdhipheno vacā śuṇṭhī saindhavañca samaṃ samam / 
 samatailārdrakadrāvaiḥ pakve tasmin paladvaye // VRs_24.3 // 
 pūrvoktacūrṇaṃ karṣāṃśaṃ kṣiptvottāryya suśītalam / 
 tattailaṃ prakṣipet karṇe dhruvaṃ gomakṣikā vrajet // VRs_24.4 // 
 atha karṇaśūle tilaparṇīprayogaḥ /-- 
 tilaparṇīdravaṃ tailaṃ koṣṇaṃ karṇe prapūrayet // VRs_24.5 // 
 atha karṇaśūle arkapatraprayogaḥ /-- 
 arkapatradravaṃ tailaṃ pūrayet karṇaśūlanut // VRs_24.6 // 
 
 atha karṇaśūle rasonaprayogaḥ /-- 
 rasonasya rasaṃ koṣṇaṃ pūrayet karṇaśūlanut // VRs_24.7 // 
 atha pūyasrāve meghanādaprayogaḥ /-- 
 meghanādadravaiḥ pūrṇe karṇe pūyaḥ praśāmyati // VRs_24.8 // 
 atha vādhiryye muṣalyādicūrṇam /-- 
 muṣalīvākucīcūrṇaṃ khādet vādhiryyaśāntaye // VRs_24.9 // 
 atha karṇamūlasphoṭe katakādilepaḥ /-- 
 katakaṃ śigrulavaṇamāranālena peṣayet / 
 karṇamūlasthitaṃ sphoṭaṃ soṣṇalepādvināśayet // VRs_24.10 // 
 atha karṇamūlasphoṭe putrajīvalepaḥ /-- 
 puttrajīvaphalasyaiva majjā jalanipeṣitā / 
 lepāt karṇe gale kakṣe sphoṭaṃ hantyurumūlakam // VRs_24.11 // 
 atha gomakṣikāyāṃ tagarādipūraṇam /-- 
 tagarabrahmavṛkṣasya dantairmūlāni carvayet / 
 rasena śravaṇaṃ tasya pūrayedatiyatnataḥ // 
 gomakṣikā viniryāti pūraṇasya vidhānataḥ // VRs_24.12 // 
 
 atha pālīvarddhane muṣalīprayogaḥ /-- 
 muṣalīkandacūrṇaṃ hi mahiṣīnavanītataḥ / 
 lolayedrodhayedbhāṇḍe dhānyarāśau nidhāpayet // 
 saptāhāduddhṛtaṃ lepaḥ karṇapālīṃ vivarddhayet // VRs_24.13 // 
 atha pālīvarddhane carmaceṭaprayogaḥ /-- 
 carmaceṭasya raktena lepāt karṇo vivarddhate // VRs_24.14 // 
 atha pālīvarddhane varāhavasāprayogaḥ /-- 
 varāhotthena tailena lepāt karṇo vivarddhate // VRs_24.15 // 
 atha vajrādivaṭikā /-- 
 vajravaikrāntavimala-tutthanāgaviṣānvitaiḥ / 
 tulyapāradagandhāśma-mākṣikaiḥ kajjalī kṛtā // VRs_24.16 // 
 rasonārdrakaśigrūṇāmaruṇyā mūlakasya ca / 
 
 pṛthagrasaiḥ kadalyāśca saptadhā paribhāvavet // 
 evaṃ supiṣṭvā vallena sevitā karṇaroganut // VRs_24.17 // 
 atha kuṣṭhādyaṃ tailam /-- 
 kuṣṭhaśuṇṭhīvacāhiṅgu-śatāhvāśigrusaindhavaiḥ / 
 bastamūtraiḥ śṛtaṃ tailaṃ sarvakarṇāmayāpaham // VRs_24.18 // 
 atha nāsārogāṇāṃ nāmāni /-- 
 ṣaṭ pīnasāśca malasañcayaraktaduṣṭaiḥ 
 pūyāsradīptipiṭikā'rbudapūtināsāḥ / 
 āsrāvanāhapariśoṣabhṛśakṣavārśaḥ- 
 pākastvapīnasayutaiśca gadā nasi syuḥ // VRs_24.19 // 
 
 atha pūyāsralakṣaṇam /-- 
 pūyāsramatidurgandhi nāsāyāmatitāpakṛt // VRs_24.20 // 
 atha nāsārāgacikitsā /-- 
 atha pūyāsre jīrakādinasyam /-- 
 kṛtaṃ nasyena hanyāttacchetajīraṃ sitāyutam // VRs_24.21 // 
 atha pīnasaharanasyam /-- 
 ghṛtāktaṃ kuṅkumaṃ ghṛṣṭaṃ nasyaṃ pīnasajidbhavet // VRs_24.22 // 
 atha kāmalāharāñjanam /-- 
 jalena peṣayeddhiṅgumañjanāt kāmalāṃ jayet // VRs_24.23 // 
 
 atha kāmalāharadvitīyāñjanam /-- 
 tadvattaṇḍulatoyena hyākulīmūlamañjayet / 
 kāmalāṃ hanti no citraṃ nāsārogaprasaṅgataḥ // VRs_24.24 // 
 atha maṇiparpaṭī /-- 
 vajraṃ marakataṃ puṣpamindranīlaṃ sucūrṇitam / 
 rasahiṅgulagandhañca kajjalīṃ kārayedbudhaḥ // VRs_24.25 // 
 drāvayettāṃ lohapātre parpaṭyākāratāṃ nayet / 
 nirguṇḍītulasīśigru-dhustūraravivahnijaiḥ // VRs_24.26 // 
 rasairvyoṣavarārambhā-surasaiścāpi bhāvayet / 
 ārdrakasya rasenāpi saptadhā paribhāvayet // VRs_24.27 // 
 evaṃ siddho raso nāmnā vikhyātā maṇiparpaṭī / 
 sevitā guñjayā tulyā nihanyānnāsikāgadān // 
 pathyopacārādivaśāt sarvavyādhīn viśeṣataḥ // VRs_24.28 // 
 atha sukharogāṇāṃ saṅkhyānirdeśaḥ /-- 
 eko gaṇḍabhavo gadaḥ ṣa.ḍuditā jihvodbhavāstālujā- 
 ścāṣṭāvaṣṭa ca mastajāśca daśanodbhūtā daśauṣṭhodbhavāḥ / 
 
 santyekādaśa ca trayodaśa gadā dantasya mūlodbhavāḥ 
 kaṇṭhe'ṣṭādaśa coditā vadanajāḥ pañcādhikā saptatiḥ // VRs_24.29 // 
 atha galakīlake āmalakaprayogaḥ /-- 
 cūrṇaṃ tvāmalakasyaiva gavāṃ kṣīreṇa pāyayet / 
 galakīlakanuttyarthaṃ-- "  // VRs_24.30 // 
 atha galakīlake viṣatindukādi vaṭī /-- 
 " --viṣatinduṃ sanāgaram / 
 harītakyā ca saṃyuktaṃ mukhe dhāraya santatam // VRs_24.31 // 
 
 atha galakīlake saindhavaprayogaḥ /-- 
 bahuśo bhānudugdhena saindhavena pralepanam // VRs_24.32 // 
 atha galakīlake bhallātakaprayogaḥ /-- 
 bhallātakarasaṃ dattvā cūrṇañcopari bandhayet // VRs_24.33 // 
 atha dantadārḍhye jayāprayogaḥ /-- 
 yaḥ prātaruttejayati dvijān jayākāṣṭhena vajradvija eva jāyate / 
 tenaiva tailopahitena mārjanājjihvā jahātyuddhatapūtigandhitām // VRs_24.34 // 
 atha mukhapāke parpaṭīrasaprayogopadeśaḥ /-- 
 mukhapākāpanuttyarthaṃ madhunā parpaṭīrasam / 
 khādayet kṛtagaṇḍūṣo vaṭikāñcānudhārayet // VRs_24.35 // 
 
 atha mukhaśoṣe mahārāṣṭrī guṭikā /-- 
 mahārāṣṭrikacūrṇañca catuṣkṛtvā vibhāvayet / 
 nimbārdrakarasābhyāntu guṭikā mukhaśoṣanut // VRs_24.36 // 
 atha mukhavaivarṇye punarnavādyudvarttanam /-- 
 śvetaṃ punarnavāmūlaṃ sarpākṣīmūlasaṃyutam / 
 udvarttanaṃ haret strīṇāṃ mukhacchāyāṃ suduḥsahām // VRs_24.37 // 
 atha nīlikāyāṃ rajanyādipralepaḥ /-- 
 mahiṣīkṣīrasampiṣṭaṃ rajanīraktacandanam / 
 kṛtalepaṃ nihantyāśu śyāmikāṃ gaṇḍayoḥ sthitām // VRs_24.38 // 
 atha mukhavaivarṇye vaṅgabhasmaprayogaḥ /-- 
 mukhacchāyāharaṃ vaṅga-bhasma syānmahiṣījalaiḥ // VRs_24.39 // 
 atha mukhavaivarṇyādau mātuluṅgādipralepaḥ /-- 
 gomayasya rasaṃ sarpirmātuluṅgaṃ manaḥśilā / 
 mukhavarṇakaraṃ śreṣṭhaṃ tilakānāñca nāśanam // VRs_24.40 // 
 atha mukhavaivarṇye haridrādilepaḥ /-- 
 ubhe haridre mañjiṣṭhā ghṛtaṃ gaurāśca sarṣapāḥ / 
 peṣyā gairikasaṃyuktā ajākṣīreṇa pācitāḥ // 
 etenaiva bhavedvaktramudayādityasannibham // VRs_24.41 // 
 
 atha mukhadīrgandhye kuṣṭhādivaṭī /-- 
 gomūtraiḥ kvāthayet kuṣṭhaṃ bālakaṃ saharītakam / 
 piṣṭvā sarvaṃ vaṭoṃ kuryyāt mukhadaurgandhyanāśinīm // VRs_24.42 // 
 atha mukhadīrgandhye gṛhadhūmakvāthaḥ /-- 
 gṛhadhūmāranālena kvāthaṃ samadhusaindhavam // VRs_24.43 // 
 atha mukhadaurgandhye pathyādivaṭikā /-- 
 gomayaiḥ kvāthitā pathyā-miṣī kṛṣṇānvitā kaṇā / 
 vadanasya durāmodaṃ nihanti pariśīlitā // VRs_24.44 // 
 atha mukhavairasye lājādicūrṇam /-- 
 lājā jātīphalaṃ pūgaṃ tulyaṃ bhakṣyaṃ pibedanu / 
 śītatoyaṃ palārddhañca āsyavairasyaśāntaye // VRs_24.45 // 
 
 atha upajihvāyāṃ nirguṇḍyādiyogaḥ /-- 
 nirguṇḍīmutpalaṃ kandaṃ carvayedupajihvake // VRs_24.46 // 
 atha krimidante abhayāgu.ḍikā /-- 
 tāmrapātre kṣaṇaṃ pācyamabhayācūrṇakaṃ madhu / 
 kareṇa gu.ḍikā kāryyā dantairdhāryyā krimīn haret // VRs_24.47 // 
 atha krimidante kāśīśādigu.ḍikā /-- 
 kāśīśaṃ hiṅgu saurāṣṭrī devadāru samaṃ jalaiḥ / 
 gu.ḍikāṃ dhārayeddantaiḥ kṛmiśūlaharaṃ param // VRs_24.48 // 
 atha krimidante viśālādhūmaḥ /-- 
 viśālāyāḥ phalaṃ cūrṇya taptalohopari kṣipet / 
 taddhūmādbhṛṣṭadantānāṃ kīṭapāto bhavatyalam // VRs_24.49 // 
 
 atha caladante jātīpatrādicarvaṇam /-- 
 jātīkoraṇṭapatrañca carvayet prātarutthitaḥ / 
 sthirāḥ syuścalitā dantāstatkāṣṭhairdantadhāvanāt // VRs_24.50 // 
 atha caladante mūlakavījaprayogaḥ /-- 
 mūlavījaṃ mukhe dhāryyaṃ dantadārḍhyakaraṃ param // VRs_24.51 // 
 atha mukhavairasye āranālagaṇḍūṣaḥ /-- 
 kiñcillavaṇasaṃyuktamāranālaṃ vipācayet / 
 tena gaṇḍūṣamātreṇa mukhavairasyanāśanam // VRs_24.52 // 
 atha cūrṇadagdhe taila-kāñjikagaṇḍūṣau /-- 
 tāmbūlacūrṇadagdhasya gaṇḍūṣastilatailataḥ / 
 kāñjikairlavaṇāktairvā gaṇḍūṣaḥ sukhadāyakaḥ // VRs_24.53 // 
 atha sahasraślokadhāriyogaḥ /-- 
 aśvagandhā'jamodā ca vacā kuṣṭhaṃ kaṭutrayam / 
 śatapuṣpā brahmavījaṃ saindhavañca samaṃ samam // VRs_24.54 // 
 etadarddhaṃ vacārddhañca cūrṇitaṃ madhusarpiṣā / 
 
 bhakṣayet karṣamātrantu jīrṇānte kṣīrabhojanaḥ // 
 sahasragranthadhārī syānmūko vā vākpatirbhavet // VRs_24.55 // 
 atha kaṇṭhaśālūkādau pāradādipralepaḥ /-- 
 pāradaṃ vimalaṃ tāpyaṃ trikaṭu tāmrasaindhavam / 
 tulyaṃ gavāṃ jalaiḥ piṣṭaṃ sukhoṣṇaṃ lepayenmuhuḥ // 
 tryaheṇa kaṇṭhaśālūkaṃ galagranthiñca nāśayet // VRs_24.56 // 
 atha galakīle saindhavapralepaḥ /-- 
 lepayitvā tu dugdhena saindhavaṃ galakīlanut // VRs_24.57 // 
 atha mukharoge tāpyādivaṭī /-- 
 tāpyābhratutthakunaṭī-rājāvarttaśilājatu / 
 guggulurharavīryyañca mukharoganivarhaṇam // VRs_24.58 // 
 atha galaroge maṇḍūralepaḥ /-- 
 mahiṣīmūtrasampiṣṭaṃ lohakiṭṭaṃ kṣaṇaṃ pacet / 
 tena lepo nihantyāśu galarogaṃ suduḥsaham // VRs_24.59 // 
 atha apacīgaṇḍamālayoḥ kāñcanyādilepaḥ /-- 
 jalena peṣayettulyaṃ kāñcanīcitrakaṃ viṣam / 
 saptāhaṃ lepayettena hyapacyā gaṇḍamālikāḥ // 
 sphuṭanti nātra sandehaḥ sphoṭe lepamimaṃ kuru // VRs_24.60 // 
 
 nijadrāveṇa sampiṣṭa-muṇḍīmūlapralepanāt / 
 gaṇḍamālāḥ kṣayaṃ yānti tadbhavañca pibejjalam // VRs_24.61 // 
 atha gaṇḍamālāyāṃ brahmadaṇḍīpralepaḥ /-- 
 brahmadaṇḍīyamūlantu piṣṭaṃ taṇḍulavāriṇā / 
 sphuṭitāṃ hanti lepena gaṇḍamālāṃ na saṃśayaḥ // VRs_24.62 // 
 atha gaṇḍamālāyāṃ pañcāṅgapralepaḥ muṇḍīpralepaśca /-- 
 gandhakaṃ sūtakaṃ tulyamarkakṣīreṇa saindhavam / 
 piṣṭvā ca kāñcanīmūlaṃ lepo'yaṃ gaṇḍamālikām // VRs_24.63 // 
 adṛśyāṃ sphoṭayatyāśu muṇḍīdrāveṇa peṣitam / 
 tanmūlaṃ lepayettatra triḥsaptāhaṃ praśāntaye // VRs_24.64 // 
 atha gaṇḍamālāyāṃ jaipālapralepaḥ /-- 
 piṣṭvā jaipālapatrāṇi svarasena tato vaṭī / 
 chāyāśuṣkā tayā lepāt gaṇḍamālāṃ vināśayet // VRs_24.65 // 
 
 atha caladante hematārādiguṭikā /-- 
 hematārayutaṃ sūtaṃ tālakaṃ kṣīramarditam / 
 kṣaudre tilānāṃ tailena prasvinnaṃ dantadārḍhyakṛt // VRs_24.66 // 
 atha caladante dhātubaddharasaguṭikā /-- 
 dantadārḍhyaprasiddhyarthaṃ guṭikāṃ dehi sarvadā / 
 rasasya dhātubaddhasya cālanaṃ dharṣaṇaṃ tathā // VRs_24.67 // 
 rūpyādicūrṇamādāya piṣṭiṃ sādhaya yatnataḥ / 
 nimbumadhye vinikṣipya dinānāṃ pañca dhāraya // VRs_24.68 // 
 tālacūrṇaṃ samādāya bhānudugdhena bhāvayet / 
 tanmadhye gulikāṃ kṣiptvā pacasva tilatailake // VRs_24.69 // 
 dolāyantre nibadhyaināṃ yatnena divasatrayam / 
 malāpakarṣaṇaṃ kṛtvā madhubhāṇḍe nidhāpayet // 
 mukhe dhāraya dantānāṃ dārḍhyāya guṭikāmimām // VRs_24.70 // 
 
 atha śirorogāṇāṃ nāmāni /-- 
 śirastodāścaturddhoktā doṣaiḥ sarvāsrajantubhiḥ / 
 kampaścārddhāvabhedaśca sūryyāvartto'pi śaṅkhakaḥ // VRs_24.71 // 
 
 atha śirorogacikitsā /-- 
 atha arddhāvabhedake girikarṇīprayogaḥ /-- 
 girikarṇīphalaṃ mūlaṃ sajalaṃ nasyamācaret / 
 mūlaṃ vā bandhayet karṇe nihantyarddhaśirovyathām // VRs_24.72 // 
 atha arddhāvabhedake gu.ḍādinasyam /-- 
 gu.ḍaṃ karañjavījañca nasyamuṣṇajalairhitam // VRs_24.73 // 
 atha arddhāvabhedake maricapralepaḥ /-- 
 maricaṃ bhṛṅgajairdrāvairlepo'yaṃ hanti tāṃ rujam // VRs_24.74 // 
 atha candrakānto rasaḥ /-- 
 mṛtasūtābhrakaṃ tīkṣṇaṃ kāntaṃ tāmraṃ mṛtaṃ samam / 
 snuhīkṣīrairdinaṃ mardyaṃ piṇḍaṃ tanmāṣamātrakam // 
 saptāhāt sūryyāvarttādīn śirorogān vināśayet // VRs_24.75 // 
 atha śiraḥśūle kuṅkumādinasyam /-- 
 kuṅkumaṃ madhuyaṣṭī ca sitāghṛtaguṇottaram / 
 saptāhena kṛte nasye dāhaṃ hanti śirīrujām // VRs_24.76 // 
 
 atha arddhāvabhedake maricaprayogaḥ /-- 
 śigrupatrarasairmardyaṃ maricañcārddhaśūlanut // VRs_24.77 // 
 atha śiraḥśūle kuṅkumaprayogaḥ /-- 
 kuṅkumaṃ ghṛtasaṃyuktaṃ nasyāddhanti śirorujam // VRs_24.78 // 
 atha yūkalikṣāyāṃ pāradaprayogaḥ /-- 
 pāradaṃ mardayenniṣkaṃ kṛṣṇadhustūrajairdravaiḥ / 
 nāgavallīdalairvā'tha vastrakhaṇḍaṃ pralepayet // VRs_24.79 // 
 tadvastraṃ mastake veṣṭya dhāryyaṃ yāmatrayaṃ budhaiḥ / 
 yūkāḥ patanti niḥśeṣāḥ salikṣā nātra saṃśayaḥ // VRs_24.80 // 
 atha dāruṇaharatailam /-- 
 kaṇṭakārīphalarasaistailaṃ tulyaṃ vipācayet / 
 jayāpuṣpadravairvā'tha tallepo dāruṇapraṇut // VRs_24.81 // 
 atha keśapāte haridrādilepaḥ /-- 
 dviniśā navanītena lepādvā khaṇḍakeśanut // VRs_24.82 // 
 
 atha keśapāte tryaṅgajātīpralepaḥ /-- 
 jātīpuṣpadalaṃ mūlaṃ kṛṣṇagomūtrapeṣitam / 
 lepo'yaṃ saptarātreṇa dṛ.ḍhakeśakaraḥ param // VRs_24.83 // 
 atha keśapāte śṛṅgāṭāditailam /-- 
 śṛṅgāṭatriphalābhṛṅgī-nīlotpalamayorajaḥ / 
 sūkṣmacūrṇaṃ samaṃ kṛtvā pacettaile caturguṇe // 
 tallepena dṛ.ḍhāḥ keśāḥ kuṭilāḥ saralā api // VRs_24.84 // 
 atha indralupte bhallātādilepaḥ /-- 
 kīṭabhakṣitakeśānta-sthānaṃ svarṇena gharṣayet / 
 yāvat sutaptatāṃ yāti tato lepamimaṃ śṛṇu // VRs_24.85 // 
 bhallātakañca bṛhatī guñjāmūlaṃ phalaṃ tathā / 
 madhunā saha lepena cāmpārogacayapraṇut // VRs_24.86 // 
 
 atha indralupte guñjāprayogaḥ /-- 
 guñjāmūlaṃ phalaṃ cūrṇaṃ kaṇṭakāryyāḥ phaladravaiḥ / 
 tena lepena hantyāśu cācārogaṃ suduḥsaham // VRs_24.87 // 
 atha sūryyāvarttādau abhrādivaṭikā /-- 
 abhrajīrṇarasastīkṣṇaṃ snuhīkṣīraṃ surāyasam / 
 śulvañca sūryyāvarttādīn śirorogānnivarttayet // VRs_24.88 // 
 atha palitādau kaṭutailanasyam /-- 
 kaṭutailakṛtaṃ nasyaṃ palitāruṃṣikāpaham // VRs_24.89 // 
 
 atha khālitye snuhyāditailaṃ viṣatailañca /-- 
 snuhyarkakṣīrabhṛṅgāmbu gomūtrahalinīviṣaiḥ / 
 guñjāviśālāmaricaiḥ kaṭutailaṃ vipācitam // 
 khalatiṃ śamayatyamla piṣṭamaṣṭaguṇaṃ viṣāt // VRs_24.90 // 
 atha vraṇasya bhedanirdeśaḥ /-- 
 doṣairdvandvaiḥ samastaiśca sāsraistairasṛjā'pi ca / 
 vraṇabhedā iti proktā vaidyaśāstraviśāradaiḥ // VRs_24.91 // 
 
 atha vraṇacikitsā /-- 
 atha vraṇaśodhane tāmraprayogaḥ /-- 
 śulvacūrṇaṃ rase jīrṇaṃ madayantīpunarnave / 
 meṣaśṛṅgīrasaścaitadvraṇaśodhanaropaṇam // VRs_24.92 // 
 atha vraṇaropaṇe paṭolādipūraṇam /-- 
 paṭolanimbapatrañca madhuyaṣṭīniśātilāḥ / 
 trivṛddantīrasaiḥ piṣṭvā pūrayet vraṇaropaṇam // VRs_24.93 // 
 atha vraṇaropaṇe nimbapatrādipūraṣṇam /-- 
 nimbapatraṃ tilaṃ piṣṭvā pūrayenmadhusarpiṣā // VRs_24.94 // 
 
 atha jātyādyaṃ ghṛtam /-- 
 jātīpatraṃ paṭolañca nimbośīrakarañjakam / 
 mañjiṣṭhā madhuyaṣṭī ca tutthapatrakasārivāḥ // VRs_24.95 // 
 pratyekaṃ cūrṇayet karṣaṃ gavyājyaṃ dvādaśaṃ palam / 
 ghṛtāccaturguṇaṃ toyaṃ pācyamājyāvaśeṣitam // VRs_24.96 // 
 tenābhyaṅgo marmajātān vraṇānnā.ḍīvraṇānapi / 
 sravanti sūkṣmarandhrāṇi pūrayennātra saṃśayaḥ // VRs_24.97 // 
 atha vraṇaropaṇe apāmārgaprayogaḥ /-- 
 apāmārgasya patrottha-rasenā''pūrayet vraṇam / 
 kiṃ vā tadvījacūrṇena vraṇaṃ duṣṭaṃ prarohayet // VRs_24.98 // 
 atha vraṇaropaṇe gu.ḍaṭaṅgaṇavarttiḥ /-- 
 purātanagu.ḍaistulyaṃ ṭaṅkaṇaṃ sūkṣmacūrṇitam / 
 tadvarttyā pūrayedgū.ḍhaṃ vraṇaṃ śīghrataraṃ mahat // VRs_24.99 // 
 atha vraṇalekhane pāradādilepaḥ /-- 
 pāradasya trayo bhāgāḥ kamalasyaikaviṃśatiḥ / 
 jambīrāmlena tatpiṣṭaṃ māṇimanthasya saptatiḥ // VRs_24.100 // 
 navabhirgandhakasyāṃśairbhṛṅgasāreṇa mardayet / 
 saptāhamātape tīvre dhāritaṃ śastravallikhet // VRs_24.101 // 
 
 atha bhagnasya medanirdeśaḥ /-- 
 bhagno dvidhā nijāgantu-vāhyābhyantarabhedataḥ // VRs_24.102 // 
 atha bhagnacikitsā /-- 
 atha bhagne parpaṭīrasaprayogavidhiḥ /-- 
 bhagneṣvairaṇḍatailena prayuñjyāt parpaṭīrasam // VRs_24.103 // 
 atha bhagne vajrīlepaḥ kāntapāṣāṇalepaśca /-- 
 vajrīṃ piṣṭvā bālakasya praṇuttyai meṣīdugdhaṃ kāntapāṣāṇatulyaiḥ / 
 yuktaṃ lepādasthibhagnaṃ nihanti vāhyābhyantaḥ saṃsthitaṃ tatkṣaṇena // VRs_24.104 // 
 atha bhagandaralakṣaṇam /-- 
 gudasya pārśve piṭikā'rttikārī 
 śophādiyuktaḥ sa bhagandaraḥ syāt // VRs_24.105 // 
 
 atha bhagandarasya niruktiḥ /-- 
 vṛṣaṇāsanayormadhye pradeśo bhaga ucyate / 
 tameva dārayatyasmādbhagandara iti smṛtaḥ // VRs_24.106 // 
 atha bhagandaracikitsā /-- 
 atha bhagandare upacāraviśeṣaḥ /-- 
 ādau sarvaprayatnena pākaṃ rakṣet bhagandare / 
 srāvyaṃ raktaṃ vraṇe jāte jalūkāṃ vā prayojayet // VRs_24.107 // 
 atha lāṅgalyādipralepaḥ /-- 
 lāṅgalīkṛṣṇadhustūra-viṣamuṣṭiṃ pralepayet // VRs_24.108 // 
 
 atha kālāgnirasaḥ /-- 
 rasagandhakasindhūttha-tutthanāgāḥ sajīrakāḥ / 
 tiktakoṣātakīsāraiḥ piṣṭā ghnanti bhagandaram // VRs_24.109 // 
 atha cakrikābaddharasaprayogopadeśaḥ /-- 
 gulmoktacakrikābaddho bhagandaraharaḥ param // VRs_24.110 // 
 atha ravitāṇḍavarasaḥ /-- 
 śuddhasūtaṃ dvidhā gandhaṃ kumārīrasamarditam / 
 tryahānte golakaṃ kṛtvā haṇḍikānte nirodhayet // VRs_24.111 // 
 śuddhena tāmrapātreṇa tayostulyena yantrataḥ / 
 tadbhāṇḍaṃ bhasmanā''pūryya cullyāṃ tīvrāgninā pacet // VRs_24.112 // 
 dviyāmānte taduddhṛtya cūrṇayet svāṅgaśītalam / 
 jambīrasya dravaiḥ piṣṭvā ruddhvā saptapuṭaiḥ pacet // VRs_24.113 // 
 guñjaikaṃ madhurāhāraṃ divā svāpañca maithunam / 
 varjayecchītalāhāraṃ rase'smin ravitāṇḍave // VRs_24.114 // 
 
 atha sphoṭane caturaṅgalepaḥ /-- 
 tāmracūrṇaṃ saptabhāgaṃ bhāgamekantu pāradam / 
 saindhavaṃ saptabhāgañca gandhakaṃ navabhāgikam // VRs_24.115 // 
 bhṛṅgīdrāvaiḥ sajambīraiḥ saptāhaṃ gharmamarditam / 
 tena liptaṃ sphuṭatyāśu yadi pakvaṃ bhagandaram // 
 na śastraiśchedayet prājñaḥ sphoṭayellepanādibhiḥ // VRs_24.116 // 
 atha sphoṭane haridrādipralepaḥ /-- 
 haridrānimbasindhūtthaṃ piṣṭvā liptvā sphuṭatyalam // VRs_24.117 // 
 atha śoṣaṇe narāsthitailaprayogaḥ /-- 
 narāsthitailalepena sphuṭitaṃ śuṣyati vraṇam // VRs_24.118 // 
 atha śodhanaropaṇe tāmraprayogaḥ /-- 
 tāmrabhasma dinaṃ mardyaṃ madayantīpunarnave / 
 meṣaśṛṅgīdravaistena vraṇaśodhanaropaṇam // VRs_24.119 // 
 
 atha ropaṇe mājāṃrāsthipralepaḥ /-- 
 triphalākvāthasayukta-mārjārāsthipralepanāt // VRs_24.120 // 
 atha kṣālane triphalākvāthaḥ /-- 
 kṣālayettriphalākvāthairhanyādduṣṭabhagandaram // VRs_24.121 // 
 atha bhūlatāprayogaḥ /-- 
 bhūlatotthaṃ pibeccūrṇaṃ khararaktena saṃyutam // VRs_24.122 // 
 atha kukkurāsthilepaḥ /-- 
 śvānāsthilepanaṃ kāryyaṃ śīghraṃ hanyādbhagandaram // VRs_24.123 // 
 
 atha grantherlakṣaṇaṃ vyutpattiśca /-- 
 medomāṃsāsragāḥ kuryyurvṛttaṃ granthitamunnatam / 
 doṣāḥ śophādikaṃ tatra grathanāt granthimāha tam // VRs_24.124 // 
 atha medoganthau arimedādibhasmalepaḥ /-- 
 arimedapalāśānāṃ granthibhasma vimardayet / 
 bhasmanā tena dattaḥ sanmedogranthivināśanaḥ // VRs_24.125 // 
 atha medovṛddhau gu.ḍūcyādiḥ /-- 
 gu.ḍūcīśūraṇaṃ niṣka-trayamuṣṇāmbumarditam / 
 medovṛddhirasāttena hanti rogañca pūrvajam // VRs_24.126 // 
 atha gaṇḍamālāyāmudayabhāskaraprayogopadeśaḥ /-- 
 gaṇḍamālāṃ jayatyāśu gulmoktodayabhāskaraḥ // VRs_24.127 // 
 atha kālasphoṭādau puttrajīvaprayogaḥ /-- 
 puttrajīvasya majjāntu jalaiḥ piṣṭvā pralepanāt / 
 kālasphoṭaṃ viṣasphoṭaṃ sadyo hanyāt savedanam // 
 granthyādinikhilān rogān sarvarogāśra n haret // VRs_24.128 // 
 
 atha sandhigranthau raktasrāvavidhiḥ /-- 
 sandhigranthistāpayukto yadi syāt kṣīraṃ rātrāvodanaṃ sannidadhyāt / 
 pādāṅguṣṭhasyāgradeśeṣu rakta srāvaṃ kuryyāttena śīghraṃ sukhī syāt // VRs_24.129 // 
 atha kakṣagranthyādau puttrajīvaprayogaḥ /-- 
 kakṣagranthiṃ galagranthiṃ kaṭigranthiñca nāśayet / 
 anyañca sphoṭakaṃ tīvraṃ puttrajīvo vināśayet // VRs_24.130 // 
 atha kālasphoṭe guñjāpatrādicūrṇam /-- 
 guñjāpatraṃ śilāṃ yaṣṭiṃ gavāṃ kṣīreṇa pāyayet / 
 kālasphoṭaṃ nihantyāśu majjā vā puttrajīvajā // VRs_24.131 // 
 
 atha kālasphoṭe viṣṇukrāntādipralepaḥ /-- 
 viṣṇukrāntā ca peṭārī kāñjikena tu peṣitā / 
 kālasphoṭaṃ harellepādduṣṭagranthiṣu   ? // VRs_24.132 // 
 atha granthyādau punarnavādipralepaḥ /-- 
 punarnavārkābhayaśigrumuṣṭi-karañjasindhūtthamahauṣadhañca / 
 gomūtrapiṣṭañca sukhoṣṇalepāt granthyarbudaṃ hantyapacīñca sadyaḥ // VRs_24.133 // 
 atha arbuda-śoṇitārbudalakṣaṇam /-- 
 medo'tra doṣamāṃsottha-granthirūpaṃ tato mahat / 
 arbudaṃ duṣṭarudhiraṃ sravettacchoṇitārbudam // VRs_24.134 // 
 atha arbudādau puṭapakvarasaḥ /-- 
 taṇḍulīyakavarṣābhū-nāgakanyāvarārase / 
 gomūtre ca rasaḥ piṣṭaḥ puṭapakvo'rbudādijit // VRs_24.135 // 
 
 atha arbude yavakṣārādilepaḥ /-- 
 liptaṃ yavakṣāravi.ḍaṅgavījaṃ gandhopalasyānaśanaiḥ kṛtairyat / 
 raktena miśraiḥ sarasasya sadyaḥ tadarbudaṃ śāmyati nānyathaitat // VRs_24.136 // 
 atha gaṇḍamālā'pacīlakṣaṇam /-- 
 medotthā galakakṣavaṅkṣaṇatale manyādṛśoḥ kurvate 
 vārttākīphalakopamān sakaṭhinān gaṇḍān sakaṇḍūn malāḥ / 
 
 pacyante'lparujaḥ sravanti nitarāṃ ruhyanti naśyantyalaṃ 
 dūrveva kṣayavṛddhibhāgini nṛṇāṃ sā gaṇḍamālā'pacī // VRs_24.137 // 
 atha gaṇḍamālāyāṃ saravāruṇyādiyogaḥ /-- 
 suravāruṇyā mūlaṃ gomūtrayutaṃ mahendrakanyā ca / 
 apakaroti gaṇḍamālāṃ pittaṃ ślakṣṇena parighṛṣṭam // VRs_24.138 // 
 atha gaṇḍamālāyāmarkakṣīrādilepaḥ /-- 
 arkakṣīrajayāpuṣpa-tailalākṣārasaiḥ samaiḥ / 
 gaṇḍamālā śamaṃ yāti praliptā saptabhirdinaiḥ // VRs_24.139 // 
 
 atha apacyāṃ girikarṇikāprayogaḥ /-- 
 puṣye gṛhītaṃ girikarṇikāyā mūlaṃ sitāyā galake nibaddham / 
 gavyena lī.ḍhaṃ yadi vā ghṛtena nihanti ghorāmapacīṃ tadeva // VRs_24.140 // 
 atha gaṇḍamālāyāṃ chuchundarītailam /-- 
 chuchundarīsādhitatailaliptā tribhirdinairnaśyati gaṇḍamālā // VRs_24.141 // 
 atha gaṇḍamālāyāṃ sahadevīprayogaḥ /-- 
 mūlikā sahadevyutthā ravau grāhyā'tha dhāritā / 
 gaṇḍamālāharā karṇe mahādevena bhāṣitā // VRs_24.142 // 
 atha apacyādau guñjādilepaḥ /-- 
 guñjāṭaṅkaṇaśigrumūlarajanī-śampākabhallātakaiḥ 
 snuhyarkāgnikarañjasaindhavavacā-kuṣṭhābhayālāṅgalī / 
 varṣābhūśarabhūśirīṣalavaṇa-vyoṣāśvamārā viṣaṃ 
 gomūtraiḥ śamayedviliptamapacī-granthyarbudaślīpadam // VRs_24.143 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye karṇaroga-nāsā-
roga-mukharoga-galaroga-mukhapāka-mukhacchāyā-jihvā-danta-kaṇṭharoga-gaṇḍamālā-
śiroroga-yūkā-dāruṇa-keśaroga-vraṇaroga-bhagnaroga bhagandarāpacī-granthyarbuda-
kālasphoṭādicikitmitaṃ nāma caturviṃśo'dhyāyaḥ // 24 // 
 
 
 
    Adhyāya 25
 
atha kṣudrarogādicikitsanam ।--
 
 atha kṣudrarogāṇāṃ nāmāni /-- 
 vyaṅgaḥ kacchapanīlikākunakhaviddhotkoṭhakoṭhālasaiḥ 
 kakṣāruddhagudaprasuptivivṛtā-visphoṭavalmīkaruk / 
 visphaḥ syāt kadarājagallijatumaṇyandhālajīrājikāḥ 
 kṣudrā lāñchanaśarkareti ca yava-prakhyāgnirohiṇyapi // VRs_25.1 // 
 jālāśmagardabhavidārimasūrikābhiḥ 
 satpadmakaṇṭakarujā saha gardabhī ca / 
 syāccharkarārbudamaṣānanadūṣikaiśca 
 gaṇḍāhvayā panasikā tvirivelliketi // VRs_25.2 // 
 
 atha kṣudrarogacikitsā /-- 
 atha kṣudraroge parpaṭīprayogavidhiḥ /-- 
 sarpiṣā nimbacūrṇena prayuktā parpaṭī haret / 
 masūrikāḥ kṣudrarogānanyānapi ca dustarān // VRs_25.3 // 
 atha vyaṅge śaśarudhiraprayogaḥ jātīphalaprayogaśca /-- 
 tatkālaśastraprahataḥ śaśo yastasyāsṛjā naśyati lipyamānam / 
 vyaṅgaṃ mukhe jātiphalasya vāhya-tvacā'thavā santatameva liptam // VRs_25.4 // 
 atha vyaṅge iṅgudīmajjaprayogaḥ /-- 
 iṅgudīphalasamudbhavamajjā peṣitā'tiśiśireṇa jalena / 
 ekaviṃśatidinapraviliptā vyaṅgamānanabhavaṃ parimārṣṭi // VRs_25.5 // 
 
 atha kunakhe snuhīkṣīrādipralepaḥ /-- 
 uddhṛtya kunakhaṃ kṣīraṃ snukparṇī ṭaṅkaṇaṃ samam / 
 samyaṅniruddhadāhañca mūle kṛtvā nakhī bhavet // VRs_25.6 // 
 atha kunakhe abhayāprayogaḥ /-- 
 vraṇapūtipūyajuṣṭaṃ nakhavivaraṃ maṅkṣu ropayatyabhayā / 
 nānāvidhaiḥ kimetairāsphotāravikuraṇṭakakṣīraiḥ // VRs_25.7 // 
 atha kunakhe kuṣṭhādipralepaḥ /-- 
 sakuṣṭhaṃ jīrakaṃ toyaiḥ piṣṭvā lepena nāśayet // VRs_25.8 // 
 atha kunakhe puttrajīvaprayogaḥ /-- 
 puttrajīvasya vā majjāṃ toyaiḥ piṣṭvā pralepayet // VRs_25.9 // 
 atha kakṣāgranthau śigruprayogaḥ /-- 
 śigrumūlaṃ niśātoyaiḥ kakṣāgranthiharaṃ lipet // VRs_25.10 // 
 atha kakṣāgranthau viṣādilepaḥ /-- 
 viṣaṃ punarnavāmūlaṃ jalalepena taṃ jayet // VRs_25.11 // 
 
 atha stanavidradhau kriyākramaḥ /-- 
 sarveṣāṃ stanarogāṇāṃ raktamokṣaḥ praśasyate / 
 pūyapakvaḥ stano yaḥ syāllepastasyāvapāṭane // VRs_25.12 // 
 atha stanavidradhisphoṭane ekavīraprayogaḥ /-- 
 ekavīrasya mūlantu ajāmūtreṇa lepayet / 
 tatkṣaṇāt sphuṭate pakvaṃ śastrairvā sphoṭayedbhiṣak // VRs_25.13 // 
 atha stanavidradhiropaṇe yaṣṭyādicūrṇam /-- 
 yaṣṭīnimbaharidrā ca nirguṇḍīdhātakīsamam / 
 cūrṇaṃ stanavraṇe deyaṃ ropaṇaṃ kurute hitam // VRs_25.14 // 
 atha stanavidradhiropaṇe dāruvarttiḥ /-- 
 madhvājyairdevadāruñca piṣṭvā varttiṃ pralepayet / 
 pūyapakve stane kṣiptvā ropaṇaṃ kurute kṣaṇāt // VRs_25.15 // 
 atha liṅgaroge bolaprayogaḥ /-- 
 liṅgavyādhau lohitaṃ srāvayitvā 
 paścādbolaṃ bhakṣayettasya nuttyai // VRs_25.16 // 
 
 atha liṅgapāke u.ḍumbarādikṣālanam /-- 
 u.ḍumbaravaṭāśvattha-sāmrajambūtvacaḥ śṛtam / 
 jalaiḥ kvāthañca tenaiva kṣālayelliṅgapākanut // VRs_25.17 // 
 atha liṅgapāke jīrakaprayogaḥ /-- 
 kumārīrasasampiṣṭaṃ jīrakaṃ lepayedbhiṣak / 
 tena dāhaśca pākaśca śamamāpnoti niścitam // VRs_25.18 // 
 atha liṅgapāke mahāśaṅkhaprayogaḥ /-- 
 mahāśaṅkhaṃ jalairghṛṣṭvā tena liṅgaṃ pralepayet // VRs_25.19 // 
 atha liṅgaroge ghoṇṭādilepaḥ /-- 
 ghoṇṭā pūgañca vā toyaiḥ sāraṃ vā khadirotthitam / 
 jalaiḥ piṣṭaṃ pralepo'yaṃ liṅgarogaharaḥ pṛthak // VRs_25.20 // 
 atha liṅgapāke gandhakaprayogaḥ /-- 
 sugandhakaghṛtairlepaḥ pakvaliṅge sukhāvahaḥ // VRs_25.21 // 
 atha liṅgapāke nimbādicūrṇam /-- 
 nimbakhādiramañjiṣṭhā-cūrṇañca patanaṃ jayet // VRs_25.22 // 
 
 atha liṅgavraṇaropaṇe saindhavaprayogaḥ /-- 
 yavaciñcārasairghṛṣṭaṃ saindhavaṃ ropayet vraṇam / 
 granthiḥ kaṭyāñca jaghane śamamāpnoti nānyathā // VRs_25.23 // 
 atha liṅgavraṇādau śigruprayogaḥ /-- 
 śigrumūlaṃ tvacastoyaiḥ piṣṭvā lepena taṃ jayet // VRs_25.24 // 
 atha liṅgādigatagranthau kuṣṭhādilepaḥ /-- 
 kuṣṭhajīrakayorlepastoyairgranthipraśāntaye // VRs_25.25 // 
 atha guhyādigatapi.ḍakāyām aśvatthādipralepaḥ /-- 
 aśvatthasya tvaco bhasma cūrṇena saha miśritam / 
 navanītaṃ dvayostulyaṃ mardyaṃ tena vilepanāt // 
 āsane gudapārśve ca kaṭyāñca piṭikāṃ jayet // VRs_25.26 // 
 atha liṅgādipi.ḍakāyāṃ vākucī-citrakaprayogau /-- 
 gomūtraiḥ kṣālayettāñca lepo vākucīvījakaiḥ / 
 kṛtvā kaṇḍūṃ nihantyāśu citrakaṃ vā gavāṃ jalaiḥ // VRs_25.27 // 
 
 atha liṅgādipiḍakāyāṃ sarpākṣīprayogaḥ /-- 
 naramūtreṇa sarpākṣīṃ piṣṭvā lepena tāṃ jayet // VRs_25.28 // 
 atha liṅgaroge lavaṅgādidhūmaḥ /-- 
 lavaṅgajānāṃ lavakaṃ karpūraṃ caṇasammitam / 
 daradaṃ tolamānañca sarvaṃ khalle vicūrṇayet // VRs_25.29 // 
 brahmavṛkṣaṃ kokilākṣaiḥ sarvaṃ yatnena mardayet / 
 yāvat kajjalasaṅkāśaṃ śyāmatāñca tathaiva ca // VRs_25.30 // 
 caturdaśasamā kāryyā pū.ḍikā bandhayedbhiṣak / 
 ravivāre samādeyā hyaṅgāre chagaṇodbhave // VRs_25.31 // 
 tāṃ nikṣipyātha saṅgopya nāsikāṃ vivṛtāṃ nayet / 
 mukhamācchādya śvāsena yātāyātena grāhayet // VRs_25.32 // 
 vīṭikāpūrṇavadano dvivāraṃ kārayet sadā / 
 evaṃ saptadinaṃ kṛtvā paścāt snānādikaṃ caret // VRs_25.33 // 
 pathyaṃ nirlavaṇaṃ deyaṃ jalaṃ śītaṃ niṣevayet / 
 anena yogarājena liṅgavyādhiḥ praśāmyati // VRs_25.34 // 
 
 atha kaṇḍvādau kāñcanīprayogaḥ /-- 
 lepayet kāñcanīmūlaṃ naramūtreṇa peṣitam / 
 kaṇḍūpāmā śamaṃ yāti sarvāṅgīṇā na saṃśayaḥ // VRs_25.35 // 
 atha pāmāyāṃ śākhoṭakakvāthaḥ /-- 
 śākhoṭasya tvacastoyaiḥ paktvā kvāthaṃ samāharet / 
 pibedgomūtrasantulyaṃ pāmārttaḥ sukhamāpnuyāt // VRs_25.36 // 
 atha pādakaṇḍūharayogaḥ /-- 
 pādakaṇḍūharaṃ kuryyānnavanītena mṛṅkṣaṇam / 
 hayāripatradhūpena svedanaṃ tadanantaram // VRs_25.37 // 
 atha pādadāhe tilādicūrṇam /-- 
 pādadāhaharakvāthe tilāddviguṇavākucī / 
 cūrṇitā madhusarpirbhyāṃ dvikarṣaṃ tatpraśāntaye // VRs_25.38 // 
 
 atha pādakaṇḍūharayogāntaram /-- 
 pādakaṇḍūvinodārthaṃ navanītena mṛkṣaṇam // VRs_25.39 // 
 atha pādasphuṭane pathyāmardanam /-- 
 pathyā ghṛtena sañcūrṇya mardanaṃ karapādayoḥ / 
 sphuṭitatvanivṛttyarthaṃ-- "  // VRs_25.40 // 
 atha kadare yavaciñcādikaṣāyaḥ /-- 
 " --yavaciñcārddhapakvayā / 
 śilādinā kṛte bhede ṣa.ḍguṇañca dravaṃ kṣipet // VRs_25.41 // 
 atha vipādikāyāṃ gu.ḍādipralepaḥ /-- 
 gu.ḍaguggulusindūramuśīraṃ gairikaṃ madhu / 
 madanaṃ ghṛtasaṃyuktaṃ pādasphoṭe pralepayet // 
 saptāhāt sphuṭitau pādau syātāṃ paṅkajasannibhau // VRs_25.42 // 
 
 atha vipādikāyāṃ madanādipralepaḥ /-- 
 madanaṃ sikthakaṃ tulyaṃ sāmudraṃ lavaṇaṃ tathā / 
 mahiṣīnavanītena sutaptālepanādbhavet // 
 saptāhāt sphuṭitau pādau jāyete kamalopamau // VRs_25.43 // 
 atha kaṇḍvādau rasādipralepaḥ /-- 
 rasaṃ gandhaṃ samaṃ mardyaṃ dvābhyāṃ tulyañca kāñcanam / 
 dinaikaṃ citrakadrāvaiḥ piṣṭvā lepaṃ prakārayet // 
 kaṇḍūgaṇḍaṃ khu.ḍaṃ hanti gulphayorantarutthitam // VRs_25.44 // 
 atha svarabhaṅge rasādivaṭikā /-- 
 dhātrīphalarasakṣīraiḥ pānaṃ syāt svarabhaṅganut // VRs_25.45 // 
 atha svarabhaṅge devadārvādicūrṇam /-- 
 devadārukaṇāvyoṣa-śatāhvāpatrakaṃ śilā / 
 vacāsaindhavaśigrūttha-mūlaṃ peṣyaṃ samaṃ samam // VRs_25.46 // 
 
 karṣaikaṃ madhusarpirbhyāṃ māsamātraṃ sadā lihet / 
 māsaikaṃ karṣakarṣañca kinnaraiḥ saha gīyate // VRs_25.47 // 
 atha galadāhe maindhavādicūrṇam /-- 
 saindhavendrayavaṃ rātrau maricañcoṣṇavāriṇā / 
 pāyayet karṣamātrantu galadāhapaśāntaye // VRs_25.48 // 
 atha galadāhe karañjamajjā-pathyāprayogau /-- 
 karañjavījamajjāntu dviniṣkāñcoṣṇavāriṇā / 
 galadāhaharaṃ khādet pathyā vā kṣaudrasaṃyutā // VRs_25.49 // 
 atha stanavarddhane balādipralepaḥ /-- 
 balānāgabalākuṣṭha-tvacāṃ cūrṇañca lepayet / 
 mahiṣīnavanītena stanau pīnau sthirau bhavet // VRs_25.50 // 
 atha stanavarddhane snehanasyama /-- 
 śyāmāniśābalārājī-lavaṇaṃ kvāthayet samam / 
 toyairaṣṭaguṇaireva pādaśeṣaṃ samāharet // VRs_25.51 // 
 
 tilatailaṃ kvāthapādaṃ tailārddhaṃ māhiṣaṃ ghṛtam / 
 snehaśeṣaṃ pacettena nasyena māsamātrake // 
 bālādivṛddhanārīṇāṃ yauvanaṃ kurute'dbhutam // VRs_25.52 // 
 atha stanavidradhau kuruvakatailam /-- 
 kuruvatvakkaṣāyeṇa tatkalakena ca sādhitam / 
 tailantu vanitānāñca kucakumbhavraṇāpaham // VRs_25.53 // 
 atha stanavidradhau śulvaprayogaḥ /-- 
 śulvacūrṇaṃ rase jīrṇaṃ madayantī punarnavā / 
 meṣaśṛṅgīrasaścaitā vraṇaśoṣaṇaropaṇam // VRs_25.54 // 
 atha snāyuke kumbhīprayogaḥ /-- 
 kumbhīpuṣpāṇi cā''dāya gilayedravivāsare / 
 yā vatsaṅkhyāni puṣpāṇi tāvadvarṣāṇi snāyukaḥ // 
 na niryāti na sandehaḥ siddhayoga udāhṛtaḥ // VRs_25.55 // 
 
 atha bhasmakalakṣaṇam /-- 
 yena bhasmībhavantyāśu bhakṣitānyakhilānyapi / 
 vastūni sa kṣudhārūpo vyādhirbhasmaka ucyate // VRs_25.56 // 
 atha ślopadasya samprāptilakṣaṇe /-- 
 kaphottarā raktacalāśritā malāḥ 
 pādeṣvadhaḥkāyamupāśritāḥ śanaiḥ / 
 kurvanti śophaṃ ghanamāha ślīpadaṃ 
 tat karṇanāsādiṣu pādavadbhavet // VRs_25.57 // 
 atha ślīpade cakreśvaro rasaḥ /-- 
 tāmracūrṇasamaṃ sūtaṃ śuddhaṃ mardyaṃ dinatrayam / 
 nāgavallīmeghanāda-pāṭhāpaunarnavadravaiḥ // VRs_25.58 // 
 
 gomūtre mardayedgā.ḍhaṃ cakrayantre dinaṃ pacet / 
 māsaikaṃ bhakṣayet kṣaudraiḥ ślīpadī ca pibedanu // VRs_25.59 // 
 khādiraṃ śallakīkāṣṭhaṃ kṣaudrañcāśanakāṣṭhakam / 
 gavāṃ mūtraiḥ samaṃ piṣṭvā pibet ślīpadanāśanam // VRs_25.60 // 
 atha ślīpade gu.ḍūcyādilepaḥ /-- 
 gu.ḍūcīkaṭukāśuṇṭhī-devadāruvi.ḍaṅgakam / 
 piṣṭvā gomūtrasaṃyukto lepaḥ ślīpadanāśanaḥ // VRs_25.61 // 
 atha valmīke bahubhāvitapittalaprayogaḥ /-- 
 brāhmīpalāśayoḥ kvāthe rītipatraṃ vinikṣipet / 
 dinadvayaṃ tatastāni punastenaiva gharṣayet // VRs_25.62 // 
 laghubhāṇḍe samādāya cūrṇaṃ kuṣmāṇḍavāriṇā / 
 mahattrivāraṃ kurvīta puṭaṃ karabhavāriṇā // VRs_25.63 // 
 
 mardayitvā puṭaṃ dadyādajāmūtreṇa bhāvayet / 
 tato'pyekaṃ puṭaṃ dattvā tisrastrikaṭubhāvanāḥ // VRs_25.64 // 
 amaryyajāvi.ḍaṅgāgni-gojalairatha bhāvitaḥ / 
 pratimeṣaḥ susaṃsiddho raso valmīkamṛdrasaiḥ // VRs_25.65 // 
 vallatrayamito deyo valmīke tasya mṛtsnayā / 
 valmīkaṃ samvilipyaitat kṛmisaṅghapraśāntaye // VRs_25.66 // 
 rasairuttaravāruṇyāḥ sabhramaṃ hanti mārutam / 
 vāsānīrānupānena jayet kaphasamīraṇam // VRs_25.67 // 
 atha sthaulye vi.ḍaṅgādicūrṇam /-- 
 vi.ḍaṅgaṃ nāgaraṃ kṣāraṃ kālaloharajo madhu / 
 yavāmalakacūrṇañca yogo'tisthaulyadoṣajit // VRs_25.68 // 
 
 atha sthaulye triphalādi-patrādikaṣāyau /-- 
 varāsanāmnayaḥ patra-niśākvāthaṃ madhuplutam / 
 dviradasthūladeho'pi pibenmāsāt kṛśo bhavet // VRs_25.69 // 
 atha viparītaratijavyādhilakṣaṇam /-- 
 viparīte rate prāpte liṅge dāhaḥ prajāyate / 
 kārśyañca sarvagātreṣu-- "  // VRs_25.70 // 
 atha viparītaratijavyādhipratīkāraḥ /-- 
 " --tatpratīkāra ucyate / 
 gratyagrastannibadhyaiva liṅge coṣaṇamācaret // VRs_25.71 // 
 kṣaṇe tvetasya sañjāte kṣālayecchītalāmbunā / 
 kolaniryyāsamādāya pāyayettaṃ saśarkaram // 
 śālmalīdūrvayormūlī-rasapāyasamāśayet // VRs_25.72 // 
 
 atha upadaṃśādipratīkāraḥ /-- 
 puruṣavyādhinuttyarthaṃ raktasrāvo hi pṛṣṭhake / 
 bhakṣaṇaṃ bolabaddhasya matsyākṣīmūlalepanam // VRs_25.73 // 
 jānuruggranthinuttyarthaṃ yavaciñcāḥ pralepayet / 
 sāmudrakāñjikābhyāṃ hi lepaṃ vidhehi satvaram // VRs_25.74 // 
 atha raktavikṛtau bolabaddharasaprayogopadeśaḥ /-- 
 sarvaraktavikāreṣu bolabaddhasya sevanam // VRs_25.75 // 
 atha asthibhagne lākṣādipralepaḥ /-- 
 meṣīkṣīraṃ dravaṃ cūrṇaṃ kaṭutumbe vinikṣipet / 
 pralepanena sātatyādasthibhagnaḥ praśāmyati // VRs_25.76 // 
 atha snāyuke asparśāriprayogopadeśaḥ /-- 
 snāyukasyāpanuttyarthamasparśāripraveśanam // VRs_25.77 // 
 
 atha yonivyāpannidānam /-- 
 daivenātirate strīṇāṃ viṣamotkaṭakāsanāt / 
 jāyante vyāpado yonau duṣṭavījārttavānmataḥ // VRs_25.78 // 
 atha yonivyāpatsu piṣṭīyogaḥ /-- 
 piṣṭī tārārkayorekā taile gandhasya pācitā / 
 sevitā madhusarpirbhyāṃ guhmarogānniyacchati // VRs_25.79 // 
 atha yoniśūle nimbādigolakam /-- 
 nimbudrāvaiḥ susampiṣṭaṃ nimbairaṇḍasya vījakam / 
 yoniśūlaharaṃ kṣiptvā golakaṃ yonimadhyagam // VRs_25.80 // 
 
 atha yoniroge somarājyādipralepaḥ /-- 
 somarājī devadāru nimbadāruniśāsanam / 
 takrapiṣṭaṃ pralepo'yaṃ yonyāmayaharo bhavet // VRs_25.81 // 
 atha yonikṛmiśūle rasonādipralepaḥ /-- 
 rasonaṃ gṛhadhūmantu viśālā saviḍaṅgakam / 
 kaṇṭakārīphalaṃ toyaiḥ piṣṭvā yonau pralepayet // 
 kṛmiśūlaharaṃ khyātaṃ saptāhānnātra saṃśayaḥ // VRs_25.82 // 
 atha phalaghṛtam /-- 
 mañjiṣṭhā tagaraṃ kuṣṭhaṃ triphalā śarkarā vacā / 
 medā yaṣṭī haridre dve dīpyakaṃ kaṭurohiṇī // VRs_25.83 // 
 payasyā hiṅgu kākolī vājigandhā śatāvarī / 
 pratyekaṃ cūrṇayet karṣaṃ dvātriṃśatpalakaṃ ghṛtam // VRs_25.84 // 
 ghṛtāccaturguṇaṃ kṣīraṃ ghṛtaśeṣaṃ vipācayet / 
 yoniśūle śukradoṣe garbhiṇīnāñca pāyayet // VRs_25.85 // 
 
 atha rajonāśe triyonirasaprayogavidhiḥ /-- 
 triyonirasaguñjekaṃ triniṣkamabhayāgu.ḍam / 
 puṣparodhaharaṃ khādet palaikaṃ tilajīvanam // 
 tataḥ śītodakaṃ kṣiptvā puṣpaṃ sravati tatkṣaṇāt // VRs_25.86 // 
 atha puṣparodhaharayogatrayam /-- 
 lāṅgalīkandacūrṇaṃ vā mūlaṃ vā'pyāpamārgajam / 
 indravāruṇīmūlaṃ vā yonisthaṃ puṣparodhanut // VRs_25.87 // 
 atha puṣparodha-raktagulmaharayogadvayam /-- 
 tilamūlakaṣāyantu brahmadaṇḍīyamūlakam / 
 yaṣṭītrikaṭukaṃ cūrṇaṃ kvāthayuktañca pāyayet // 
 puṣparodhe raktagulme strīṇāṃ sadyaḥ praśasyate // VRs_25.88 // 
 
 atha puṣparodhe caṇakaprayogaḥ /-- 
 caṇakānāṃ rasañcaiva śṛtaṃ kṣīraṃ ghṛtena vā / 
 śarkarāmadhusaṃyuktaṃ raktadoṣaharaṃ pibet // VRs_25.89 // 
 atha puṣparodhe gu.ḍavyoṣādicūrṇam /-- 
 tilakvātho gu.ḍaṃ vyoṣaṃ tilabhārgīyutaṃ pibet / 
 kvāthaṃ raktabhave gulme naṣṭapuṣpe'tha pāyayet // VRs_25.90 // 
 atha garbhājanane dhustūraprayogaḥ /-- 
 grāhyaṃ kṛṣṇacaturdaśyāṃ dhustūrasya tu mūlakam / 
 kaṭyāṃ baddhvā ramet svecchaṃ na garbhaḥ sambhavet kvacit // VRs_25.91 // 
 muktena labhate garbhaṃ purā nāgārjunoditam / 
 tanmūlacūrṇaṃ yonisthaṃ na garbhaḥ sambhavet kvacit // VRs_25.92 // 
 atha garbhājanane saindhavaprayogaḥ /-- 
 ṛtau jāte kṣipedyonau tilatailāktasaindhavam / 
 dravate tatkṣaṇādeva tacchukraṃ puṣpitāmapi // VRs_25.93 // 
 
 atha garbhasrāvaṇe cūrṇaprayogaḥ /-- 
 devālaye tu yaccūrṇaṃ karṣekaṃ toyapeṣitam / 
 pibedgarbhavatī nārī garbhaḥ sravati tatkṣaṇāt // VRs_25.94 // 
 atha garbhasrāvaṇe eraṇḍaprayogaḥ /-- 
 kāṇḍameraṇḍapatrasya yonāvaṣṭāṅgulaṃ kṣipet / 
 caturmāsodbhavo garbhaḥ sravatyeva hi tatkṣaṇāt // VRs_25.95 // 
 atha garbhasrāvaṇe citrakaprayogaḥ /-- 
 nirguṇḍīdravasampiṣṭaṃ citramūlaṃ madhuplutam / 
 karṣaṃ bhuktvā patatyāśu garbhā raṇḍākulodbhavaḥ // VRs_25.96 // 
 athātiraktasrāve śarapaṅkhāprayogaḥ /-- 
 mūlantu śarapuṅkhāyāstaṇḍulāmbuprapeṣitam / 
 pāyayet karṣamātraṃ tadatiraktapraśāntaye // VRs_25.97 // 
 
 athātiraktasrāve arkamūrttiramaprayogavidhiḥ /-- 
 strīṇāṃ rakte pūyake vā pravṛtte saimaṃ cūrṇaṃ peṭakārībhavañca / 
 dadyāt pātarmallakhaṇḍena sārddhaṃ dattvā sūtaṃ tvarkamūrttiṃ ghṛtena // VRs_25.98 // 
 atha yoniśūlaharayogadvayam /-- 
 yonau śūle nimbavātāripiṣṭiṃ kuryyādyadvā nāgakarṇotthamūlaiḥ // VRs_25.99 // 
 atha rajodoṣe vyoṣāditailam /-- 
 tailaṃ kvā  vyoṣavaṣṭiprayuktaṃ dadyāt strīṇāṃ raktadoṣāpanuttyai // VRs_25.100 // 
 atha puṣyānugaṃ cūrṇam /-- 
 pāṭhā jambāmrayorasthi śilodbhedaṃ rasāñjanam / 
 ambaṣṭhāśālmalīṃ piṣṭvā samaṅgāvatsakatvacam // VRs_25.101 // 
 vāhlīkavilvātiviṣā-lodhratoyadagairikam / 
 śuṇṭhīmadhūkamārdvīkaṃ raktacandanakaṭphalam // VRs_25.102 // 
 
 kaṭvaṅgavatsakānantā-dhātakīmadhukāñjanam / 
 puṣye gṛhītvā sañcūrṇya sakṣaudraṃ taṇḍulāmbunā // VRs_25.103 // 
 pibedarśaḥsvatīsāre raktaṃ yaścopaveśyate / 
 doṣāgantukṛtā ye ca bālānāṃ tāṃśca nāśayet // VRs_25.104 // 
 yonidoṣaṃ rajodoṣaṃ śyāvaṃ śvetāruṇatviṣam / 
 cūrṇaṃ puṣyānugaṃ nāma hitamātreyapūjitam // VRs_25.105 // 
 atha trividhaviṣanirdeśaḥ /-- 
 yat kandamūlādiṣu jāyate tato viṣādviṣaṃ sthāvaramugravīryyam / 
 sarpādikaṃ jaṅgamamucyate taddravyairanekaiḥ kṛtakañca yattat // VRs_25.106 // 
 
 atha viṣacikitsā /-- 
 atha meghanādaprayogaḥ /-- 
 ghananādajaṭā hanti viṣaṃ sthāvarajaṅgamam // VRs_25.107 // 
 atha sūta-śatāvarīyogaḥ /-- 
 jyeṣṭhāmbusūtarājena pītā'bhīruśiphā tathā // VRs_25.108 // 
 atha sūta-somarājīyogaḥ /-- 
 surabhiśakṛdrasabhāvita-śaśirājīcūrṇasaṃyutaḥ sūtaḥ / 
 sthāvarajaṅgamakṛtrimaviṣajit guñjāmito'bhyastaḥ // VRs_25.109 // 
 
 atha abhrakādipralepaḥ /-- 
 abhrakaṃ tālakaṃ tāpyaṃ śilājit kunaṭī rasaḥ / 
 devadālīraso vyoṣaṃ lepanādviṣanāśanam // VRs_25.110 // 
 atha lūtāviṣe sūtabhasmaprayogaḥ /-- 
 rasena cakramardasya puṭitaḥ puṭapācitaḥ / 
 eraṇḍasnehasaṃyuktaḥ sūto lūtāvikārajit // VRs_25.111 // 
 atha mahāsarpaviṣe nāgadamanīprayogaḥ /-- 
 jalena nāgadamanī-mūlaṃ nasye prayojitam / 
 mahāsarpasya viṣamaṃ viṣaṃ naśyati tatkṣaṇāt // VRs_25.112 // 
 atha pañcāṅgaśirīṣaprayogaḥ /-- 
 jalapiṣṭaṃ śirīṣasya pañcāṅgaṃ yaḥ pibennaraḥ / 
 sa nāgarājadaṣṭo'pi mānuṣo nirviṣo bhavet // VRs_25.113 // 
 atha aśvagandhā-vandhyāprayogau /-- 
 aśvagandhābhavaṃ kandaṃ bandhyāyā vā'tha yaḥ pibet / 
 tasya dehāntaraṃ yāti viṣaṃ sthāvarajaṅgamam // VRs_25.114 // 
 atha vṛścikaviṣe vyoṣāditailam /-- 
 vyoṣairaṇḍasrāvapakvantu tailaṃ lepāyoktaṃ vṛścikānāṃ sadaiva // VRs_25.115 // 
 
 atha tārkṣyasūtaḥ /-- 
 sūtaṃ gandhaṃ ṭaṅkaṇaṃ hemayuktaṃ gharṣedyāmaṃ meghanādīrasena / 
 golaṃ kṛtvā kāntapāṣāṇamūṣā-madhye kṣiptvā bhūdhare taṃ puṭeta // 
 paścādgharṣenmeghanādīrasena sūtaḥ siddhastveṣa tārkṣyo viṣāriḥ // VRs_25.116 // 
 atha viṣahararasaḥ /-- 
 tārkṣyaṃ bandhyāṃ bhakṣayedraktimānaṃ sūtaṃ tasmāt yānti nāśaṃ viṣāṇi // VRs_25.117 // 
 atha mṛtasañjīvanam /-- 
 sasinduvāratagaraṃ mṛtasañjīvanaṃ viṣam // VRs_25.118 // 
 atha ākhuviṣe śirīṣaprayogaḥ /-- 
 śirīṣakusumaṃ patraṃ viṣamākhuviṣāpaham // VRs_25.119 // 
 atha sarvaviṣe devadārvādiyogaḥ /-- 
 devadāru nataṃ māṃsī lavalī vākucī viṣam / 
 kuṣṭhañca pānalepābhyāṃ samastaviṣanāśanam // VRs_25.120 // 
 
 atha sarvaviṣe ṭaṅgaṇaprayogaḥ /-- 
 sarpādiviṣanāśāya ṭaṅkaṇasya rajo'mbhasā / 
 pānābhyañjananasyādyairatiguhyopadaṃśinā // VRs_25.121 // 
 atha vṛścikaviṣe manohvādigu.ḍikā /-- 
 manohvā saindhavaṃ hiṅgu mālatīpallavāni ca / 
 gośakṛdrasapiṣṭāni gu.ḍikā vṛścikāpahā // VRs_25.122 // 
 atha vṛścikaviṣe palāśavījagu.ḍikā /-- 
 arkapayasā divā brāhma-tarorbhāvitairmuhurvījaiḥ / 
 gu.ḍikā kṛtā prayatnāt vṛścikaviṣamāśu nāśayati // VRs_25.123 // 
 atha garaviṣe kanakādivaṭī /-- 
 kanakasārasutīkṣṇanidigdhikā-hapuṣāsiddhakalāṃśaniṣevaṇāt / 
 jayati sādhu yuvā dhanakāṅkṣayā gaṇikayā paridattagarauṣadham // VRs_25.124 // 
 
 atha saviṣānne vṛkṣāmlādiyogaḥ /-- 
 purāṇavṛkṣāmlayutaṃ kaṭutrayaṃ nareṇa bhuktaṃ tvaśanāvasāne / 
 asāravṛttābalayā'rthakāṅkṣayā sahānnadattaṃ viṣamāśu nāśayet // VRs_25.125 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye kṣudraroga-
guhyaroga-sthāvara-jaṅgamaviṣapratīkāro nāma pañcaviṃśo'dhyāyaḥ // 25 // 
 
 
 
Adhyāya 26
atha jarārogacikitsanam ।--
 
 atha rasāyanaguṇāḥ /-- 
 dīrghamāyuḥ smṛtiṃ medhāmārogyaṃ taruṇaṃ vayaḥ / 
 prabhāvarṇasvaraudāryyaṃ dehendriyabalodayam // 
 vāksiddhiṃ vṛṣatāṃ kāntimavāpnoti rasāyanāt // VRs_26.1 // 
 
 atha jarāyā nidānam /-- 
 panthāḥ śītaṃ kadannañca vayovṛddhāśca yoṣitaḥ / 
 manasaḥ prātikūlyañca jarāyāḥ pañca hetavaḥ // VRs_26.2 // 
 atha vārddhakyahara-rasāyanam /-- 
 halinīrasasampiṣṭau tulyāṃśau rasagandhakau / 
 hastiparṇīlavalikā-matsyākṣīkalkaveṣṭitau // 
 triḥpakvau mūkamūṣāyāṃ savyoṣau vārddhakāpahau // VRs_26.3 // 
 
 atha udayādityarasaḥ /-- 
 āvarttite rasapalaṃ kṣiptvā dvipalagandhake / 
 ārdrakadravamuṣṭīnāṃ viṃśatyā marditaṃ pacet // VRs_26.4 // 
 mṛdgū.ḍhatāmramūṣāyāṃ taṃ guñjāpramitaṃ rasam / 
 sasarpirnāgaraṃ bhuktvā taptāmbuprasṛtaṃ pibet // 
 raso'yamudayādityaḥ syājjarārajanīharaḥ // VRs_26.5 // 
 atha sarvarogahara-rasāyanam /-- 
 mūṣāṃ tindukavistārāmāyāme ṣo.ḍaśāṅgulām / 
 bhāṇḍavāhyasthapādāṃśāṃ bālukābhiḥ prapūrayet // VRs_26.6 // 
 tasyāṃ niveśya dviguṇa-gandhagarbhagataṃ rasam / 
 yāmamātraṃ paceccullyāṃ kṣipedgandhasya tūdgame // VRs_26.7 // 
 vāyasīnāginīmatta-meghanādarasaṃ kramāt / 
 sa rasaḥ sarvarogaghno balīpalitajidbhavet // VRs_26.8 // 
 
 atha māsika-rasāyanam /-- 
 rasagandhakamadhvājya-śilājatvamlavetasam / 
 dvimāṣapramitaṃ vegānmāsamātrājjarāṃ jayet // VRs_26.9 // 
 atha ṣāṇmāsika-rasāyanam /-- 
 viṣṇukrāntāruṇāgasti-kṣīriṇītaṇḍulīyakaiḥ / 
 rasagandhakayoḥ piṣṭī strīstanyena ca marditā // VRs_26.10 // 
 yavāstilā ghṛtakṣaudrameṣāmudvarttanaṃ jayet / 
 kārśyaṃ jarāñca ṣaṇmāsādvidhatte vṛddhimāyuṣaḥ // VRs_26.11 // 
 atha pākṣika-rasāyanam /-- 
 śilājatukṣīdravi.ḍaṅgasarpirlohābhayāpāradatāpyabhakṣaḥ / 
 āpūryyate durbaladehadhātustripañcarātreṇa yathā śaśāṅkaḥ // VRs_26.12 // 
 atha hemādi-rasāyanam /-- 
 hema dhātrīphalaṃ kṣaudraṃ gāyatrīrasabhāvitam / 
 lihannanu pibet kṣīraṃ dṛṣṭariṣṭo'pi jīvati // VRs_26.13 // 
 
 atha pippalyādi-rasāyanam /-- 
 madhumāgadhikāvi.ḍaṅgasāra-triphalāhema ghṛtaṃ sitāñca khādan / 
 jarayā'navalī.ḍhadehakāntiḥ samadhātuśca samāḥ śatañca jīvet // VRs_26.14 // 
 atha aṣṭamāsika-rasāyanam /-- 
 jyotiṣmatīnāma latā pītā pītaphalojjvalā / 
 āṣā.ḍhe pūrvapakṣe syāt gṛhītvā vījamuttamam // VRs_26.15 // 
 āharettilavattailaṃ muṣṭinā cāpi tat pacet / 
 kṣīratulyaṃ caturthāṃśa-mākṣikaṃ tailaśeṣitam // VRs_26.16 // 
 tatastat kolakarpūra-tvagjātīphalamiśritam / 
 snigdhabhāṇḍagataṃ dhānyeṣvanuguptaṃ nidhāpayet // VRs_26.17 // 
 pibet sūryyodaye tailāt palaṃ yāti visaṃjñatām / 
 tataḥ saṃjñāṃ śanairlabdhvā tataḥ krandati roditi // VRs_26.18 // 
 evaṃ māse śrutidharaḥ parasmin sūryyasannibhaḥ / 
 tṛtīye pūjyate devaiścaturthe naiva dṛśyate // VRs_26.19 // 
 khecaraḥ pañcame ṣaṣṭhe siddhairmilati saptame / 
 viṣṇoḥ samadinaṃ jīvejjīvanmukto'ṣṭame bhavet // VRs_26.20 // 
 
 atha trivārjika-rasāyanam /-- 
 bhūmāvaratnimātrāyāṃ tāmraṃ tailena pūrayet / 
 ṣaṇmāsaṃ tāpayedūrddhvaṃ mṛdunā tuṣavahninā // 
 pītvā māṣādiniṣkāntaṃ tattrivarṣānmahākaviḥ // VRs_26.21 // 
 atha ṣaṣṭyadhikatriśatavarṣāyuṣkara-rasāyanam /-- 
 tailaprasthaṃ ghṛtaprasthaṃ catuṣprasthaṃ payaḥ pacet / 
 dviprasthaśeṣaṃ tat pītvā māsaṃ tripuruṣāyuṣaḥ // VRs_26.22 // 
 atha sahasravarṣāyuṣkara-rasāyanam /-- 
 tailaṃ pibedghṛtakṣīdra-kṣīrānyatamamiśritam / 
 kuryyācca tailamadhvājyairnasyaṃ kṣīraghṛtāśinaḥ // 
 bhuktvā śatāyuḥ ṣaṇmāsāt sahasrāyurbhavennaraḥ // VRs_26.23 // 
 
 atha trikalā rasāyanam /-- 
 madhukena tugākṣīrī pippalī kṣīdrasarpithā / 
 vi.ḍaṅgapippalībhyāñca triphalā lavaṇena ca // VRs_26.24 // 
 saṃvatsaraprayogeṇa smṛtimedhābalapradā / 
 bhavatyāyuṣpradā puṃsāṃ jarāroganivarhaṇī // VRs_26.25 // 
 atha dvitīyatriphalā-rasāyanam /-- 
 khadirāsanabhṛṅgasātalā-kṛmiśatrūdakabhāvitā muhuḥ / 
 gu.ḍamākṣikasarpiranvitā triphalā hanti jarāñca vatsarāt // VRs_26.26 // 
 atha tṛtīyatriphalā-rasāyanam /-- 
 triphalāmasanodakena piṣṭvā rajanīparyyuṣitāmayaḥkapāle / 
 madhurāṃ madhunā lihan hinasti sthavimānaṃ jarasaṃ gadāṃśca sarvān // VRs_26.27 // 
 
 atha ṣaḍaṅga-rasāyanam /-- 
 kāntābhrakaścilādhātu-viṣasūtakamākṣikam / 
 śīlitaṃ madhusarpirbhyāṃ vyādhivārddhakamṛtyujit // VRs_26.28 // 
 atha vārṣika-rasāyanam /-- 
 gandhaṃ lauhaṃ bhasma madhvājyayuktaṃ sevyaṃ varṣaṃ vāriṇā traiphalena / 
 śubhre keśe kālimā divyadṛṣṭiḥ puṣṭirvīryyaṃ jāyate dīrghamāyuḥ // VRs_26.29 // 
 atha kuṣṭhādihara-rasāyanam /-- 
 nīlajyotiḥ kāntacūrṇaṃ rudantī-dhātrīpatrairvāriṇā traiphalena / 
 madhvājyābhyāṃ vatsarārddhaprayogāt kuṣṭhaṃ śubhraṃ romajātaṃ nihanti // VRs_26.30 // 
 dehe dārḍhyaṃ divyadṛṣṭiḥ supuṣṭi-rvīryyaṃ śauryyaṃ jāyate dīrghamāyuḥ // VRs_26.31 // 
 
 atha jyotiṣmatītaila-rasāyanam /-- 
 jyotiṣmatyāstailamājyaṃ sagandhaṃ guñjāvṛddhyā sevayenmāṣamātram / 
 yāvacca syādyastu sa prāpya mūrttirmedhāyukto divyadṛṣṭirniyakṣmā // VRs_26.32 // 
 atha sarvarogāntaka-rasāyanam /-- 
 kāntābhratriphalāvi.ḍaṅgarajanī-tāpyābdadevadruma- 
 vyoṣailāgnipunarnavādrigirijāṅkolaiḥ samaṃ guggulum / 
 piṣṭvā bhṛṅgajalena sūkṣmagulikāṃ khādedyathāsātmyato 
 medaḥśleṣmasamīraṇolvaṇagadeṣvanyeṣu vā pūruṣaḥ // VRs_26.33 // 
 atha kānta-rasāyanam /-- 
 kāntaṃ tulyābhrasattvaṃ caraṇaparimitaṃ hema tattulyamarkaṃ 
 vaikrāntaṃ tāpyarūpyaṃ kṛmiharakaṭukaistulyabhāgaiḥ sametam / 
 lī.ḍhaṃ devadrutailairviracayati nṛṇāṃ dehasiddhiṃ samṛddhāṃ 
 pathyaṃ kalpoktabhuktaṃ harati ca sakalān rogapūgān jayena // VRs_26.34 // 
 tadetat sarvarogaghnaṃ ramyaṃ kāntarasāyanam / 
 sevyaṃ vṛṣyaṃ suputtrīyaṃ maṅgalyaṃ dīpanaṃ param // VRs_26.35 // 
 
 atha caturthatriphalā-rasāyanam /-- 
 rātrau kāntaśarāvake trikaphalā bhinnā jalaiḥ svādubhiḥ 
 prātarmuṣṭimitāḥ khalu pratidinaṃ ṣaṇmāsamāsevitāḥ / 
 hanyuḥ pittakaphāmayān bahuvidhaṃ kuṣṭhaṃ pramehāṃstathā 
 pāṇḍuṃ yakṣmagadañca kāmalagadaṃ pathyañca takraṃ tathā // VRs_26.36 // 
 atha dvitīyakānta-rasāyanam /-- 
 triphalāmastusaṃyuktaṃ kāntaṃ sarvarasāyanam // VRs_26.37 // 
 atha tṛtīyakānta-rasāyanam /-- 
 etat syādapunarbhavaṃ hi bhasitaṃ kāntasya divyāmṛtaṃ 
 samyaksiddharasāyanaṃ trikaṭukīvellājyamadhvanvitam / 
 hanyānniṣkamitaṃ jarāmaraṇajavyādhīṃśca satputtradaṃ 
 proktaṃ śrīgiriśena kālayavanodbhūtyai purā tatpituḥ // VRs_26.38 // 
 
 atha kāntābhraka-rasāyanam /-- 
 siddhamabhraṃ samaṃ kāntaṃ mardayedārdravāriṇā / 
 kalāṃśaṃ hemacūrṇasya vījapūrarase punaḥ // VRs_26.39 // 
 mardayet khallamadhyasthaṃ yāvat saptadināvadhi / 
 āṭarūṣarasenaiva tathā muṇḍīrasena ca // VRs_26.40 // 
 tālamūlīrasenaiva daśamūlīrasena vā / 
 tattadrogaharaiḥ kvāthairbhāvayet saptadhā bhiṣak // VRs_26.41 // 
 triphalāvyoṣacūrṇañca madhvājyābhyāṃ prayojayet / 
 pañcakarmaviśuddhena sevyametadrasāyanam // VRs_26.42 // 
 pāṇḍuśophodarānāha-grahaṇīśīṣakāsajit / 
 santataṃ satatañcaiva purāṇaṃ viṣamaṃ jvaram // VRs_26.43 // 
 nihanyāt sarvakuṣṭhāni pramehān viṃśatiṃ jayet / 
 kāntā kamidaṃ śreṣṭhaṃ rasāyanamanuttamam // VRs_26.44 // 
 atha pāṭhādighṛtam /-- 
 pālāśolūkhale tanmalaviyuji vimardoddhṛtairā.ḍhakāṃśai- 
 rmiśraṃ vrāhmīrasaistairvidhivadiha pacet prasyamātraṃ gavājyam / 
 pāṭhādhātrīharidrātrivṛduparacitenāpi kalkena siddhaṃ 
 yo vā kīṭārikṛṣṇāsalavaṇajaṭilābhirvilī.ḍhaḥ sadā syāt // VRs_26.45 // 
 
 saukaryyaḥ saptarātrānmatimativiśadāṃ pakṣato māsamātrā- 
 ccāturyyaṃ satkavitvaṃ varasakalakalābhijñatāṃ prāpnuyāt saḥ // VRs_26.46 // 
 atha tāpyādivaṭakaḥ /-- 
 tāpyābhrakatrikaṭututthaśilājakānta- 
 maṅkollalohamalaṭaṅkaṇasaindhavañca / 
 bhṛṅgīrasena vaṭakāṃśca masūramātrān 
 khādedrasāyanavaraṃ sakalāmayaghnam // VRs_26.47 // 
 atha kamalāvilāso rasaḥ /-- 
 lohābhrau balisūtahāṭakamayastulyaṃ kumārīrase 
 paktvairaṇḍadalairnibadhya sudṛ.ḍhaṃ saddhānyarāśau tryaham / 
 kṣiptvāddhṛtya vicūrṇitaṃ madhuvarā-yuktaṃ yathāsātmyataḥ 
 kṛṣṇātreyavinirmitaṃ gadajarā-vidhvaṃsi saukhyapradam // VRs_26.48 // 
 ājñāsiddhamidaṃ rasāyanavaraṃ sarvapramehapraṇut 
 kāsaṃ pañcavidhaṃ tathaiva tanugaṃ pāṇḍuñca hikkāṃ vraṇam / 
 śleṣmāṇaṃ pavanaṃ halīmakagadaṃ hanyācca mandānalaṃ 
 kaṇḍūkuṣṭhavisarpavidradhimukhāpasmāramukhyān jayet // VRs_26.49 // 
 
 gopyādgopyataraḥ sukhena sulabhaḥ sarvatra siddho raso 
 nāmnā'yaṃ kamalāvilāsa iti sadvaidyasya kīrttipradaḥ // VRs_26.50 // 
 atha lakṣmīvilāsaḥ /-- 
 vedendunetrāṅgarasāṅgabhāgā bhūsūtagandhoṣaṇatinduṭaṅkāḥ / 
 bhṛṅgārdraguñjājavanīnavābhirbhāvyaṃ triśaḥ svedyamado'rkapatre // VRs_26.51 // 
 lakṣmīvilāsaḥ sa viśālalakṣmīṃ 
 tanau tanoti kṣayiṇaḥ prayogaiḥ // VRs_26.52 // 
 atha nārikelapākaḥ /-- 
 vārāhīmuṣalīkanda-kanakāhisvarastathā / 
 vānarīphalasaṃyuktaṃ cūrṇayitvā pṛthak pṛthak // VRs_26.53 // 
 kārpāsamajjadugdhena utkalayya yathākramam / 
 bhāvanāsaptakaṃ dattvā sūryyatāpe viśoṣayet // VRs_26.54 // 
 
 nārikelañca sambhṛtya dvāraṃ ruddhvā yathāvidhi / 
 godugdhena tu tatkvāthya-ṣo.ḍaśadvayamātrataḥ // VRs_26.55 // 
 darvyā saṃvarttitaṃ bhāṇḍe yathā dārḍhyaṃ na yāti ca / 
 śītaṃ cūrṇīkṛtaṃ pakvamājyena prapacennaraḥ // VRs_26.56 // 
 jātīphalaṃ lavaṅgañca elācūrṇaṃ vinikṣipet / 
 niṣpannaṃ śāṇamātrantu gṛhītvā prapibet payaḥ // VRs_26.57 // 
 vātarogāḥ pramehāśca balakṣayastatholvaṇāḥ / 
 saptarātraprayogeṇa praśamaṃ yānti sarvataḥ // VRs_26.58 // 
 vṛddho'pi taruṇatvaṃ sa praharṣati sadā naraḥ / 
 sauśrutākhyaṃ nārikelaṃ guruṇā parikīrttitam // VRs_26.59 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye
rasāyanavidhirnāma ṣa.ḍviṃśo'dhyāyaḥ // 26 // 
 
 
 
    Adhyāya 27
 
atha vājīkaraṇam ।--
 
 atha vājīkaraṇasya guṇāḥ /-- 
 vājīkaraṇamanvicchet satataṃ viṣayī pumān / 
 puṣṭistuṣṭirapatyañca guṇavattatra saṃsthitam // VRs_27.1 // 
 atha vājīkaraṇasya niruktiḥ /-- 
 vājīvātibalo yena yātyapratihatī'ṅganāḥ / 
 tat vājīkaraṇaṃ viddhi dehasyaujaskaraṃ param // VRs_27.2 // 
 
 atha śukrakṣayasya nidānam /-- 
 śukrantu cintāvyāyāma-vyādhibhirdehakarṣaṇāt / 
 kṣayaṃ gacchatyanaśanāt strīṇāñcātiniṣevaṇāt // VRs_27.3 // 
 atha vājīkaraṇayogopadeśe pratijñā /-- 
 tasmāt prayogān vakṣyāmi durbalānāṃ balapradān / 
 sukhopayogāt bālānāṃ bhūyaśca balavarddhanāt // VRs_27.4 // 
 atha vājīkaraṇaprayoge pūrvakṛtyam /-- 
 śuddhakāyo yathāpakti vṛṣyayogān prayojayet // VRs_27.5 // 
 atha madhukaprayogaḥ /-- 
 karṣaṃ madhukacūrṇasya ghṛtakṣīdrasamanvitam / 
 payo'nupānaṃ yā lihyānnityavegaḥ sadā bhavet // VRs_27.6 // 
 
 atha śṛṅgīprayogaḥ /-- 
 kulīraśṛṅgyā yaḥ kalkamāloḍya payasā pibet / 
 sitāghṛtapayo'nnāśī sa nārīṣu vṛṣāyate // VRs_27.7 // 
 atha svayaṅguptādicūrṇam /-- 
 svayaṅguptekṣurakayorvījacūrṇaṃ saśarkaram / 
 dhāroṣṇena naraḥ pītvā payasā rāsabhāyate // VRs_27.8 // 
 atha tilaprayogaḥ /-- 
 bastāṇḍasiddhe payasi bhāvitānasakṛttilān / 
 yaḥ khādet sasitān gacchet sa strīśatamapūrvavat // VRs_27.9 // 
 atha sindūrarasaḥ /-- 
 gandhakena samaṃ sūtaṃ śvetāṅkollajaṭārasaiḥ / 
 tridinaṃ marditaṃ tena rasena guṭikīkṛtam // VRs_27.10 // 
 raktacitrakavārāhī-patraniryyāsapeṣite / 
 sadyohatājamāṃsasya piṇḍe nyastaṃ vipācitam // VRs_27.11 // 
 taptataile majjayīta yāvat sindūrasannibham / 
 bhakṣayet madhusarpirbhyāṃ gokṣīrañca pibedanu // VRs_27.12 // 
 
 striyaḥ seveta tattyāge yataḥ sphuṭati locanam / 
 na krāmati rasañcāsmin krānte sa khalu manmathaḥ // VRs_27.13 // 
 atha kāmakalākhyarasaḥ /-- 
 muṣalīkadalīkanda-vājigandhākaśerukaiḥ / 
 marditaṃ hemasūtābhraṃ mūṣāsthaṃ puṭapācitam // VRs_27.14 // 
 śālmalīcūrṇasaṃyuktaṃ vāsarāṇyekaviṃśatiḥ / 
 bhakṣayitvā caturmāṣaṃ gavyaṃ kṣīraṃ pibedanu // VRs_27.15 // 
 sarvāṅgodvarttanaṃ kuryyāt sayavaiḥ śālmalīrasaiḥ / 
 anvahaṃ madhurāhāraḥ sahasraṃ ramate striyaḥ // VRs_27.16 // 
 atha kāmadevaḥ /-- 
 hemapādayutaḥ sūto marditaḥ śālmalīrasaiḥ / 
 kadalīkandaniryyāse kṣīrekṣurasagoghṛte // VRs_27.17 // 
 
 mākṣike cāsakṛt svinnaḥ śālmalīkṣīragokṣuraiḥ / 
 śarkarāmalakadrākṣā-muṣalīmāṣamākṣikaiḥ // VRs_27.18 // 
 yukto rambhāphaladrutyā kāmadeva iti smṛtaḥ / 
 sevanādūrddhvaliṅgaḥ syāddrāvayedvanitāśatam // VRs_27.19 // 
 atha madanasundaraḥ /-- 
 gandhakena rasaḥ piṣṭaḥ kahlārarasamarditaḥ / 
 vipakvo bālukāyantre vṛṣyo madanasundaraḥ // VRs_27.20 // 
 
 atha pūrṇacandraḥ /-- 
 kāmadeva iha soccaṭāraso raktapuṣpamunisārabhāvitaḥ / 
 pūrṇacandra iti viśruto rasaḥ prāṇināṃ caramadhātupūrakaḥ // VRs_27.21 // 
 rahasyaṃ kusumāstrasya śṛṅgārasyādhidaivatam / 
 kārmaṇaṃ sudṛśāmūce rasatrayamidaṃ haraḥ // VRs_27.22 // 
 atha madanamunmadramaḥ /-- 
 māsārddhamātraṃ harajaṃ vimardya rasena mocasya rasena tena / 
 triḥsaptasaṅkhyāni dināni gandhaṃ tatsammitaṃ goghṛtamadhyapakvam // VRs_27.23 // 
 vibhāvya tenaiva viśoṣya yuñjyāt kācasthayornāgalatādalena / 
 tayorvimardyātha niṣevya dugdhaṃ pivenniśāyāṃ kadalīphalaṃ tat // VRs_27.24 // 
 
 madanaṃ madayanmadamujjvalayan pramadānivahānativihvalayan / 
 surataiḥ sukhadairgatavicyavanairbhavasārajuṣāmayameva suhṛt // VRs_27.25 // 
 atha kusumāyudhaḥ /-- 
 sūtasya dvipalaṃ catuṣpalamito gandho mṛtaṃ kāñcanaṃ 
 pādanyūnapalaṃ suvarṇavimalā-tāpyaṃ rasenonmitam / 
 lohaṃ kāntamalastathā'sitaghanaṃ karṣānmitāvekaśo 
 hantavyaṃ daradena lohamakhilaṃ cūrṇaṃ tato marditam // VRs_27.26 // 
 
 mūṣāyāṃ vigatāvṛtau sikatayā yantre kṛte sthāpayet 
 brāhmīvāri dinaṃ nidhehi tadanu pratyekamekāttryaham / 
 vāsākuñjaraśuṇṭhikātrikaṭukaṃ meṣī ca nirguṇḍikā 
 tālī kuñjaraśuṇḍikā hutavahastoyāni dattvā pacet // VRs_27.27 // 
 tatastaṃ nikhilāmbhobhirvimardya puṭayellaghu / 
 niryyāsaiḥ śālmalairgrāhyo vallatrayamito rasaḥ // 
 balīpalitanāśāya trimāsaṃ madhurāśanaḥ // VRs_27.28 // 
 surateṣu sulocanāśatairgatavīryyacyavanairmano yadi / 
 tadamuṃ rasamāśrayā''śrayaṃ kusumāstrasya cirāya dhanvinaḥ // VRs_27.29 // 
 yadi santi sahasraśaḥ striyaścaturāśleṣamanoharāḥ prasannāḥ / 
 sukaveriva gumphanā girāṃ suraso'nena yuvā rasena bhūyāt // VRs_27.30 // 
 
 atha sūtendraḥ /-- 
 muktāphalaṃ prabālañca suvarṇaṃ raupyameva ca / 
 rasaṃ gandhañca tat sarvaṃ tolaikaikaṃ prakalpayet // VRs_27.31 // 
 raktotpalaiḥ patrarasairmardayettattalīkṛte / 
 mardayettat punardattvā gandhaṃ māṣacatuṣṭayam // VRs_27.32 // 
 tanmadhye gandhakaṃ dattvā mardayettadanantaram / 
 bhīkṣyā kācaghaṭīmadhye sannirudhya prayatnataḥ // VRs_27.33 // 
 bālukāyantramadhyasthāṃ kṛtvā kācaghaṭīṃ tataḥ / 
 pākastatra tathā kāryyo bhavedyāmatrayaṃ yathā // VRs_27.34 // 
 kācapātraṃ samākarṣet siddhaṃ sūtaṃ tataḥ param / 
 bhakṣayedraktikāḥ pañca rogairākrāntapudgalaḥ // VRs_27.35 // 
 bhojanaṃ pūrvarogoktaṃ yatnataḥ kārayedbhiṣak / 
 durbalaṃ vapuratyarthaṃ balayuktaṃ karotyasau // VRs_27.36 // 
 
 śukravṛddhiṃ karotyeṣa dhvajabhaṅgañca nāśayet / 
 māsenaikena sūtendro roganāśāya kalpate // VRs_27.37 // 
 śālayo mudgayuktāśca godhūmā bhojane hitāḥ / 
 ghṛtaṃ gavyaṃ tathā kṣīraṃ snigdhaṃ pathyaṃ prayojayet // 
 pārāvatasya māṃsañca tittirerlāvakasya ca // VRs_27.38 // 
 atha kārśyaharayogaḥ /-- 
 śuddhaṃ sūtaṃ vājigandhāñca yaṣṭīṃ paktvā dugdhaṃ tacca kārśye dadīta // VRs_27.39 // 
 atha kārśyaharayogatrayam /-- 
 evañcāpyaṃ vāpayitvā ca dadyāt yadvā yaṣṭiṃ māgadhīṃ vājigandhām / 
 madhvājyābhyāṃ śālmalīsattvayuktāṃ śambūkairvā bharjitairvāpyamiśraiḥ // VRs_27.40 // 
 
 atha madanakāmadevaḥ /-- 
 golaṃ gandhakasūtayostrikaṭukakvāthena baddhvā'tha bhū- 
 kuṣmāṇḍāntaravasthitaṃ vipihitaṃ tenaiva liptvopari / 
 māṣairdvyaṅgulamājyapakvamatha tat kuṣmāṇḍamadhyāddharet 
 taccūrṇe lavasammite surakṛtā-cūrṇasya muṣṭidvayam // VRs_27.41 // 
 jayā śatāvarī kṛṣṇā kapikacchaphalaṃ tilāḥ / 
 pratyekaṃ palasammānā yavāḥ pañcapalānmitāḥ // VRs_27.42 // 
 tāvanmocaphalaṃ dve ca yaṣṭī muṣṭidvayaṃ śubhā / 
 nikṣipya sapta saptātra bhāvanāḥ kramaśaścaret // VRs_27.43 // 
 mahābalābalānāga-balābhirdrākṣayā'pi ca / 
 kṛṣṇādhātrīkṣubhiścāpi dantapātre niveśya ca // VRs_27.44 // 
 matsyaṇḍikāyutaṃ valla-dvayamānaṃ bhajenniśi / 
 anupānamiha proktaṃ dhāroṣṇaṃ surabheḥ payaḥ // VRs_27.45 // 
 doṣamārttavajaṃ hatvā kuryyādvīryyapravarddhanam / 
 dhvajotsāhaṃ tathā strīṣu vājīkaraṇamuttamam // VRs_27.46 // 
 
 alaṃ malayavāyunā kumudabāndhavenāpyalaṃ 
 madhuvratasukhāyinaḥ kalitapañcamāḥ ke pikāḥ ? / 
 ato bhaja viśaṅkitaṃ ratisarojinībhāskaraṃ 
 manojaparidaivataṃ madanakāmadevaṃ rasam // VRs_27.47 // 
 atha kāmadhenaḥ /-- 
 hemābhrasattvakāntārkāḥ pratyekaṃ palamātrakāḥ / 
 ekatra drāvitāḥ sarve karṣabhūnāgasattvakāḥ // VRs_27.48 // 
 palaviṃśatisūtena taiśca piṣṭiṃ prakalpayet / 
 śatadhā pātayet sūtaṃ piṣṭīṃ kṛtvā punaśca taiḥ // VRs_27.49 // 
 śiṣṭaṃ dvipalikaṃ sūtaṃ sannyāsādbhasmatā nayait / 
 bhammībhūte rase tasmin śiṣṭe caikapale tataḥ // VRs_27.50 // 
 vajraṃ niṣkamitañcābhra-sattvaṃ ṣaṭpalikaṃ kṣipet / 
 dvipalaṃ gandhakaṃ śuddhaṃ dvidinaṃ mardayettataḥ // VRs_27.51 // 
 tat sarvaṃ lohaje pātre kṣiptvā ca mṛduvahninā / 
 śālmalīmūlajaṃ kvāthaṃ catvāriṃśatpalonmitam // VRs_27.52 // 
 jārayadrasarājasya dattvā dattvā'lpamalpakam / 
 svāṅgaśītaṃ rasaṃ hṛtvā sugā.ḍhaṃ parimardayet // VRs_27.53 // 
 
 nālīpātena tat kvāthaṃ rajodagdhaṃ pradāpayet / 
 tataḥ karaṇḍake kṣiptvā yatnena sthāpayet khalu // VRs_27.54 // 
 so'yaṃ guñjāmitaghṛtayutaḥ sevito hanti rogāṃ- 
 stattaddoṣaprabhavakuṭilān duḥkhasādhyān samastān / 
 dadyāddīptiṃ jaṭharaśikhinaḥ strīśataṃ sevayettu 
 sthairyyaṃ kuryyādapi ca vapuṣo nāmataḥ kāmadhenuḥ // VRs_27.55 // 
 atha mahābhrasattvam /-- 
 kṛṣṇābhrakasya dhānyābhraṃ kṛtvā bhṛṅgāmbuni kṣipet / 
 tasmiṃśca tutthakaṃ deyaṃ sūkṣmaṃ tāpyabhavaṃ rajaḥ // VRs_27.56 // 
 ṭaṅkaṇañcāgninā bhṛṣṭaṃ tāvadeva vinikṣipet / 
 chāgāsthisambhavaṃ cūrṇaṃ caturthāśena nikṣipet // VRs_27.57 // 
 rasabhasmāṣṭamāṃśañca gu.ḍaguñjāpurastathā / 
 pañcājena viniṣpiṣya golīkṛtya viśoṣya ca // VRs_27.58 // 
 tato nūtanabhāṇḍasya jalaghṛṣṭena pāṇḍunā / 
 
 vilipya vaṭikāḥ sarvā haret sarvaṃ puroktavat // 
 mahābhrasattvametat syādekamapyakhilārttinut // VRs_27.59 // 
 atha umāpatiḥ /-- 
 triphalākvathitaiḥ sārddhaṃ puṭitañca śatāvadhi / 
 itthaṃ mahābhrasattvaṃ tanmṛtaṃ śāṇacatuṣṭayam // VRs_27.60 // 
 ekaśāṇamitaṃ samyagrasarājasya bhasma ca / 
 ekaśāṇamitaṃ gandhaṃ triphalā ca triśāṇikā // VRs_27.61 // 
 kāntapātre kṣipedetat sarvaṃ ghṛtasitāyutam / 
 mardayedatiyatnena yāvat syāt praharāṣṭakam // 
 tat kalkaṃ nikṣipet kānta-lohajātakaraṇḍake // VRs_27.62 // 
 saṃsiddho'yamumāpatirvararaso guñjāmitaḥ sevito 
 māsenaiva mahāmayān praśamayet pathyādiyuktiṃ vinā / 
 nityaṃ kṣīraghṛtāśanena ca punaḥ saṃsevito nāśaye- 
 dabdenaiva jarāṃ balīpalitakairdadyācchatābdaṃ vayaḥ // VRs_27.63 // 
 umāpatī rasaḥ so'yamumāpatirivāparaḥ // VRs_27.64 // 
 
 atha mahākanakasundaraḥ /-- 
 kāntakāñcanagandhāśma-jāritaṃ māritaṃ rasam / 
 caturniṣkamitañcātha svarṇaṃ niṣkamitaṃ matam // VRs_27.65 // 
 nikṣipya kāntapātre tu pañcāśanniṣkasammitam / 
 jārayedgandhakaṃ śuddha-gandhena ba.ḍavāgninā // VRs_27.66 // 
 niṣkatulyamidaṃ cūrṇaṃ ślakṣṇīkṛtya prayatnataḥ / 
 nikṣipet madhusampūrṇe ghṛtasusnigdhabhāṇḍake // VRs_27.67 // 
 amunaiva prakāreṇa pathyānāṃ ṣaṣṭisaṃyutam / 
 triśataṃ sādhayet yatnāt śāstradṛṣṭavidhānataḥ // VRs_27.68 // 
 tridhā vibhajya tatraikāṃ samādāya harītakīm / 
 ekapādaṃ dinābhyāñca dvitīyaṃ divasaistribhiḥ // VRs_27.69 // 
 tṛtīyañca tataḥ pādaṃ caturbhirdivasairbhajet / 
 ekaikāñca tataḥ pathyāṃ bhajedāvatsaraṃ naraḥ // VRs_27.70 // 
 
 jīvedvarṣaśataṃ sāgraṃ balīpalitavarjitaḥ / 
 sarvavyādhivinirmukto nityaṃ strīśatasevitaḥ // VRs_27.71 // 
 balavān vīryyavāṃścaiva pūrṇasarvendriyodayaḥ / 
 jāyate nātra sandeha ājñeyaṃ pārameśvarī // VRs_27.72 // 
 hanyādakṣigadāṃśca kuṣṭhamakhilaṃ māsāntamāsevitaḥ 
 pāṇḍuñca grahaṇīṃ pramehagudajān gulmāṃśca śūlāmayān / 
 sthūlatvañca tathā mahā'gnisadanaṃ rogāṃstathaivāparān 
 kuryyāddīpanapācanaṃ khalu nṛṇāṃ bhāvyāmayārodhanam // VRs_27.73 // 
 ayaṃ rasāyano divyo mahākanakasundaraḥ // VRs_27.74 // 
 atha amṛtārṇavaḥ /-- 
 kṛtvā kaṇṭakavedhyāni palasvarṇadalānyatha / 
 aṣṭāṃśarasaliptāni nikṣipedupale tryaham // VRs_27.75 // 
 hiṅguhiṅgulagandhāśma-tāpyanīlāñjanaiḥ samaiḥ / 
 kṛtaṃ cūrṇamadhaścorddhvaṃ patrāṇāṃ vinidhāya ca // VRs_27.76 // 
 śatavāraṃ puṭet samyak nirutthaṃ bhasma jāyate / 
 tadbhasmadviguṇaṃ sūtaṃ tasmāddviguṇahiṅgulaḥ // VRs_27.77 // 
 tasmācca dviguṇaṃ tāpyaṃ marvamekatra mardayet / 
 rasena mātuluṅgasya nirantaradinadvayam // VRs_27.78 // 
 tuṣaiḥ puṭatrayaṃ dadyāt gokarīṣaiḥ puṭatrayam / 
 puṭāni daśa viṃśatyā chagaṇānāṃ prakalpayet // VRs_27.79 // 
 
 triṃśadbhiśchagaṇairdadyāt puṭānāmatha viṃśatim / 
 tasmin vaikrāntajaṃ bhasma kṣipettatpādamātrayā // VRs_27.80 // 
 sarvamekatra sañcūrṇya bhṛṅgarājanijadravaiḥ / 
 bhāvayet saptavārāṇi midhyatyevamayaṃ rasaḥ // 
 śrīmatā nandinā prokto raso'yamamṛtārṇavaḥ // VRs_27.81 // 
 guñjāvījamitaḥ mitāghṛtakaṇā-saṃyojitaḥ sevitaḥ 
 kuryyāt vṛṣyamanekaśo varabadhūsantoṣasampoṣaṇaḥ / 
 yakṣmavyādhividhūnano garagaraḥ paryyāptadīptānalo 
 mūlavyādhinivāraṇaḥ kimaparaṃ marvāmayadhvaṃsanaḥ // VRs_27.82 // 
 rambhāpakvaphalaṃ ghṛtaṃ dadhi payaḥ kṣaireyakaṃ maṇḍakā 
 bālaṃ tālaphalaṃ sitā ca palalaṃ santānikā modakāḥ / 
 kharjūraṃ varapānakañca vaṭakāḥ puṇḍrekṣavaḥ sārasaṃ 
 gurvannaṃ panasaṃ tathā śikhariṇī pathyaṃ rase'sminmatam // VRs_27.83 // 
 atha madanasañjīvanaḥ /-- 
 tripalaṃ pāradaṃ śuddhaṃ gandhakañca catuṣpalam / 
 mṛtamabhrakasattvañca svarṇaṃ kāntañca kārṣikam // VRs_27.84 // 
 
 dvipalaṃ hema vimalaṃ bhūnāgāyāḥ palatrayam / 
 ebhiḥ sarvaiśca sampeṣya prakuryyānnaṣṭapiṣṭikām // VRs_27.85 // 
 bālukāyantravinyasta-lohapātre kṣipettataḥ / 
 adhastājjvālayedagniṃ kārayettadanantaram // VRs_27.86 // 
 maṇḍūkabrāhmikāyāśca muṣalyāścitrakasya ca / 
 hastiśuṇḍyāstathā kṛṣṇa-nirguṇḍyā gokṣurasya ca // VRs_27.87 // 
 rasaṃ ku.ḍavamānena kṣipet khalle muhurmuhuḥ / 
 tata ākṛṣya sampiṣya madhunā saha yatnataḥ // VRs_27.88 // 
 mallamūṣodare kṣiptvā vinirudhya viśoṣya ca / 
 daśabhiśchagaṇairdeyaṃ puṭaṃ sampūjya bhairavam // 
 karaṇḍe kṣepayet piṣṭvā samabhyarcitakanyakaḥ // VRs_27.89 // 
 rasaḥ khyāto nāmnā bhuvi madanasañjīvana iti 
 dvivallābhyāṃ tulyo ghṛtamadhusitādugdhasahitaḥ / 
 nipītaḥ saptāhaṃ pracuramadhurāhārasahito 
 naraṃ kuryyānnārīśatasuratasuprītahṛdayam // VRs_27.90 // 
 
 hanyādunmādamugraṃ kṣayagadamaruciṃ kāmalāmamlapittaṃ 
 sarvān pittottharogān rudhirabhavagadān raktapittajvarāṃśca / 
 raktārśaḥ pittagulma satatamatimahā''nāhamantarvidāhaṃ 
 pāṇḍuṃ mehāṃśca mohaṃ pradaragadamapi strījanasyogramāśu // VRs_27.91 // 
 atha madanamodakaḥ /-- 
 trailokyavijayāpatraṃ ghṛtenā''bharjitaṃ kiyat / 
 trikaṭutriphalāmustā-kuṣṭhasaindhavadhānyakam // VRs_27.92 // 
 śaṭītālīśapatrañca kaṭphalaṃ nāgakeśaram / 
 ajamodā yamānī ca yaṣṭīmadhukameva ca // VRs_27.93 // 
 methī jīrakayugmañca savījaṃ bharjitaṃ tathā / 
 yāvantyetāni cūrṇāni tāvadeva tadauṣadham // VRs_27.94 // 
 tāvatyeva sitā grāhyā yāvatyā''yāti bandhanam / 
 ghṛtena madhunā yuktaṃ modakaṃ parikalpayet // VRs_27.95 // 
 trisugandhisamāyuktaṃ karpūreṇāpi vāsayet / 
 sthāpayet ghṛtabhāṇḍe ca śrīmanmadanamodakam // VRs_27.96 // 
 
 bhakṣayet prātarutthāya vātaśleṣmanivāraṇam / 
 kāsaghnaṃ sarvaśūlaghnaṃ balīpalitanāśanam // VRs_27.97 // 
 āmavātavikāraghnaṃ saṅgrahagrahaṇīharam / 
 sadā niṣevayeddhīmān rucyamagnivivarddhanam // VRs_27.98 // 
 brahmaṇaḥ pramukhācchratvā vāsudeve jagatpatau / 
 etat kāmavivṛddhyarthaṃ nāradena prakīrttitam // 
 tena lakṣaṃ varastrīṇāṃ reme sa yadunandanaḥ // VRs_27.99 // 
 atha madanāśane karpūrādipralepaḥ /-- 
 śaśisūtakaṭaṅkaṇamāgadhikaṃ ghṛtaśūraṇamākṣikahemarasam / 
 munipatraramaplatalepavaraṃ yuvatīmadapātanavaśyakaram // VRs_27.100 // 
 atha drāvaṇe sūtaprayogaḥ /-- 
 yoṣāgarbharajaḥ sūtaṃ madhunā saha lepayet / 
 avaśyaṃ drāvayennārīṃ śuṣkakāṣṭhopamāmapi // VRs_27.101 // 
 
 atha puṣpadhanvā rasaḥ /-- 
 rambhākande hematārārkapiṣṭī pakvā yantre bhūdhare tāṃ paceta / 
 gandhaṃ dattvā ṣa.ḍguṇārddhaṃ krameṇa paścāt kāntaṃ tena tulyaṃ krameṇa // VRs_27.102 // 
 dattvā khalle śālmalīyaṣṭitoyaiḥ pakṣaikaṃ tanmardayennāgavallyāḥ / 
 nīrairyāmaṃ puṣpadhanvā rasaḥ syāt vallaṃ dadyādasya pūrvoktayuktyā // VRs_27.103 // 
 puṣṭiṃ vīryyaṃ dīpanaṃ so'tra dadyāt hanyādrogān rogayogyānupānaiḥ // VRs_27.104 // 
 atha drāvaṇe sindūraprayogaḥ /-- 
 sindūramadhuno lepaṃ liṅgasya kurute yadi / 
 atyarthaṃ ramate nārīṃ drāvayedvaśamānayet // VRs_27.105 // 
 atha rasendracū.ḍāmaṇiḥ /-- 
 sūtahemabhujagābhravaṅgakāḥ kāntatāpyavimalāḥ samākṣikāḥ / 
 bhāgavṛddhimilitā vimarditā dhūrttapatravijayāsalilena // VRs_27.106 // 
 
 saptasapta capalāmṛtavallī sārivāsuraratāñjalatoyaiḥ / 
 vārivāhamṛtayaṣṭikāvarī-vānarībhujagadṛṣṭyudakena // VRs_27.107 // 
 arddhabhāgamahiphenakaṃ nyaset mardayet surasapuṣparasena / 
 candanārkakarahāṭapippalī-śrāvaṇīkṛtarasaiḥ pṛthageva // VRs_27.108 // 
 kuṅkumena ca tato vibhāvayennābhijadravayutaṃ vibhāvayet / 
 siddhimeti rasarā.ḍayaṃ śubhaḥ kāminīmadavidhūnanadakṣaḥ // VRs_27.109 // 
 śarkarāmadhuyuto dvimāṣakaḥ stambhakṛnnidhuvane vanitānām // VRs_27.110 // 
 saṃsevya sūtaṃ na ca rātribhojyaṃ kurvīta peyaṃ paya eva caikam / 
 tṛtīyayāme rasasevanantu kṛtvā niśāyāḥ prahare vyatīte // VRs_27.111 // 
 seveta kāntāṃ kamanīyagātrāṃ ghanastanīmujjvalacāruvastrām / 
 ratyutsukāṃ kātaralolanetrāṃ vilolahārāvalimādadhānām // VRs_27.112 // 
 kiṃ kāme tanukāmināṃ malayajenāvaśyajenā''śu kim ? 
 kiṃ candreṇa paropatāpajaninā ? puṃskokilenāpi kim ? // VRs_27.113 // 
 
 sahasraśaḥ santi yadā taruṇyo madālasāḥ pīnapayodharā dṛ.ḍhāḥ / 
 tadā rasendraḥ pariṣevaṇīyo vikārakārī bhavatīha nānyathā // VRs_27.114 // 
 atha kāmeśvaro modakaḥ /-- 
 samyaṅmāritamabhrakaṃ kaṭuphalaṃ kuṣṭhāśvagandhā vacā 
 methī mocaraso vidārimuṣalīgokṣurakekṣurakam / 
 rambhākandaśatāvarī hyajamudā māṣāstilā dhānyakaṃ 
 yaṣṭīnāgabalākacūramadanaṃ jātīphalaṃ saindhavam // VRs_27.115 // 
 bhārgī karkaṭaśṛṅgikā trikaṭukaṃ dve jīrake citrakaṃ 
 cāturjātapunarnavāgajakaṇā-drākṣāśaṭhīkaṭphalam / 
 śālmalyaṅghriphalatrikaṃ kapibhavaṃ vījaṃ samaṃ cūrṇayet 
 cūrṇārddhā vijayā sitā dviguṇitā madhvājyamiśrantu tat // VRs_27.116 // 
 
 karṣārddhāṃ gulikāṃ vilehyamathavā kṛtvā ca tat sevayet 
 peyā kṣīrasitā'nuvīryya karaṇe stambhe'pyayaṃ kāminām / 
 rāmāvaśyakaraḥ sukhātisukhadaḥ prau.ḍhāṅganādrāvakaḥ 
 kṣīṇe puṣṭikaraḥ kṣayakṣayakaro nānā''mayadhvaṃsakaḥ // VRs_27.117 // 
 nityānandakaro viśeṣakavitāvācāvilāsodbhavaṃ 
 dhatte sarvaguṇaṃ mahāsthiravayo dhyānāvadhāne'pyalam / 
 abhyāsena nihanti mṛtyupalitaṃ kāmeśvaro vatsarāt 
 sarveṣāṃ hitakārako nigaditaḥ śrīnityanāthena saḥ // VRs_27.118 // 
 atha stambhane kṛkavākuprayogaḥ /-- 
 kṛkavākūgrapicchantu mudrikākārakaṃ kṛtam / 
 ūrṇanābheḥ sujālena veṣṭayitvā'tha dhārayet // 
 vāmahastakaniṣṭhāyāṃ naro vīryyaṃ na muñcati // VRs_27.119 // 
 
 atha stambhane karpūrādipralepaḥ /-- 
 karpūraṃ ṭaṅkaṇaṃ sūtaṃ munipuṣparasaṃ madhu / 
 mardayitvā lipettena lepo yāvattu tiṣṭhati // VRs_27.120 // 
 atha stambhane puṇḍarīkaprayogaḥ /-- 
 liṅgantu puṇḍarīkasya cūrṇīkṛtya prayojayet / 
 madhunā tilakaṃ kṛtvā retastambhakaro hyalam // VRs_27.121 // 
 atha pūrṇacandaḥ /-- 
 sūtaṃ gandhañcāśvagandhāgu.ḍūcī-yaṣṭītoyairvāsaraikaṃ vighṛṣya / 
 kṣudraṃ śaṅkhaṃ mauktikaṃ lauhakiṭṭaṃ bhasmībhūtaṃ sūtatulyañca dadyāt // VRs_27.122 // 
 bhūkuṣmāṇḍairvāsaraikaṃ vighṛṣya golaṃ kṛtvā bhūdhare taṃ puṭeta / 
 cūrṇaṃ kṛtvā nāgavallīrasena dadyādekaṃ mardayitvā ca niṣkam // VRs_27.123 // 
 madhvājyābhyāṃ pūrṇacandraṃ rasendraṃ puṣṭiṃ vīryyaṃ dīpanañcaiva kuryyāt / 
 yojyaścāyaṃ pittaroge grahaṇyāmarśoroge sevayet bolayuktam // VRs_27.124 // 
 strīṇāṃ tāpe śālmalīnīrayuktaṃ mātrāmānaṃ kāladeśaṃ vibhajya // VRs_27.125 // 
 
 atha kāmadīpanaḥ /-- 
 śuddhaṃ gandhaṃ vājigandhāñca yaṣṭiṃ mākandamikṣurakamātmaguptām / 
 madhvājyābhyāṃ śālmalīsattvayuktāṃ śambūkairvā bhujyate vā''jyamiśraiḥ // VRs_27.126 // 
 atha madanajīvanaḥ /-- 
 karpūrarasasaṃyuktaṃ saubhāgyarasasaṃyutam / 
 lepāya kriyate nityaṃ nāmnā madanajīvanaḥ // VRs_27.127 // 
 atha mahākalkaḥ /-- 
 dhānyābhrakaṃ vinikṣipya muṣalīrasamarditam / 
 sthālyāṃ kṣiptvā nirudhyātha pidhānyā madhyarandhrayā // VRs_27.128 // 
 sthālyadho jvālayedvahniṃ yāmaparyyantamuddhatam / 
 tataḥ kṣipet pidhānyāṃ hi vyomnastvaṣṭaguṇaṃ payaḥ // VRs_27.129 // 
 jīrṇe payasi piṣṭvā tattālamūlīrasaiḥ punaḥ / 
 itthaṃ hi sādhayet vyoma trivāramatiyatnataḥ // VRs_27.130 // 
 ajādugdhaiḥ puṭet paścādvārāṇi khalu viṃśatiḥ / 
 kampillakarasenāpi viṣṇukrāntārasena ca // VRs_27.131 // 
 
 kadalīkandatoyena tālamūlīrasena ca / 
 śatavāraṃ puṭedevaṃ bhavet vyoma rasāyanam // VRs_27.132 // 
 tat vyomabhasitaṃ tāpya-bhasma tāmrasya bhasma ca / 
 śulvabhasma ca tat sarvaṃ samāṃśaṃ parikalpayet // VRs_27.133 // 
 bhāvayet saptadhā nimba-rasairlodhrarasena ca / 
 ketakyā mārkavasyāpi kadalyāstriphalasya ca // VRs_27.134 // 
 korakasyāpi sāreṇa tāvadvārāṇi yatnataḥ / 
 iti niṣpannakalke'smiṃstatsamāṃ triphalāṃ kṣipet // VRs_27.135 // 
 bhasmasūtaṃ sitā vyoṣaṃ citrakañca pṛthak pṛthak / 
 madhunā guṭikāḥ kāryyāḥ śāṇena pramitāḥ khalu // VRs_27.136 // 
 mahākalka iti khyāto dasrābhyāṃ parikīrttitaḥ / 
 ekāṃ golīṃ samārabhya tathaikaikāṃ vivarddhayet // VRs_27.137 // 
 caturgolakaparyyantaṃ maṇḍale maṇḍale khalu / 
 sevitā dvādaśābdantu jarāmṛtyuvivarjitaḥ // VRs_27.138 // 
 sarvavyādhivinirmukto dṛ.ḍhadīpanapācanaḥ / 
 bhīmatulyabalaḥ śrīmān puttrasantatisaṃyutaḥ // VRs_27.139 // 
 sarvārogyamayo bhīma-samānabhujavikramaḥ / 
 sarvā''yāsasahiṣṇuśca śītātapasahastathā // VRs_27.140 // 
 amandasammadopetaḥ prau.ḍhastrīratirañjanaḥ / 
 dṛ.ḍhasarvendriyo bhūtvā jīvedvarṣaśatatrayam // VRs_27.141 // 
 śvāsaṃ kāsaṃ kṣayaṃ pāṇḍuṃ tathaivāṣṭau mahāgadān / 
 maṇḍalārddhena śamayet jvarādīnāntu kā kathā ? // VRs_27.142 // 
 
 sarvagorasasaṃyuktaṃ pathyaṃ kāryyaṃ rasāyane / 
 rogocitamathānyacca dadīta khalu rogiṇe // VRs_27.143 // 
 saṃsārasukhamicchadbhiḥ sukhaṃ jīvitumicchubhiḥ / 
 nityaṃ raso niṣevyo'yaṃ divyāmṛtasamo mataḥ // VRs_27.144 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye
vājīkaraṇanirūpaṇaṃ nāma saptaviṃśo'dhyāyaḥ // 27 // 
 
 
 
    Adhyāya 28
 
atha lohakalpaḥ ।--
 
 atha rasasya prādhānyakīrttanam /-- 
 alpamātropayogitvādaruceraprasaṅgataḥ / 
 kṣipramārogyadāyitvādauṣadhebhyo'dhiko rasaḥ // VRs_28.1 // 
 
 atha rasabhedāḥ /-- 
 lohaṃ mṛtaṃ kandaviṣaṃ sūtañceti nigadyate // VRs_28.2 // 
 atha pānīyakaṣāyavidhiḥ /-- 
 kāryyaḥ pānakaṣāyo'smin ṣo.ḍaśāṃśāvaśeṣitaḥ // VRs_28.3 // 
 
 atha svarṇaśodhanam /-- 
 atha pañcamṛdā liptaṃ hemnaḥ patraṃ puṭānale / 
 vipacet-- " 
 atha raupyaśodhanam /-- 
 " --nāgamāvāpya rūpyañcorddhvāgninā dhamet // VRs_28.4 // 
 atha tāmraśodhanam /-- 
 snuhyarkakṣīralavaṇa-kṣārāmlakṛtalepanam / 
 taptatāmrasya nirguṇḍyā rase siñcet punaḥ punaḥ // VRs_28.5 // 
 
 atha vaṅganāgayoḥ śodhanam /-- 
 vaṅganāgaṃ rase tasmiṃstanmūlenāvacūrṇakam // VRs_28.6 // 
 atha kāntalauhasya lakṣaṇam /-- 
 yatpātrādhyuṣite toye tailavindurna sarpati / 
 tāreṇā''varttate yattat kāntalohantu tat smṛtam // VRs_28.7 // 
 atha kāntalauhasya śodhanam /-- 
 ayasāmuttamaṃ siñcettaptaṃ taptaṃ varārase // VRs_28.8 // 
 
 atha dhātūnāṃ sāmānyamāraṇam /-- 
 evaṃ śuddhāni lohāni piṣṭānyamlena kenacit / 
 mṛtasūtasya pādena praliptāni puṭānale // 
 pacettulyasya vā tāpya-gandhāśmaharatejasaḥ // VRs_28.9 // 
 atha svarṇamāraṇam /-- 
 athavā mṛtanāgena snuhīkṣīreṇa kāñcanam // VRs_28.10 // 
 atha raupyamāraṇam /-- 
 rūpyaṃ snukkṣīratāmrābhyāṃ-- " 
 atha tāmramāraṇam /-- 
 " --tāmraṃ mūtrāmlagandhakaiḥ // VRs_28.11 // 
 atha vaṅgamāraṇam /-- 
 haritālapalāśābhyāṃ vaṅgaṃ-- " 
 
 atha sīsakamāraṇam /-- 
 " --nāgaṃ manohvayā // VRs_28.12 // 
 atha vaṅgasya māraṇāntaram /-- 
 pāribhadrasya ca rasenāthavā bharjayettrapu // VRs_28.13 // 
 atha sīsakasya māraṇāntaram /-- 
 ciñcākṣabhikṣuvīradra-bodhivṛkṣairahiṃ punaḥ / 
 ahimārāhidamanī-vāsāvajralatārjunaiḥ // VRs_28.14 // 
 
 atha lauhamāraṇam /-- 
 strīstanye hiṅgulenāyaḥ pacelliptvā puṭe'nale // VRs_28.15 // 
 atha asamyaṅmāritalohasya lakṣaṇam /-- 
 sarvameva mṛtaṃ lohaṃ sotthānaṃ yadi sevanāt / 
 śūkavarṇābhakaṇṭhatvak-sphoṭārucivibandhakṛt // VRs_28.16 // 
 atha nirutthalohasya lakṣaṇam /-- 
 pakvaṃ yāvannirutthānaṃ sevyaṃ vāritaraṃ hi tat // VRs_28.17 // 
 atha nirutthalauhasya parīkṣā /-- 
 kānte punaḥ kalābhāga-tāpye sakṣaudrasarpiṣi / 
 kṣiptamāvarttitaṃ tāraṃ svapramāṇaṃ bhavedyadi // 
 jānīyāttannirutthānaṃ-- "  // VRs_28.18 // 
 
 atha anirutthalauhasya punarmāraṇam /-- 
 " --sotthānañca muhurmuhuḥ / 
 triphalākvāthasampṛktaṃ vipacet puṭapāvake // VRs_28.19 // 
 atha prathama dvitīyalohakalpau /-- 
 hemno rūpyasya vā bhasma varībhṛṅgāmbubhāvitam / 
 guñjāpramāṇaṃ triphalā-sitāmadhvājyamiśritam // 
 bṛhaṇaṃ vṛṣyamāyuṣyaṃ kāmalāpāṇḍukuṣṭhajit // VRs_28.20 // 
 atha tṛtīyalohakalpaḥ /-- 
 gandhakena samāṃśena prāgvattāmrañca māritam / 
 dhānyābhrakañca tutthañca daśaniṣkaṃ pṛthak pṛthak // VRs_28.21 // 
 bhāvitaṃ mātuluṅgāmlenā''rdrakasya rasena ca / 
 tāmraṃ soṣṇodakaṃ gulma-plīhaśūlāmavātajit // VRs_28.22 // 
 
 atha tāmradrutisaṃjñakaḥ caturthalohakalpaḥ /-- 
 ārdrālakucabhṛṅgāṇāṃ rasapiṣṭena kasyacit / 
 gandhakena samāṃśena prāgvattāmrañca māritam // VRs_28.23 // 
 kañcukasthamiha triṃśatkarṣaṃ cūrṇitagandhakam / 
 dattvā'lpaśo'gninā'lpena dattvā dhūmaṃ visarjayet // VRs_28.24 // 
 prasthāmbumarditasyāsya prasādānniḥsṛtaṃ yutam / 
 tutthanīlaśilājābhyāṃ karṣāṃśābhyāṃ viśoṣayet // VRs_28.25 // 
 tāmradrutiriyaṃ sājya-mānuṣīkṣīramākṣikā / 
 kācārmapillābhiṣyanda-vraṇaśukragatipraṇut // 
 tat kiṭṭaṃ dadrukiṭima-pāmādīṃṃllepanājjayet // VRs_28.26 // 
 
 atha pañcamalohakalpaḥ /-- 
 māritaṃ trapu sīsaṃ vā hāriṇaṃ śṛṅgamākulī / 
 kārpāsavāsitaṃ takraṃ māhiṣañca pramehajit // VRs_28.27 // 
 atha ṣaṣṭhalohakalpaḥ /-- 
 navanavatistriphalāyā mṛtasya nāgasya śatatamo bhāgaḥ / 
 dārvyākulīphalatrayakanakajalaprasthapeṣitaṃ nikhilam // VRs_28.28 // 
 
 śatagulikāpramitaṃ tat pītaṃ takreṇa mehaharam / 
 pibataḥ kaṣāyamabhayā-dārvyakṣasamāṃśapāṭhāyāḥ // VRs_28.29 // 
 atha saptamalohakalpaḥ /-- 
 kṛṣṇalohena yoktavyo bālenopacito hi saḥ / 
 kumārayūnamadhye tu varamadhyāvare kramāt // 
 ekadvitriguṇāt kālādupayuktaṃ guṇāvaham // VRs_28.30 // 
 atha śūle aṣṭamalohakalpaḥ /-- 
 eraṇḍavahniśambūka-varṣābhūvyoṣasaindhavam / 
 antardhūmaṃ vidahyāyaścūrṇaṃ soṣṇāmbu śūlajit // VRs_28.31 // 
 
 atha jīrṇajvarādau navamalohakalpaḥ /-- 
 triphalāmṛtanirguṇḍī-meghanādapunarnavā / 
 kāsamardālidhustūra-vajriṇīnāṃ rasairidam // VRs_28.32 // 
 bhāvitaṃ gu.ḍamadhvājyairjalatakrānupāyinaḥ / 
 svalpakṣīrarasāśasya hanyājjīrṇajvaraṃ kṣayam // 
 kuṣṭhāsthisrāvapāṇḍvarśaḥ-paktiśūlaplihāmayān // VRs_28.33 // 
 atha kṣayādau daśamalohakalpaḥ /-- 
 vākucīnimbapañcāṅgaṃ vellacitrakavatsakam / 
 pathyānāgaraśampāka-gu.ḍūcīkaṭukīphalam // VRs_28.34 // 
 
 khadirāsanasāreṇa bhāvitaṃ lohabhasma ca / 
 karṣamātraṃ samadhvājyaṃ kṣayakuṣṭhaniṣūdanam // VRs_28.35 // 
 atha vividharoge ekādaśalohakalpaḥ /-- 
 gu.ḍasya ku.ḍave pakvaṃ lohabhasma palonmitam / 
 kolapramāṇaṃ rogeṣu taistairyogaiḥ prayojayet // VRs_28.36 // 
 atha yakṣmādau dvādaśalohakalpaḥ /-- 
 vyoṣādinavakasyāṃśastathāṃ'śo lauhabhasmanaḥ / 
 aṃśo'śmajatunaḥ khaṇḍasyāṣṭau sarvaṃ samākṣikam // 
 kāntapātragataṃ yakṣma-jvarāpasmāraghasmaram // VRs_28.37 // 
 atha jarādau trayodaśa-caturdaśalohakalpau /-- 
 nimbamāratrimadhura-triphalālohagandhakam / 
 cūrṇamarjunapatryā vā sabhṛṅgatriphalāyasam // 
 sevitaṃ madhusarpirbhyāṃ jarāvairūpyanāśanam // VRs_28.38 // 
 
 atha amlapittādau pañcadaśalohakalpaḥ /-- 
 madhukaṃ mṛtalohañca dhātrī ca triguṇottaram / 
 rasena bhāvitaṃ chinnaruhāyāḥ sājyamākṣikam // VRs_28.39 // 
 sevitaṃ bhojanasyā''dau vātapittāmayān jayet / 
 madhye viṣṭambhamante'mla-pittaṃ śūlañca paktijam // VRs_28.40 // 
 atha grahaṇyādau ṣo.ḍaśalohakalpaḥ /-- 
 bhallātakasahasrābhyāṃ triphalāmustacitrakaiḥ / 
 hastipippalyapāmārga-sahadevīkuṭherakaiḥ // VRs_28.41 // 
 kaṇāmūlāmṛtācavyairdroṇe'pāṃ ku.ḍavonmitaiḥ / 
 pakve pādasthe lohasthe tulārddhaṃ tīkṣṇalohataḥ // VRs_28.42 // 
 māṇikāñca ghṛtāt paktvā vi.ḍaṅgaṃ citrakatvacam / 
 triphalā pañcalavaṇaṃ tryūṣaṇañca pṛthak palam // VRs_28.43 // 
 
 palāni śūraṇasyāṣṭau vārāhyā vṛddhadārakāt / 
 catuṣpalaṃ puṣparasasyārddhaprasthañca nikṣipet // VRs_28.44 // 
 prātarbhojanakāle vā lī.ḍhametadrasāyanam / 
 nihanti ca grahaṇyarśaḥ-śūlagulmakrimikṣayān // VRs_28.45 // 
 atha kṣayādau khaṇḍakhādyākhyasaptadaśalohakalpaḥ /-- 
 vāsābhārgyamṛtā'bhīru-vacākhadirapuṣkaraiḥ / 
 muṣalībhikṣukoraṇṭaiḥ sūrpe cāpāñca muṣṭikaiḥ // VRs_28.46 // 
 pakve'ṣṭaśiṣṭe tāmrasthe prasthāṃśe khaṇḍasarpiṣī / 
 tāpyena rukmalohasya hatasyāpyañjalitrayam // VRs_28.47 // 
 
 pakve'smilleṃṃhatāṃ yāte kustumburu śilājatu / 
 śṛṅgīvi.ḍaṅgatriphalā-jātīphalakaṭutrikam // VRs_28.48 // 
 cāturjātañca śuktyaṃśaṃ prasthārddhañca madhu kṣipet / 
 khaṇḍakhādyamidaṃ lī.ḍhaṃ karṣamātraṃ rasāyanam // VRs_28.49 // 
 kṣīrānupasya kṣapayet kṣayakāsāruciklamān / 
 śītapittāmlapittāsra-vātapittāsrakāmalāḥ // 
 kuṣṭhamehaplihānāha-kārśyaṃ śūlañca paktijam // VRs_28.50 // 
 
 atha aṣṭādaśalohakalpārthaṃ lauhamāraṇaprakāraḥ /-- 
 athoṣṇavāripiṣṭena kāntalohaṃ sasindhunā / 
 kaphe kuṭhāracchinnena pitte vāte galā'mbunā // VRs_28.51 // 
 ubhayena vayaḥstambhe tāpyena galarukṣu ca / 
 kaṇḍvāṃ manohvayā sroto-vibandhe maricāṅghriṇā // VRs_28.52 // 
 kṣiptaṃ pakveṣṭakāyantre drāvitaṃ jalasannibham / 
 niṣiktaṃ triphalākvāthe parpaṭībhūtamāyase // VRs_28.53 // 
 sañcūrṇya tena kvāthena piṣṭvā sthālyāṃ vipācitam / 
 ṣo.ḍaśāṅgulagarttāntaḥ sampuṭe cāparīkṣaṇāt // VRs_28.54 // 
 ārdrakābhīrumuṣalī-vidārībhṛṅgahastijaiḥ / 
 rasaistayā muhustāmraṃ dhānyābhraṃ kāñjike plutam // VRs_28.55 // 
 tena piṣṭaṃ ghṛtaṃ kṣaudre matsyākṣīmeghanādayoḥ / 
 jayantyāstīkṣṇacāṅgeryyormuṣalīmāṇimanthayoḥ // VRs_28.56 // 
 
 Missing page 
 
 Missing page 
 
 Missing page 
 
 Missing page 
 
 vajriṇīsātalāvāṭyā-varṣābhūṇāṃ rasena ca / 
 kṣīreṇa ca pṛthak kuryyāt peṣaṇādikriyātrayam // 
 kajjalābhaṃ dvayañcaitat yathākvāthe vibhāvayet // VRs_28.57 // 
 atha aṣṭādaśalohakalpe dantyādigaṇaḥ /-- 
 dantītrivṛccitrakahastikarṇī-vyoṣāṣṭavargatriphalāvi.ḍaṅgam / 
 palāśavījāmbudajīrakailā vyāghrī ca dantyādiriha pradiṣṭaḥ // VRs_28.58 // 
 atha aṣṭādaśalohakalpaḥ /-- 
 palāni pañca kāntasya sarvatrābhrakacūrṇayoḥ / 
 sārddhe dve sapta sārddhāni vāte pitte punaḥ kramāt // VRs_28.59 // 
 
 pañca pādena yuktāni pañca pañca kaphe punaḥ / 
 tatra kāntābhrake kṣiptvā triphalākvāthamā.ḍhakam // VRs_28.60 // 
 prasthitāni guṇasyāṣṭau kvāthasya payasastathā / 
 palāni ṣo.ḍaśā''jyasya siñcet pākavaśāt punaḥ // VRs_28.61 // 
 vātādyapekṣayā paṅkotkārikābālukānibhe / 
 aphene varṇagandhāḍhye kaduṣṇe pītasarpiṣi // VRs_28.62 // 
 
 dantyādicūrṇamāvāpya sthāpitenetareṇa vā / 
 ghṛtena peṣitaṃ bhāṇḍe ghṛtasnigdhe nidhāpayet // VRs_28.63 // 
 
 kuryyāttatkalpanāpāko śleṣmaṇīva rasāyane / 
 svasthaḥ śarannidāghābhyāmanyathā kṛtaśodhanaḥ // VRs_28.64 // 
 ghṛtamākṣikamātrā vā lauhe lauhena marditaḥ / 
 rasāyanaṃ dvau divasau dve dve guñje tataḥ param // VRs_28.65 // 
 dvandvavṛddhyā dine dve dve paraṃ viṃśativāsarān / 
 prātarviṃśatiguñjānāṃ bhāgau dvau bhāgameva ca // VRs_28.66 // 
 
 prāgbhaktamarddhamarddhaṃ vā bhakṣayeduktakālayoḥ / 
 evaṃ mātrāvibhāgena vyādhikṣīṇo'pi sarvadā // VRs_28.67 // 
 lohādaṣṭaguṇaṃ kṣīraṃ dhāroṣṇaṃ śṛtameva vā / 
 vayaḥstambhe'nupātavyaṃ vyādhau kvātho yathoditaḥ // VRs_28.68 // 
 āsvādya cānu mustānāṃ niryyāsaṃ dantapī.ḍitam / 
 mūlāni bhakṣayettāsāmāsyavairasyanuttaye // VRs_28.69 // 
 krūrakoṣṭhastu dīptāgniranulomayituṃ malān / 
 taptaṃ kṣīraṃ pibedbhūyastāmbūlaṃ bhakṣayenmuhuḥ // VRs_28.70 // 
 snānamardanaviṣṭambhi-vidāhyamlamajāṅgalam / 
 saptasaptāhamathavā triḥsaptāhaṃ parityajet // VRs_28.71 // 
 śālimudgarasaṃ sarpirvetrāgraṃ bṛhatīdvayam / 
 dīrghe paṭolavārttāke tālakaṃ mūlakandakam // VRs_28.72 // 
 śatāvaryyāḥ sajīvantī-śṛṅgāṭasuniṣaṇṇakam / 
 taṇḍulīyakadhānyākaṃ sarājakṣavavāstukam // VRs_28.73 // 
 
 jāṅgalaṃ śapharāḥ kṛṣṇa-mīnā rohitamadgurau / 
 drākṣādā.ḍimakharjūra-rambhākolañca śasyate // VRs_28.74 // 
 jīrṇauṣadhastu dīpte'gnau prātaḥ pittāt bubhukṣitaḥ / 
 arddhamātraṃ pibet kṣīraṃ sārddhamātraṃ kṛśo naraḥ // VRs_28.75 // 
 divasāḥ sapta saptāsmin dine dvitriguṇāḥ kramāt / 
 jaghanyamadhyapravaraḥ sevākālo vidhīyate // VRs_28.76 // 
 pūrvakriyeyaṃ dviguṇā sottarā nātra yantraṇā / 
 yathākālaṃ malotsargaḥ śarīrodaralāghavam // VRs_28.77 // 
 hṛdayodgāraśuddhiśca jīrṇalohasya jāyate / 
 lohāpravṛttau sāmatvaṃ lohakiṭṭapraśāntaye // VRs_28.78 // 
 
 uṣṇāmbu sayavakṣāraṃ tridināttridināt pibet / 
 rasenāgastyapatrāṇāṃ vi.ḍaṅgañcāntarā'ntarā // VRs_28.79 // 
 kvāthamaśvatthapatrāṇāṃ prasaṅge chardiśūlayoḥ / 
 sāmānyasiddhimāvāpya bhāvanāpuṭapācanaiḥ // VRs_28.80 // 
 yathāyogayutaṃ pakvaṃ triphalākvāthasarpiṣā / 
 sādhitaṃ bhakṣayet kāntamekaṃ vā kevalābhrakam // VRs_28.81 // 
 iha nānupibet kṣīraṃ na kuryyāttena bhojanam / 
 mudgayūṣaṃ pibettoye koṣṇañca niyato bhavet // VRs_28.82 // 
 etalloharasāyanākhyamamṛtaṃ pakvaṃ yathoktaṃ kramāt 
 bhuñjānaḥ prativatsaraṃ navavapuḥ sārddhantu varṇendriyaiḥ / 
 dīrghāyurnavayauvanonnatakuca-prau.ḍhāṅganāvallabho 
 mādyahantibalo jarāvirahitaḥ puttrāvṛtaḥ syānnaraḥ // VRs_28.83 // 
 
 atha sarvaroge ekonarviṃśalohakalpaḥ /-- 
 aṅkolalohamaṇiṭaṅkaṇamāṇimantha- 
 tāpyārdrakatrikaṭututthaśilājatūnām / 
 bhṛṅgodakena vaṭikāñca masūramātrāṃ 
 khādejjayāya jarasaḥ sakalāmayānām // VRs_28.84 // 
 atha kuṣṭhe viṃśalohakalpaḥ /-- 
 aṅkollavellābhrakakāntatāpya-śilājatuvyoṣaphalatrayāṇām / 
 cūrṇaṃ muṣalyāḥ samabhāgametat kuṣṭhāni lī.ḍhaṃ madhunā dhunoti // VRs_28.85 // 
 atha medaḥprabhṛtiṣu ekaviṃśalohakalpaḥ /-- 
 kāntābhratriphalāvi.ḍaṅgarajanī-tāpyābdadevadruma- 
 vyoṣailā'gnipunarnavāṅghrigirijāṅkollaiḥ samaṃ guggulum / 
 piṣṭvā bhṛṅgajalena sūkṣmagulikāṃ khādet yathāsātmyato 
 medaḥśleṣmasamīraṇolvaṇagadeṣvanyeṣu vā pūruṣaḥ // VRs_28.86 // 
 atha kuṣṭhe dvāviṃśalohakalpaḥ /-- 
 vyoṣaṃ kṛṣṇatilāsanasya kusumaṃ maṇḍūrasaireyakaṃ 
 doṣāśelusitātrivṛt kṛmiharaṃ bhṛṅgāṇi bhallātakam / 
 śreṣṭhāvākucikāntalohajarasastat kāntapātre sthitaṃ 
 khādet kuṣṭhaharaṃ rasāyanavaraṃ madhvājyasaṃyojitam // VRs_28.87 // 
 
 atha sarvaroge trayoviṃśalohakalpaḥ /-- 
 maṇḍūratriphalāsitetaratilā-jātīvi.ḍaṅgākulī- 
 vākucyabhrakakāntagandhakaniśā-mādhūkasāraṃ rajaḥ / 
 piṣṭvā bhṛṅgarasena tasya vaṭakān khādet payaḥpācitān 
 sarvavyādhiharān rasāyanavarān mṛtyośca mṛtyupradān // VRs_28.88 // 
 atha netraroge kāntanāgākhyacaturviṃśalohakalpaḥ /-- 
 baddhvā nyastamahastrayaṃ kamalinī-patre sadhātrīrase 
 dhautaṃ bhṛṅgarasena cumbakarajo-yuktaṃ dvibhāgottaram / 
 sthālyāṃ ṣa.ḍguṇaraktamāriṣarase yaddārudarvyā dhṛtau 
 sañcālyāmbhasi kalkaśeṣitamidaṃ śīte kṣaṇādgālayet // VRs_28.89 // 
 tasmādādāya mūṣāyāṃ svalpāyāṃ drāvayedghanam / 
 kāntanāgo'yamudakenāñjanaṃ nayanāmṛtam // VRs_28.90 // 
 
 atha rasāyane pañcaviṃśalohakalpaḥ /-- 
 kāntapātre śṛtaṃ kṣīraṃ rasāyanamanuttamam // VRs_28.91 // 
 atha mṛtyuhārirasākhyaṣaḍviṃśalohakalpaḥ /-- 
 ayaḥpatraṃ tilotsedhaṃ prataptaṃ caturaṅgulam / 
 ekaviṃśatiparyyāyaṃ dhātryā nirvāpayedrase // VRs_28.92 // 
 tataḥ śatapalaṃ sthālyāṃ kṣiptvā dhātrīrasottamam / 
 kṛtvā tataḥ supihitaṃ bhasmarāśau vinikṣipet // VRs_28.93 // 
 māsi māsi samuddhṛtya lohadaṇḍena ghaṭṭayet / 
 tasmin viśuṣyati prāgvadrasaṃ dhātryāḥ pradāpayet // VRs_28.94 // 
 dravībhavati tat sarvaṃ vatsarāt patramāyasam / 
 tataḥ samantato'ṅguṣṭha-parvamātramukhena tu // VRs_28.95 // 
 āyasena sruveṇāyaḥ-pātre kalkīkṛtaṃ tataḥ / 
 śṛtaṃ pṛthak samāṃśena seveta madhusarpiṣā // VRs_28.96 // 
 jīrṇe sājyaṃ rasakṣīra-yūṣānyatamamiśritam / 
 ṣaṣṭikaudanamaśnīyādupayujyeta vatsaram // VRs_28.97 // 
 varṣamanyacca śiṣṭānno yantritātmā kuṭīṃ vaset / 
 
 agamyo rugjarāmṛtyu-śastrāgni viṣavāribhiḥ // 
 jīvedvarṣasahasraṃ vai sarvabhāveṣvatīndriyaḥ // VRs_28.98 // 
 atha saptaviṃśādilohakalputrayam /-- 
 tāmraraupyasuvarṇānāmayameva pṛthagvidhiḥ / 
 dviguṇaṃ tat guṇotkarṣājjānīyāduttarottaram // VRs_28.99 // 
 atha ariṣṭalakṣaṇe triṃśalohakalpaḥ /-- 
 hema dhātrīrasaṃ kṣaudraṃ gāyatrīrasabhāvitam / 
 lihannanu pibet kṣīraṃ dṛṣṭariṣṭo'pi jīvati // VRs_28.100 // 
 atha jarādau ekatriṃśalohakalpaḥ /-- 
 madhumāgadhikāviḍaṅgasāra-triphalāhemaghṛtaṃ sitāñca khādan / 
 jarayā'navalī.ḍhadehakāntiḥ samadhātuśca samāḥ śatañca jīvet // VRs_28.101 // 
 
 atha dvātriṃśādilohakalpacatuṣṭayam /-- 
 āyuṣkāmaḥ śaṅkhapuṣpyā sametaṃ 
 medhākāmaḥ kāñcanaṃ sogragandham / 
 lakṣmīkāmaḥ padmakiñjalkayuktaṃ 
 khādet kāmaṃ kāmakāmo vidāryyā // VRs_28.102 // 
 atha rasāyane ṣaṭtriṃśalohakalpaḥ /-- 
 sapadmavījāmalakābhayā'kṣaṃ sarpirmadhubhyāṃ kanakaṃ lihantaḥ / 
 dīrghāyuṣo mandajaropatāpāḥ sarīsṛpāṇāñca bhavantyagamyāḥ // VRs_28.103 // 
 atha mṛtalohānāṃ rasatvakathanam /-- 
 mṛtāni lohāni rasībhavanti nighnanti rogān pariśīlitāni / 
 kiñcopacārasya samagrayogāt puṣyanti dhātūnatidīrghamāyuḥ // VRs_28.104 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye
mṛtalohakalpanirūpaṇaṃ nāmāṣṭaviṃśatitamo'dhyāyaḥ // 28 // 
 
 
 
    Adhyāya 29
 
atha viṣakalpaḥ ।--
 
 atha viṣotpattau paurāṇikī kathā /-- 
 īśvara uvāca-- 
 śṛṇu devi ! pravakṣyāmi yatrotpannaṃ mahāviṣam / 
 bhedāṃstasya varārohe ! yatra tatra savistaram // VRs_29.1 // 
 devadaityoragāḥ siddhā gandharvā yakṣarākṣasāḥ / 
 piśācāḥ kinnarāścaiva militvā ca varānane ! // VRs_29.2 // 
 ekato balirājaśca brahmādyāśca tathaikataḥ / 
 manthānaṃ mandaraṃ kṛtvā nāgarājena veṣṭitam // VRs_29.3 // 
 kṣīrābdhimanthanaṃ tatra prārabdhaṃ surasundari ! / 
 nirgatāstatra ratnaughāḥ kāmadhenvādayaḥ priye ! // VRs_29.4 // 
 amalā kamalotpannā paścāduccaiḥśravāstataḥ / 
 airāvato mahākāyo nirgataṃ devi ! cāmṛtam // VRs_29.5 // 
 atīva manthanāddevi ! mandarāghātavegataḥ / 
 ahirājaśramāddevi ! viṣajvālā vinirgatā // VRs_29.6 // 
 tato'tighorā sā jvālā nimagnā kṣīrasāgare / 
 tayā tatraiva cotpannaṃ kālakūṭaṃ mahāviṣam // VRs_29.7 // 
 pralayānalasaṅkāśaṃ kruddhaḥ kāla ivotkaṭaḥ / 
 taṃ dṛṣṭvā vibudhāḥ sarve dānavāśca mahābalāḥ // VRs_29.8 // 
 viṣaṇṇavadanāḥ sadyaḥ prāptāścaiva madantikam / 
 tatastaiḥ prārthyamāno'hamapibaṃ viṣamuttamam // VRs_29.9 // 
 
 atha sthāvaraviṣāṇāṃ jātibhedāḥ /-- 
 tato'vaśiṣṭamabhavanmūlarūpeṇa tat viṣam / 
 patrarūpeṇa kutrāpi mṛttikārūpataḥ kvacit // VRs_29.10 // 
 kutracittoyarūpeṇa dhāturūpeṇa kutracit / 
 kandarūpeṇa kutrāpi trayodaśavidhaṃ viṣam // VRs_29.11 // 
 atha kandaviṣāṇāṃ nāmāni /-- 
 teṣu śreṣṭhaṃ kandaviṣaṃ trayodaśavidhaṃ smṛtam / 
 karkaṭaṃ kālakūṭañca vatsanābhaṃ halāhalam // VRs_29.12 // 
 bālukaṃ kardamañcaivaṃ saktukaṃ mūlakantathā / 
 sarṣapaṃ śṛṅgikaṃ devi ! mustakañca mahāviṣam // 
 hāridrakamiti proktaṃ trayodaśavidhaṃ viṣam // VRs_29.13 // 
 atha karkaṭādikandaviṣāṇāṃ lakṣaṇam /-- 
 karkaṭaṃ kapivarṇaṃ syāt kākacañcunibhaṃ punaḥ / 
 kālakūṭaṃ tato jñeyaṃ vatsanābhantu pāṇḍuram // VRs_29.14 // 
 bhaṅgurākandavat devi ! nīlavarṇaṃ halāhalam / 
 bālukaṃ bālukābhañca kardamaṃ kardamopamam // VRs_29.15 // 
 saktukaṃ śvetavarṇaṃ syācchuklakandantu mūlakam / 
 sarṣapaṃ pītavarṇaṃ syācchṛṅgikaṃ kṛṣṇapiṅgalam // VRs_29.16 // 
 mustābhaṃ mustakaṃ proktaṃ raktavarṇaṃ mahāviṣam / 
 hāridrakaṃ pītavarṇaṃ viṣabhedāḥ prakīrttitāḥ // VRs_29.17 // 
 
 atha śvetādivarṇabhedena viṣāṇāṃ jātibhedaḥ /-- 
 caturddhā varṇabhedena viṣaṃ jñeyaṃ manīṣibhiḥ / 
 brahmakṣattriyaviṭśūdrāḥ śvetaraktāśca pītakāḥ // 
 kṛṣṇavarṇaḥ kramājjñeyo varṇānāmanupūrvaśaḥ // VRs_29.18 // 
 atha varṇabhedena viṣāṇāṃ kriyābhedaḥ /-- 
 māraṇe kṛṣṇavarṇaṃ syādraktantu rasakarmaṇi / 
 pītavarṇaṃ kṣudrakāryye śvetavarṇaṃ rasāyane // VRs_29.19 // 
 atha viṣāmṛtayoḥ tulyayonitvanirdeśaḥ /-- 
 kṣīrodasāgare devi ! mathyamāne varānane ! / 
 utpannamamṛtaṃ devi ! tathotpannaṃ mahāviṣam // VRs_29.20 // 
 atha viṣasya mātrānirdeśaḥ /-- 
 āroṭaṃ bhakṣayet devi ! viṣaṃ sarṣapamātrakam / 
 prathame divase paścāddvitīyādau dvisarṣapam // VRs_29.21 // 
 
 pañcame divase devi ! bhakṣayet sarṣapatrayam / 
 ṣaṭsaptāṣṭadine'pyevaṃ navame vedasaṅkhyayā // 
 bhakṣayedrājikāvṛddhyā yāvadguñjāmitaṃ bhavet // VRs_29.22 // 
 atha prayogakālabhedena viṣasya kriyāviśeṣaḥ /-- 
 māsamātraprayogeṇa kuṣṭhānyaṣṭa haredviṣam / 
 puṇḍarīkaṃ savisphoṭaṃ śvetamau.ḍumbaraṃ tathā // VRs_29.23 // 
 chinnābhinnaṃ kapālākhyaṃ klinnāhvaṃ śavagandhi ca / 
 kuṣṭhāni gaditānyaṣṭa hanyāddevi ! mahāviṣam // VRs_29.24 // 
 ṣaṇmāsasya prayogeṇa kāmarūpo bhavennaraḥ / 
 saṃvatsaraprayogeṇa sarvarogān vyapohati // 
 dvivatsaraprayogeṇa divyadeho bhavennaraḥ // VRs_29.25 // 
 
 atha mātrā'mātrābhedena viṣāmṛtayorguṇāguṇau /-- 
 mātrayā bhakṣitaṃ devi ! viṣamapyamṛtāyate / 
 mātrādhikaṃ varārohe ! hyamṛtaṃ vā viṣaṃ bhavet // VRs_29.26 // 
 atha sātmyāsātmyayoramṛtaviṣayoḥ sahasā prayoge doṣaḥ /-- 
 amṛtaṃ sahasā yuktaṃ śīlitaṃ viṣameva vā / 
 sātmyāsātmyaṃ vikārāya mṛtyave ca varānane ! // VRs_29.27 // 
 atha sahasā viṣasevane aṣṭau vegāḥ /-- 
 vegāścāṣṭa prajāyante sahasā viṣaśīlinaḥ / 
 prathame tvagvikāraḥ syāddvitīye vepathurbhavet // VRs_29.28 // 
 dāho vege tṛtīye syāccaturthe vikṛto bhavet / 
 phenodgatiḥ pañcame syāt skandhayorbhaṅgajā tataḥ // VRs_29.29 // 
 jāḍyatā saptame vege cāṣṭame maraṇaṃ dhruvam / 
 evaṃ jñātvā varārohe ! pratīkāraṃ samācaret // VRs_29.30 // 
 atha viṣasevane saṃśodhanavidhiḥ /-- 
 pittāntaṃ vamanaṃ kuryyādāmāntañca virecanam // VRs_29.31 // 
 
 atha viṣaghno gaṇaḥ /-- 
 jātīnīlīśvarīsindhu-kācamācyadrikarṇikā / 
 triphalā karavīrañca kuṣṭhaṃ madhukajīrakam // 
 kṣīrivṛkṣatvageleti viṣaghno'yaṃ gaṇaḥ smṛtaḥ // VRs_29.32 // 
 atha gavyaghṛtasya viṣaghnatvoktiḥ /-- 
 viṣaghnaṃ goghṛtaṃ devi ! māṅgalyaṃ jīvanaṃ smṛtam // VRs_29.33 // 
 atha viṣasya prayogavidhiḥ /-- 
 aśvagandhāṃ sagojihvāṃ triśūlīṃ triphalāmapi / 
 prathamaṃ bhakṣayitvā ca sevayedgaralaṃ tataḥ // VRs_29.34 // 
 brahmacaryyaṃ varārohe ! viṣakāle samācaret / 
 pathyaṃ svasthamanā bhuktvā tadā siddhirna saṃśayaḥ // VRs_29.35 // 
 
 atha viṣasevinaḥ pathyāpathyavidhiḥ /-- 
 gavye kṣīraghṛte peye śālyannamidameva ca / 
 śītalañca pibettoyaṃ pittalāni ca varjayet // VRs_29.36 // 
 jāṅgalāni ca māṃsāni chāgalohañca madgurān / 
 śarkarāṃ mākṣikaṃ kṣīraṃ sevanīyaṃ prayatnataḥ // 
 sevyaṃ devi ! sadā pathyamapathyaṃ dūratastyajet // VRs_29.37 // 
 atha prayojyaviṣāṇi /-- 
 uddhṛtaṃ phalapākena navaṃ snigdhaṃ ghanaṃ guru / 
 avyāpannaṃ viṣaharairavātā''tapaśoṣitam // VRs_29.38 // 
 raktasarṣapatailena lipte vāsasi dhāritam / 
 saktukaṃ mustakaṃ śṛṅgī bālukaṃ sarṣapāhvayam // VRs_29.39 // 
 vatsanābhañca karmaṇyaṃ kālakūṭādikaṃ tataḥ / 
 na jātvanyat prayoktavyaṃ-- "  // VRs_29.40 // 
 atha tīkṣṇaviṣātiyuktaviṣayościkitsā /-- 
 " --viṣe tīkṣṇe ca cārite / 
 atimātre ca karmaṇye peyaṃ ghṛtamanantaram // VRs_29.41 // 
 
 sabhārgīdadhidhūmottha-sārivātaṇḍalīyakam / 
 āgāradhūmamañjiṣṭhā-yaṣṭyāhvairvā samanvitam // VRs_29.42 // 
 lihyādvā madhusarpirbhyāṃ cūrṇitāmarjunatvacam / 
 ṭaṅkaṇaṃ meghanādena madhunā vā'pi pallavān // VRs_29.43 // 
 atha rasāyanārthaṃ viṣaprayoge vidhiḥ /-- 
 viṣaṃ yuñjīta nityaṃ vai rasāyanaguṇaiṣiṇaḥ / 
 ghṛtopaskṛtadehasya viśuddhasya hitāśinaḥ // VRs_29.44 // 
 atha viṣaprayogārhapuruṣakālayornirdeśaḥ /-- 
 sāttvikasyodite bhānau yojyaṃ śītavasantayoḥ / 
 grīṣme cā''tyayike vyādhau-- "  // VRs_29.45 // 
 
 atha viṣaprayogānarhakālādinirdeśaḥ /-- 
 " --na varṣāsu na durdine / 
 na krodhini na pittārtte na klīve rājaveśmani // VRs_29.46 // 
 kṣuttṛṣṇābhramagharmādhva-vyādhyantaranipī.ḍite / 
 garbhiṇyāṃ bālavṛddheṣu na rūkṣeṣu na marmasu // VRs_29.47 // 
 atha viṣe niṣiddhadravyāṇi /-- 
 abhyaste'pi viṣe yatnādvarjyavastu nivarttayet / 
 kaṭvamlalavaṇaṃ tailaṃ divāsvapnānalātapān // VRs_29.48 // 
 atha avasthāviśeṣe viṣasyāpakārakatvanirdeśaḥ /-- 
 dṛgvibhramaṃ karṇarujamanyāṃścānilajān gadān / 
 viṣaṃ rūkṣāśinaḥ kuryyānmṛtyumeva tvajīrṇinaḥ // VRs_29.49 // 
 atha viṣaśodhanam /-- 
 atha gomūtrasaṃyuktamātape śoṣayettryaham / 
 viṣaṃ bṛṃhaṇametaddhi viṣasyā''dau praśasyate // VRs_29.50 // 
 
 atha navajvare prathamaviṣakalpaḥ /-- 
 tat pibenmastunā vāta-jvare kṣīreṇa pittaje / 
 śakṛnmūtreṇa kaphaje sarvaje triphalāmbhasā // VRs_29.51 // 
 atha jīrṇajvare dvitīyaviṣakalpaḥ /-- 
 rodhracandanaṣa.ḍgranthā-śarkarāghṛtamākṣikaiḥ / 
 kṣīreṇa ca viṣaṃ yuktaṃ jīrṇajvaraharaṃ param // VRs_29.52 // 
 atha jīrṇajvarādau tṛtīyaviṣakalpaḥ /-- 
 nikumbhakumbhatriphalā-sarpirmadhuviṣaiḥ kṛtaḥ / 
 nihanti mīdako jīrṇa-jvaramehatvagāmayān // VRs_29.53 // 
 atha viṣamajvare caturthaviṣakalpaḥ /-- 
 śikhikarṇirasopetaṃ viṣamajvarajidviṣam // VRs_29.54 // 
 atha raktapitte pañcamaviṣakalpaḥ /-- 
 viṣaṃ yaṣṭyāhvayaṃ rāsnā sevyamutpalakandakam / 
 taṇḍulodakapītāni raktapittasya bheṣajam // VRs_29.55 // 
 
 atha śvāsakāse ṣaṣṭhaviṣakalpaḥ /-- 
 rāsnāvi.ḍaṅgatriphalā-devadārukaṭutrayam / 
 padmakaṃ kṣaudramamṛtā viṣañca śvāsakāsajit // VRs_29.56 // 
 atha śvāsahikkayoḥ saptamaviṣakalpaḥ /-- 
 sitā rasaviṣakṣīra-prabālamadhukānvitā / 
 śvāsahikkāpahā lī.ḍhā-- "  // VRs_29.57 // 
 atha chardyāma aṣṭamaviṣakalpaḥ /-- 
 " --chardighnāstu viṣānvitāḥ / 
 kṣaudrośīramadhukṣāra-rajanīkuṭajatvacaḥ // VRs_29.58 // 
 atha kṣaye navamaviṣakalpaḥ /-- 
 cyavanaprāśanopetaṃ viṣaṃ kṣapayati kṣayam // VRs_29.59 // 
 atha viṣavidrāvaṇaghṛtākhyaḥ daśamaviṣakalpaḥ /-- 
 vijayā pippalīmūlaṃ pippalīdvayacitrakaiḥ / 
 puṣkarāhvāśaṭīdrākṣā-yamānīkṣāradīpyakaiḥ // VRs_29.60 // 
 sitāyaṣṭidvibṛhatī saindhavaiḥ pālikaiḥ pacet / 
 saviṣārddhapalaiḥ prasthaṃ ghṛtāttajjīrṇabhuk pibet // VRs_29.61 // 
 durnāmamehagulmārma-timirakṛmipāṇḍukān / 
 galagrahagrahonmāda-kuṣṭhāni ca niyacchati // 
 viṣavidrāvaṇaṃ nāma ghṛtaṃ viṣarujaṃ haret // VRs_29.62 // 
 
 atha grahaṇyām ekādaśaviṣakalpaḥ /-- 
 mustāvatsakapāṭhāgni-vyoṣaprativiṣāviṣam / 
 dhātakīmocaniryyāsaḥ cūtāsthi grahaṇīharam // VRs_29.63 // 
 atha mūtrakṛcchre dvādaśaviṣakalpaḥ /-- 
 kṛcchraghnaṃ viṣapathyāgni-dantīdrākṣāniśāvṛṣāḥ // VRs_29.64 // 
 atha udāvarttāśmaryyoḥ trayodaśaviṣakalpaḥ /-- 
 śilājatu viṣaṃ tryūṣamudāvarttāśmarīharam // VRs_29.65 // 
 atha aśmaryyāṃ caturdaśaviṣakalpaḥ /-- 
 gomūtrakṣārasindhūttha-viṣapāṣāṇabhedakam / 
 vajravaddārayatyetadekataḥ pītamaśmarīm // VRs_29.66 // 
 atha gulme pañcadaśaviṣakalpaḥ /-- 
 triphalāsvarjikākṣārairviṣaṃ gulmaprabhedanam // VRs_29.67 // 
 atha śūle ṣoḍaśaviṣakalpaḥ /-- 
 pippalī pippalīmūlaṃ viṣaṃ śūlaharaṃ tathā // VRs_29.68 // 
 atha gulma plīhnoḥ saptadaśāṣṭādaśaviṣakalpau /-- 
 viṣaṃ dravantī madhukaṃ drākṣārāsnāśaṭhīkaṇāḥ / 
 viṣaṃ vellamiṣikṣīraṃ gulmaplīhanivarhaṇam // VRs_29.69 // 
 
 atha plīhni ekonaviṃśaviṣakalpaḥ /-- 
 plīhodaraghnaṃ payasā śatāhvākṛmijidviṣam // VRs_29.70 // 
 atha kuṣṭhe viṃśaviṣakalpaḥ /-- 
 vāyasīmūlaniḥkvātha-pītaṃ kuṣṭhaharaṃ viṣam // VRs_29.71 // 
 atha kuṣṭhe ekaviṃśaviṣakalpaḥ /-- 
 payasyārājavṛkṣatvak-trāyantīvākucībalāt / 
 plīhaghnībhakaṇābhyāñca viṣaṃ kvāthena kuṣṭhajit // VRs_29.72 // 
 atha kuṣṭhe dvāviṃśaviṣakalpaḥ /-- 
 avalgujai.ḍagajayorvījaṃ kṣāradvayaṃ viṣam / 
 lepaḥ sasaindhavaḥ piṣṭo vāriṇā kuṣṭhanāśanaḥ // VRs_29.73 // 
 atha vicarcikādau trayoviṃśa-caturviṃśaviṣakalpau /-- 
 citrakārkajaṭāhasti-pippalīvākucīviṣaiḥ / 
 sacandrakaire.ḍagaja-karañjaphalasaindhavaiḥ // VRs_29.74 // 
 savyoṣasarjikākṣāra-yavakṣāraniśādvayaiḥ / 
 agāradhūmasahitairbastamūtreṇa kalpitaiḥ // VRs_29.75 // 
 
 bhallātakāgniśampāka-viṣairvā mūtrapeṣitaiḥ / 
 lepo vicarcikādadru-rasikākiṭimāpahaḥ // VRs_29.76 // 
 atha vicarcikādau pañcaviṃśaviṣakalpaḥ /-- 
 śampākapatratvaṅmūlaṃ viṣaṃ takrañca tadguṇam // VRs_29.77 // 
 atha kuṣṭhe ṣaḍviṃśaviṣakalpaḥ /-- 
 kuṣṭhatumburuvījāni vājigandhā'mlavetasam / 
 haridrā vāyasī rāsnā haritālaṃ manaḥśilā // VRs_29.78 // 
 paṭolanimbapatrāṇi kaṇāgandhakasaindhavam / 
 viṣaṃ dāru śirīṣāsthi takra lepena kuṣṭhajit // VRs_29.79 // 
 atha kuṣṭhe viṣatailāstyaḥ saptaviṃśaviṣakalpaḥ /-- 
 karañjakaravīrārka-mālatīraktacandanaiḥ / 
 āsphotākuṣṭhamañjiṣṭhā-saptacchadaniśānataiḥ // VRs_29.80 // 
 sindhuvāravacākṣvelairgavāṃ mūtre caturguṇe / 
 siddhaṃ kuṣṭhaharaṃ tailaṃ duṣṭavraṇaviśodhanam // VRs_29.81 // 
 
 atha kuṣṭhe kuṣṭhāditailākhyaḥ aṣṭāviṃśaviṣakalpaḥ /-- 
 kuṣṭhāśvamārabhṛṅgārka-mūlasnuk kṣīrasaindhavaiḥ / 
 tailaṃ siddhaṃ viṣāvāpamabhyaṅgāt kuṣṭhajit param // VRs_29.82 // 
 atha kuṣṭhādau candanāditailākhyaḥ ekonatriṃśaviṣakalpaḥ /-- 
 bhadraśrīdārumarica-dviharidrātrivṛdghanaiḥ / 
 gomūtrapiṣṭaiḥ palikairviṣasyārddhapalena ca // VRs_29.83 // 
 brāhmīrasārkajakṣīra-gośakṛdrasasaṃyutam / 
 prasthaṃ sarṣapatailasya siddhamāśu vyapohati // 
 pānādyaiḥ śīlitaṃ kuṣṭha duṣṭanā.ḍīvraṇāpacīḥ // VRs_29.84 // 
 atha śvitrādau triṃśaviṣakalpaḥ /-- 
 viṣaṃ bhallātakīdvīpi-guñjānimbaphalairjayet / 
 lepo'mlapiṣṭaiḥ śvitrāṇi puṇḍarīkañca dāruṇam // VRs_29.85 // 
 
 atha śvitre ekatriśaviṣakalpaḥ /-- 
 kakubhāruṣkaradvīpi-spṛkkāpatrailabālukam / 
 piṣṭaṃ khādiratāyena trirātramuṣitaṃ pibet // 
 śvitrī viṣeṇa saṅghaṣṭaṃ-- "  // VRs_29.86 // 
 atha śvitre kriyāntaram /-- 
 " --tattatsphoṭān kilāsajān / 
 kaṇṭakena vibhidyāśu lepairlimpecca kauṣṭhikaiḥ // VRs_29.87 // 
 atha śvitre dvātriṃśaviṣakalpaḥ /-- 
 athavā karavīrārka-mūlavākucikāviṣaiḥ / 
 bastāmbupiṣṭaiḥ sadvīpi-dvipapippalyaruṣkaraiḥ // VRs_29.88 // 
 atha āstikoktaśvitrāritailākhyaḥ trayastriṃśaviṣakalpaḥ /-- 
 lākṣāsurāhvamañjiṣṭhā-kuṣṭhapadmakasārivāḥ / 
 guñjā mahī kuravako lāṅgalī vajrakandakaḥ // VRs_29.89 // 
 vārāhīkandakāsphotā saptāhvā girikarṇikā / 
 arkāśvamārayormūlaṃ nāgapuṣpaṃ nataṃ niśe // VRs_29.90 // 
 
 dantī viṣaṃ hastiviṣaṃ pippalyo maricāni ca / 
 taistailaṃ kaṭutailaṃ vā citrasyābhyañjanaṃ pacet // 
 savarṇakaraṇaṃ śreṣṭhamāstikasya vaco yathā // VRs_29.91 // 
 atha vāte catustriṃśaviṣakalpaḥ /-- 
 eraṇḍatailaṃ triphalā gomūtraṃ citrakaṃ viṣam / 
 sarpiṣā sahitaṃ pītaṃ vātārttatvamapohati // VRs_29.92 // 
 atha agnidāhe pañcatriṃśaviṣakalpaḥ /-- 
 korakaṃ cīraniḥkvāthe lāṅgalīviṣasarṣapaiḥ / 
 gandhakāṅkollamaricaiḥ sasnukkṣīrairvipācitam // 
 jayejjyotiṣmatītailamanalatvaggadānapi // VRs_29.93 // 
 atha bandhyāyāṃ ṣaṭtriṃśaviṣakalpaḥ /-- 
 svarasaṃ vījapūrasya vacābrāhmīrasaṃ ghṛtam / 
 bandhyā pibantī saviṣaṃ suputtraiḥ parivāryyate // VRs_29.94 // 
 
 atha mū.ḍhagarbhe saptatriṃśaviṣakalpaḥ /-- 
 vīrālāṅgalikādantī-viṣapāṣāṇabhedakaiḥ / 
 prayojyo mū.ḍhagarbhāṇāṃ pralepo garbhamocanaḥ // VRs_29.95 // 
 atha buddhivarddhane aṣṭatriṃśaviṣakalpaḥ /-- 
 devadāru viṣaṃ sarpirgomūtraṃ kaṇṭakārikā / 
 vacā vākskhalanaṃ hanti buddheśca parivarddhanam // VRs_29.96 // 
 atha timire ekonacatvāriṃśaviṣakalpaḥ /-- 
 viṣaṃ sarpiḥ sitā kṣaudraṃ timirāpahamañjanam // VRs_29.97 // 
 atha timire catvāriṃśaviṣakalpaḥ /-- 
 viṣañcaikamajākṣīra-kalkitaṃ ghṛtadhūpitam // VRs_29.98 // 
 atha timire ekacatvāriśaviṣakalpaḥ /-- 
 viṣaṃ dhātrīphalarasairasakṛt paribhāvitam / 
 añjanaṃ śaṅkhasahitaṃ pragā.ḍhaṃ timiraṃ jayet // VRs_29.99 // 
 
 atha kāce dvācatvāriṃśaviṣakalpaḥ /-- 
 viṣamindrāyudhaṃ stanyairghṛṣṭaṃ kācajidañjanam // VRs_29.100 // 
 atha kāce tricatvāriṃśaviṣakalpaḥ /-- 
 vījapūrarasairghṛṣṭaṃ viṣaṃ tadvat sitānvitam // VRs_29.101 // 
 atha kāce cataścatvāriṃśaviṣakalpaḥ /-- 
 viṣaṃ māgadhikā dve ca niśi kācaghnamañjanam // VRs_29.102 // 
 atha śuklārme pañcacatvāriṃśaviṣakalpaḥ /-- 
 śuklārmajit viṣaṃ kṛṣṇā-yuktaṃ gomūtrabhāvitam // VRs_29.103 // 
 atha śuklādau ṣaṭcatvāriṃśaviṣakalpaḥ /-- 
 samudraphenasphuṭikā-kuruvindarasāñjanam / 
 kūrmapṛṣṭhañca tulyāni tebhyo'rddhāṃśamanaḥśilā // VRs_29.104 // 
 arddhamānāni marica-saindhavāyorajāṃsi ca / 
 atho yathottaraṃ dadyādayasā ca samaṃ viṣam // VRs_29.105 // 
 rasakriyeyaṃ madhunā śuklapillārmakācanut / 
 abhīkṣṇaṃ śītatoyena siñcennetre viṣāñjite // VRs_29.106 // 
 
 atha śuklādau sūryyaprabhāvarttyākhyaḥ saptacatvāriṃśaviṣakalpaḥ /-- 
 raktacandanamañjiṣṭhā-tinti.ḍīphalasaktukaiḥ / 
 abhayālodhrakataka-niśāśaṅkhakaṇoṣaṇaiḥ // VRs_29.107 // 
 manaḥśilākarañjākṣa-vījogrāphenasaindhavaiḥ / 
 ajākṣīraiḥ samaviṣairvarttayo vihitā hitāḥ // 
 śuklārmamāṃsapilleṣu granthigaṇḍārbudeṣu ca // VRs_29.108 // 
 atha pille aṣṭacatvāriṃśaviṣakalpaḥ /-- 
 rasonakandamarica-viṣasarṣapasaindhavaiḥ / 
 pillekṣaṇahitaṃ kāryyaṃ surasārasapeṣitaiḥ // 
 pūrayet sarpiṣā cānu sarpireva ca pāyayet // VRs_29.109 // 
 atha naktāndhye ekonapañcāśattamaviṣakalpaḥ /-- 
 madhūkasāramadhuka-viṣakṣīrajalairghṛtam / 
 pakvaṃ santarpaṇaṃ śreṣṭhaṃ naktāndhye tvacirotthite // VRs_29.110 // 
 
 atha naktāndhye pañcāśattamaviṣakalpaḥ /-- 
 añjanaṃ narapittena rocanāmadhuśṛṅgibhiḥ // VRs_29.111 // 
 atha karṇaśūle ekapañcāśattamaviṣakalpaḥ /-- 
 svarjikākṣāramindhūtthaṃ śuklaśuklaṃ varaṃ viṣam / 
 karṇayoḥ pūraṇaṃ tīvra karṇaśūlanivarhaṇam // VRs_29.112 // 
 atha śiraḥśūle dvāpañcāśattamaviṣakalpaḥ /-- 
 nasyaṃ śirorukśamanaṃ pratyakpuṣpīsitāviṣam // VRs_29.113 // 
 atha śiraḥśūle tripañcāśattamaviṣakalpaḥ /-- 
 athavā natayaṣṭyāhva-śarkarā viṣasaṃyutā // VRs_29.114 // 
 
 atha pūtinasye catuḥpañcāśattamaviṣakalpaḥ /-- 
 śuṇṭhī paṣyā viṣaṃ pāṭhā trāyantī pūtināmajit // VRs_29.115 // 
 atha mukharāge prapauṇḍarokāditailākhyaḥ pañcapañcāśattamaviṣakalpaḥ /-- 
 prapauṇḍarīkamañjiṣṭhā-viṣatindusamudbhavaiḥ / 
 nihanti sādhitaṃ tailaṃ gaṇḍūṣeṇa mukhāmayān // VRs_29.116 // 
 atha mukharoge ṣaṭpañcāśattamaviṣakalpaḥ /-- 
 elākhadirakakkola-jātīkarpūracandanaiḥ / 
 bolābdabālaidviguṇa-viṣaiḥ sārāmbupeṣitaiḥ // 
 samūtrā vaṭikāḥ klaptā dhṛtā ghnanti mukhāmayān // VRs_29.117 // 
 atha palitādau saptapañcāśattamaviṣakalpaḥ /-- 
 kaṭutailaviṣaṃ nasyaṃ palitāruṃṣikāpaham // VRs_29.118 // 
 atha khalatau aṣṭapañcāśattamaviṣakalpaḥ /-- 
 snuhyarkakṣīrabhṛṅgāmbu-gomūtrahalinīviṣaiḥ / 
 guñjāviśālāmaricaiḥ kaṭutailaṃ vipācitam // 
 khalatiṃ śamayati-- "  // VRs_29.119 // 
 
 atha digdhāhate ekonaṣaṣṭitamaviṣakalpaḥ /-- 
 " --amlapiṣṭamaṣṭaguṇaṃ viṣāt / 
 sindhūtthakārpāsaphalaṃ piṇḍitaṃ saha sarpiṣā // 
 kṣīreṇā''jena vā lepādviṣadigdhāyudhapraṇut // VRs_29.120 // 
 atha duṣṭavraṇe ṣaṣṭitamaviṣakalpaḥ /-- 
 viṣaṃ rasāñjanaṃ bhārgī vṛścikālī mahāsahā / 
 savedane sapāke ca vraṇe duṣṭe pralepanam // VRs_29.121 // 
 atha apacyāṃ kṛtamālādighṛtākhyaḥ ekaṣaṣṭitamaviṣakalpaḥ /-- 
 kṛtamālārkapūtīka-vatsakātiviṣāviṣam / 
 siddhaṃ yadiṅgudakvāthaiḥ sarpistadapacīharam // VRs_29.122 // 
 atha apacīghnatailākhyaḥ dviṣaṣṭitamaviṣakalpaḥ /-- 
 kākādanīmāgadhikā-nalikātuṇḍikāphalaiḥ / 
 jīmūtavījakarkoṭa-viśālākṛtavedhanaiḥ // VRs_29.123 // 
 
 pāṭhānvitaiḥ palārddhāṃśairviṣakarṣayutaiḥ pacet / 
 prasthaṃ karañjatailasya nirguṇḍīsvarasā.ḍhake // 
 tajjayedapacīṃ ghorāṃ nāvanābhyaṅgapānataḥ // VRs_29.124 // 
 atha apacyādau triṣaṣṭitamaviṣakalpaḥ /-- 
 guñjāṭaṅkaṇaśigrumūlarajanī-śampākabhallātakāḥ 
 snuhyarkāgnikarañjasaindhavavacā-kuṣṭhābhayālāṅgalīḥ / 
 varṣābhūśaṭhabhūśirīṣavaraṇa-vyoṣāśvamārā viṣaṃ 
 gomūtraṃ śamayedviliptamapacī-granthyarbudaślīpadām // VRs_29.125 // 
 atha viṣe mantrādikriyāvaiphalye pratīkāraḥ /-- 
 viṣe prativiṣaṃ yuñjyānmantratantrairasidhyati / 
 atīte pañcame vege saptamasyānatikrame // VRs_29.126 // 
 atha sarpadaṣṭe catuḥṣaṣṭitamaviṣakalpaḥ /-- 
 yuñjyānmūlaviṣaṃ sarpa-daṣṭānāṃ pānalepayoḥ // VRs_29.127 // 
 
 atha sarpaviṣe mūlaviṣasya mātrā /-- 
 caturbhiḥ ṣa.ḍbhiraṣṭābhirhīnamadhyottamā yavaiḥ / 
 mātrāṃ viṣasya mūlasya prayuñjīta ca sarvadā // VRs_29.128 // 
 atha kīṭaviṣe mūlaviṣasya mātrā /-- 
 daṣṭasya dvau yavau kīṭaiḥ-- " 
 atha vṛścikaviṣe mūlaviṣasya mātrā /-- 
 " --tilamātrantu vṛścikaiḥ // VRs_29.129 // 
 atha lūtāviṣe pañcaṣaṣṭitamaviṣakalpaḥ /-- 
 naiva tvasṛksthe pāne tu lūtādaṣṭasya neṣyate / 
 vraścayā lepayeddaṃśaṃ tasya jñātvā suniścitam // VRs_29.130 // 
 atha jaṅgamaviṣe ṣaṭṣaṣṭitamaviṣakalpaḥ /-- 
 kṣīrakṣaudraghṛtairyuktaṃ pītaṃ hanti viṣaṃ viṣam // VRs_29.131 // 
 atha jaṅgamaviṣe saptaṣaṣṭitamaviṣakalpaḥ /-- 
 sasinduvāratagaraṃ mṛtasañjīvanaṃ viṣam // VRs_29.132 // 
 atha ākhuviṣe aṣṭaṣaṣṭitamaviṣakalpaḥ /-- 
 śirīṣakusumaṃ patraṃ viṣamākhuviṣāpaham // VRs_29.133 // 
 
 atha sarvaviṣe ekonasaptatitamaviṣakalpaḥ /-- 
 devadāru nataṃ māṃsī drāmilī vākucī viṣam / 
 kuṣṭhañca pānalepābhyāṃ samastaviṣanāśanam // VRs_29.134 // 
 atha saṃjñājanane saptatitamaviṣakalpaḥ /-- 
 manaḥśilā'ñjanālailā-sinduvārāmarāhvayam / 
 saraktaṃ kuṅkumaviṣaṃ dhmātaṃ niḥsaṃjñabodhanam // VRs_29.135 // 
 atha viṣajadāhe ekasaptatitamaviṣakalpaḥ /-- 
 dāhe viṣodbhave lepaḥ saktukṣīraghṛtairyutaḥ // VRs_29.136 // 
 atha duḥsādhyaroge dvāsaptatitamaviṣakalpaḥ /-- 
 anyeṣvapi ca rogeṣu śeṣopāyaparikṣaye / 
 pratyahaṃ viṣakandasya triyavaṃ yavameva vā // 
 śuddhasya rājikāvṛddhyā varṣaṃ bhuktvā jayedgadān // VRs_29.137 // 
 
 atha rasāyane trisaptatitamaviṣakalpaḥ /-- 
 vacāgandhakasindhūttha-trāyamāṇāmlavetasam / 
 vyoṣāgnivellapāṭhāmla-karṇīkarikaṇāviṣam // VRs_29.138 // 
 cāṅgerīnāgadamanī-vāyasītriphalārasaiḥ / 
 bhāvitaṃ madhusarpirbhyāṃ bhakṣitaṃ syādrasāyanam // VRs_29.139 // 
 atha rasāyane catuḥsaptatitamaviṣakalpaḥ /-- 
 viṣaśulvarasavyoṣa gandhakānāṃ palaṃ palam / 
 paladvayaṃ harītakyāścitrakasya palatrayam // VRs_29.140 // 
 kauntīmustācaturjātaṃ karṣāṃśañca vicūrṇitam / 
 triguṇaśca gu.ḍaḥ kāryyā vaṭikā māṣasammitā // 
 bhakṣayettāṃ jarāgrasto mahārogaiśca pī.ḍitaḥ // VRs_29.141 // 
 atha jayāgu.ḍikākhyaḥ pañcasaptatitamādi-caturdaśādhikaśatatamāntaviṣakalpaḥ /-- 
 haridrā nimbapatrāṇi pippalyo maricāni ca / 
 mustā vi.ḍaṅgaṃ mūtreṇa piṣṭamājena piṇḍitam // VRs_29.142 // 
 nāvanāñjanapāneṣu gomūtrāsṛgrasāñjanaiḥ / 
 jayet prayuktaṃ viṣama-jvarān saghṛtasādhitam  75  // VRs_29.143 // 
 
 sarvajaṃ samadhu-vyoṣaṃ  76  gavāṃ mūtreṇa sūtakam  77  / 
 candanasya kaṣāyeṇa  78  raktapittaṃ vṛṣasya vā  79  // VRs_29.144 // 
 kṣayaṃ kṣīrāśvagandhābhyāṃ  80  kāsaśvāsaṃ samākṣikam  81  / 
 takreṇa grahaṇīrogaṃ  82  kṛcchraṃ taṇḍulavāriṇā  83  // VRs_29.145 // 
 pramehaṃ madhunā  84  gulmaṃ śūlañca gu.ḍavāriṇā  85  / 
 pāṇḍuśophaṃ gavāṃ kṣīreṇāmbhasā traiphalena vā  86 / 87  // VRs_29.146 // 
 gavāṃ mūtreṇa kuṣṭhāni  88  kṣaudreṇo.ḍumbarāhvayam  89  / 
 takreṇa yuktañcā''lepāddadrupāmāvicarcikāḥ  90  // VRs_29.147 // 
 pītamuṣṇāmbhasā vāyuṃ  91  tulasyā''lepanādgrahān  92  / 
 samūtraṃ vismṛtiṃ nasyena  93  añjanena dṛgāmayān  94  // VRs_29.148 // 
 
 syandādhimanthau sastanyam  95  armakopaṃ maśoṇitam  96  / 
 sakāsamardaṃ kācādīn  97  sabhṛṅgodaṃ niśāndhatām  98  // VRs_29.149 // 
 rambhākandāmbhasā puṣpaṃ  99  pillaṃ tāmramadhūtkaṭam  100  / 
 satūlamārttiṃ dantānāṃ gaṇḍūṣeṇa  101  vilepanāt // VRs_29.150 // 
 sagomūtraṃ śiraḥśūlaṃ  102  sakṣaudrāmlaṃ kṣatavraṇān  103  / 
 bhagandarāpacīgranthīn sakṣaudraṃ  104  sagu.ḍaṃ vraṇān  105  // VRs_29.151 // 
 nārikelāmbhasā liṅga-vikārān  106  sevanāt punaḥ / 
 pradaraṃ bhṛṅgamāreṇa  107  nāgapuṣpasya sarpiṣā  108  // VRs_29.152 // 
 rambhākandāmbusarpirbhyāṃ pītaṃ liptamaherviṣam  109  / 
 gotakranaramūtrābhyāmathā''khoḥ  110  vṛścikasya tu // VRs_29.153 // 
 
 sārkakṣīraṃ vilepena  111  lūtānāntu jalaudanam  112  / 
 śatapatrarasājyābhyāṃ viṣaṃ sarvañca sarvathā  113  // VRs_29.154 // 
 bhasmasūtaṃ gu.ḍakṣaudra-ghṛtaiḥ saha niṣevitam  114  / 
 jarāṃ jayedato nāmnā gu.ḍikeyaṃ jayoditā // VRs_29.155 // 
 atha jayantīvaṭikākhyaḥ pañcadaśādhikaśatatamaviṣakalpaḥ /-- 
 vacā'śvagandhāmaricopakulyā-tālīśamustāpicumardapāṭhāḥ / 
 viṣañca teṣāṃ vaṭikā jayantyaḥ phale prayoge ca jayāsamānāḥ // VRs_29.156 // 
 atha jayāvaṭikākhyaḥ ṣo.ḍaśādhikaśatatamaviṣakalpaḥ /-- 
 vāsā'mṛtākhadiranimbavi.ḍaṅgapathyā- 
 kvāthe viṣatrikaṭucitrakalohatiktāḥ / 
 āvāpya māṣatulitā vaṭikā praṇītā 
 kṣaudrānvitā kṣapayati kṣayakuṣṭhajātam // VRs_29.157 // 
 atha rasāyane saptadaśādhikaśatatamaviṣakalpaḥ /-- 
 kāntābhrakaśilādhātu-viṣasūtakamākṣikam / 
 śīlitaṃ madhusarpirbhyāṃ vyādhivārddhakamṛtyujit // VRs_29.158 // 
 
 atha vājīkaraṇe aṣṭādaśādhikaśatatamaviṣakalpaḥ /-- 
 naṣṭaśukraḥ payodrākṣā-kapikacchumahāviṣam / 
 śīlayenmadhusarpirbhyāṃ sakharjūraṃ sayaṣṭikam // VRs_29.159 // 
 atha viṣasevanasya phalam /-- 
 śatruprayuktādviṣato garādvā lūtābhujaṅgākhuviṣājjarāyāḥ / 
 akālamṛtyugrahapāpmano'pi viṣāśino nāsti bhayaṃ narasya // VRs_29.160 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye
viṣakalpo nāmaikonatriṃśattamo'dhyāyaḥ // 29 // 
 
 
 
Adhyāya 30
atha rasakalpaḥ ।--
 
 atha mṛtasūtādhyāyaḥ /-- 
 atha rasajāraṇam /-- 
 pītāsavāmlakhāt sattvaṃ kāntaṃ vā tīkṣṇameva vā / 
 catuḥṣaṣṭitamāṃśena pramitaṃ kṣiptamalpaśaḥ // VRs_30.1 // 
 
 taptakhalle'mlayogena ślakṣṇavattāṃ vimardanāt / 
 bhūrje kṣārāmlalavaṇa-snuhyarkakṣīralepite // VRs_30.2 // 
 baddhaṃ vastrāvṛte svinnamamle samarase rasam / 
 dhautamuṣṇāranālena śuṣkamaṅgulimarditam // VRs_30.3 // 
 pacet kacchapayantrasthamaṣṭamāṃśavi.ḍāvṛtam / 
 svapramāṇo rasastiṣṭhejjīrṇo grāse tvajīryyati // VRs_30.4 // 
 pātayedāsavāmlena mardayet svedayecca tam / 
 jāraṇe jāraṇe vahniṃ grāsañca parivarddhayet // 
 dviguṇaṃ yojayedevaṃ sattvamabhrakasambhavam // VRs_30.5 // 
 atha rasajāraṇe niṣiddhadravyāṇi /-- 
 pūtīlohaṃ viṣaṃ mūtraṃ rasakaṃ gandhakatrayam / 
 na yuñjyājjāraṇe sūtastairjīrṇaiḥ sphoṭakuṣṭhakṛt // VRs_30.6 // 
 
 atha ba.ḍavānalo vi.ḍaḥ /-- 
 guñjāsaindhavayoścūrṇaṃ devadālīdaladravaiḥ / 
 ṭaṅkaṇaṃ kiṃśukarasairjambīrāmlena cūlikām // VRs_30.7 // 
 mūlakakṣāragomūtra-prasādena ca gandhakam / 
 svarjikābhūkhagavyoma śigrumūlarasena ca // VRs_30.8 // 
 śataśo bhāvayet sarvaṃ vi.ḍo'yaṃ ba.ḍavānalaḥ / 
 evamagnisaho-- "  // VRs_30.9 // 
 atha matāntare rasajāraṇam /-- 
 -- " loha-saṃyuktaḥ kevalo'tha vā / 
 niyāmakauṣadhasitāṅkolamūlarasādibhiḥ // VRs_30.10 // 
 vaikrāntapramukhairvā'pi rasendraḥ saha marditaḥ / 
 
 yantrasthaḥ kramavṛddhena vahninorddhvena pācitaḥ // 
 mṛto'dharāgninā tapto'pyakṣīṇo norddhvamāśrayet // VRs_30.11 // 
 atha dvividhaṃ rasamāraṇam /-- 
 athāpāmārgatailena tathā puṣkarataṇḍalaiḥ / 
 athavā malapūkṣīra-bhāvitaḥ śvetahiṅgunā // 
 marditaḥ puṭapākena bhasmatāṃ pratipadyate // VRs_30.12 // 
 atha rasamāraṇe prakārāntaram /-- 
 gomūtradroṇapuṣpābhyāṃ pākādvā kāntabhājane // VRs_30.13 // 
 atha prakārāntaram /-- 
 kaṅguṇīkṛṣṇadhustūra-tailābhyāṃ vā vimarditaḥ // VRs_30.14 // 
 
 atha prakārāntaram /-- 
 mṛṇālatantuvarttisthaḥ pīnagandharvatailayuk / 
 jvalito yāmamātraṃ vā mṛtavaikrāntasaṃyutaḥ // VRs_30.15 // 
 atha prakārāntaram /-- 
 bandhyā'mṛtākandagataḥ pacanādbhūdhare'thavā // VRs_30.16 // 
 atha prakārāntaram /-- 
 capalopalanirguṇḍī-rasābhyāṃ rasakena vā // VRs_30.17 // 
 atha prakārāntaram /-- 
 vārāhīrasayuktena cakramardarasena vā // VRs_30.18 // 
 atha prakārāntaram /-- 
 gandhapāṣāṇayuktena baddhaṃ vā vāsasā rasam / 
 pacet gandhakatailena yāvadākhoṭabandhanam // VRs_30.19 // 
 
 gandhāśmapiṣṭaṃ dviguṇa-gandhaṃ vā kāntasampuṭe / 
 gandhakādvā tṛtīyāṃśaṃ kāntaparpaṭamiśritam // 
 mūlikāmarditaṃ loha-parpaṭāntargataṃ dhamet // VRs_30.20 // 
 atha prakārāntaram /-- 
 yadvā gandhakapādena marditaṃ mūlikārasaiḥ / 
 lohasampuṭamadhyasthamaṅgārairdhmātamutkhanet // 
 rogoktayogayukto'yaṃ tattadrogaharo bhavet // VRs_30.21 // 
 atha jvare prathamarasakalpaḥ /-- 
 samustaparpaṭakvātho bhasmasūto harejjvaram // VRs_30.22 // 
 atha tridoṣajvare dvitīyarasakalpaḥ /-- 
 daśamūlakaṣāyeṇa pippalyā ca samastajam // VRs_30.23 // 
 
 atha raktapitte tṛtīya-caturtharasakalpau /-- 
 mākṣikābhayayā vāsā-pippalyā vā'srapittanut // VRs_30.24 // 
 atha kāse pañcamarasakalpaḥ /-- 
 kaṇṭakārīkaṣāyeṇa pippalyā ca sa kāsajit // VRs_30.25 // 
 atha kṣaye ṣaṣṭha-saptamarasakalpau /-- 
 ajāyāḥ kṣīrasiddhena kaṇāyuktena sarpiṣā / 
 triphalāgandhakavyoṣa-gu.ḍairvā kṣapayet kṣayam // VRs_30.26 // 
 atha kṣayādau aṣṭamarasakalpaḥ /-- 
 atha lohamayīṃ mūṣāmāyāme dvādaśāṅgulām / 
 marditaṃ hemavārāhī-gṛhakanyārasai rasam // VRs_30.27 // 
 rasonapiṇḍe dadhatīṃ lohamayyā surandhrayā / 
 nirguṇḍīpatraniryyāsa-pītapādasugandhayā // VRs_30.28 // 
 garbhamūṣikayā yuktāṃ sacakrāṃ mapidhānakām / 
 lambitāṃ jalapātrastha-kharparadvāri pācayet // VRs_30.29 // 
 
 ūrddhvaṃ vanotpalaiścitrairaṅgāraiḥ khādirairadhaḥ / 
 evamaṣṭaguṇe jīrṇe gandhake kṣayakuṣṭhajit // VRs_30.30 // 
 atha hikkāyāṃ navamarasakalpaḥ /-- 
 hikkāṃ nihanti rucaka-vījapūrāmlamākṣikaiḥ // VRs_30.31 // 
 atha chardirdāhayoḥ daśamaikādaśarasakalpau /-- 
 chardirdāhau madhusitā-lājāmudgasitāmbubhiḥ // VRs_30.32 // 
 atha arśaḥsa dvādaśarasakalpaḥ /-- 
 arśāṃsi tailasindhūttha-puṭapācitaśūraṇaiḥ // VRs_30.33 // 
 
 atha atīsāre trayodaśādirasakalpatrayam /-- 
 tvakpallavaiḥ kaṣāyāṇāṃ śṛtenodaśvidambhasā / 
 kṣīriṇyā vā'pyatīsāraṃ-- " 
 atha visūcyāṃ ṣo.ḍaśarasakalpaḥ /-- 
 " --visūcīṃ kaṇahiṅgunā // VRs_30.34 // 
 atha ajīrṇe saptadaśarasakalpaḥ /-- 
 ajīrṇaṃ kāñjikairaṇḍa-kvāthapathyāvalehataḥ // VRs_30.35 // 
 atha pravāhikāyām aṣṭādaśaikonaviṃśarasakalpau /-- 
 kaṣāyapallavaiḥ pakvaṃ bālavilvaṃ sanāgaram / 
 sagu.ḍaṃ sarasaṃ hanti vimbisīṃ dāruṇāmapi // 
 vilvakarkaṭikāgarbhaṃ masūrakvathitāmbu vā // VRs_30.36 // 
 
 atha mūtrakṛcchre viṃśarasakalpaḥ /-- 
 kṛcchraṃ mṛtarasaḥ kṣīra-kṣīriṇīkṣuramākṣikaiḥ // VRs_30.37 // 
 atha meheṣu ekaviṃśarasakalpaḥ /-- 
 pāradabhasmaśilājatukṛṣṇā-lohamalatriphalākulivījam / 
 tāpyaniśārajakopalakānta-vyoṣarajaḥ khapuraśca kapitthāt // VRs_30.38 // 
 sarvamidaṃ paricūrṇya samāṃśaṃ bhāvitabhṛṅgarasaṃ divasādau / 
 viṃśativāramidaṃ madhulī.ḍhaṃ viṃśatimehaharaṃ haridṛṣṭam // VRs_30.39 // 
 atha plīhādau dvāviṃśa-trayoviṃśarasakalpau /-- 
 nyagrodhādyasanādyairvā kvāthayukto mṛto rasaḥ / 
 paścāllaśunagomṛtraiḥ plīhagulmanivarhaṇaḥ // VRs_30.40 // 
 atha paktiśūle caturviṃśarasakalpaḥ /-- 
 kalāyayūṣaśambūka-kṣārābhyāṃ paktiśūlanut // VRs_30.41 // 
 atha āmaśule pañcaviṃśarasakalpaḥ /-- 
 satryūṣaṇatilakvāthenā''maśūlasya nāśanaḥ // VRs_30.42 // 
 
 atha udare ṣaḍviṃśarasakalpaḥ /-- 
 navanītasudhākṣāra-bhāvitābhayayodare // VRs_30.43 // 
 atha kāmalāyā saptaviṃśarasakalpaḥ /-- 
 sa hitaḥ sahito yaṣṭī-vāriṇā kāmalāmaye // VRs_30.44 // 
 atha pāṇḍvādau aṣṭāviṃśarasakalpaḥ /-- 
 phalatrikādikvāthena pāṇḍuśophe sakāmale // VRs_30.45 // 
 atha śothe ekonatriṃśarasakalpaḥ /-- 
 śophe saviśvabhūnimba-kvāthagomūtrasaṃyutaḥ / 
 nimbāmalakakaṅkuṣṭhaiḥ praśastaḥ sa mṛto rasaḥ // VRs_30.46 // 
 atha kuṣṭhe triṃśaikaviṃśarasakalpau /-- 
 rasonarājikāvahni-nīlimārkavapallavaiḥ / 
 tulyaṃ bhallātakaṃ kṣiptvā kṣīre tailaṃ vipācitam // VRs_30.47 // 
 bhūśirīṣasuparṇākṣyoḥ pañcāṅgaṃ mākṣikaṃ ghṛtam / 
 rasañca līḍhvā kuṣṭhārtto limpettrikaṭunā tanum // 
 rasagandhakapiṣṭyā vā kaṭutailābhiyuktayā // VRs_30.48 // 
 
 atha kuṣṭhe dvātriṃśa-trayastriṃśarasakalpau /-- 
 karpūramūlīsahanimbataila-pātālamūlīrasabhāvitena / 
 rasena lihyāt sakalaṃ haṭhaṃ vā vicūrṇitaṃ puṣparasaṃ sa kuṣṭhī // VRs_30.49 // 
 atha kuṣṭhe catustriṃśarasakalpaḥ /-- 
 phenilaphalāhidarvī-kandarasaṃ khādato'nudinam / 
 phenilamūlodvarttanamācarato'pi ca kutaḥ kuṣṭham // VRs_30.50 // 
 atha kilāse pañcatriṃśarasakalpaḥ /-- 
 citrakavānarivāyasītuṇḍī-vākucikā dviguṇāḥ paripītāḥ / 
 mūtrayutā mṛtasūtasametāstakrabhujaḥ śamayanti kilāsam // VRs_30.51 // 
 
 atha śvitre ṣaṭtriṃśarasakalpaḥ /-- 
 drutagaganamarīcī vākucītālapatryau 
 salilaripunakulyau kṛṣṇaśuṇṭhyau sabhṛṅgam / 
 maricamasitasomaścitrakāṅkolavījaṃ 
 varatilaśaśilekhe tvak ca śākhoṭakasya // VRs_30.52 // 
 phalatrayañca tat sarvaṃ mṛtasūtasamanvitam / 
 kṣīrānnavarttano jagdhvā śvitramāśu nivarttayet // VRs_30.53 // 
 atha krimau saptatriṃśarasakalpaḥ /-- 
 sanimbapallavakṣaudraḥ kṛmīn hanti mṛto rasaḥ // VRs_30.54 // 
 atha vātaroge aṣṭatriṃśarasakalpaḥ /-- 
 pīto laśunasiddhena tailenānilajān gadān // VRs_30.55 // 
 atha gṛdhramyāma ekonacatvāriṃśarasakalpaḥ /-- 
 viśvairaṇḍaśṛtakṣīra-sahito gṛdhrasīṃ jayet // VRs_30.56 // 
 atha vātarakte catvāriṃśarasakalpaḥ /-- 
 gu.ḍābhayāgu.ḍūcyambu-yuktaḥ pavanaśoṇitam // VRs_30.57 // 
 
 atha sthaulye ekacatvāriṃśarasakalpaḥ /-- 
 trikaṭutriphalāvellaiḥ samāṃśo guggulurjayet / 
 vātāritailasaṃyuktaḥ sthaulyaṃ bhasmarasānvitaḥ // VRs_30.58 // 
 atha sthaulye dvācatvāriśarasakalpaḥ /-- 
 madhūdakābhyāṃ yukto vā-- " 
 atha kārśye tricatvāriṃśarasakalpaḥ /-- 
 " --kārśyantu śarkarānvitaḥ // VRs_30.59 // 
 atha apasmārādau catuścatvāriṃśarasakalpaḥ /-- 
 hiṅgusauvarcalavyoṣa-mūtrasiddhena sarpiṣā / 
 raso hanyādapasmāramunmādañca-- "  // VRs_30.60 // 
 atha apasmārādau pañcacatvāriṃśarasakalpaḥ /-- 
 " --tathā'ñjanāt / 
 madhūkakunaṭītārkṣya-pārāvatamalairyutaḥ // VRs_30.61 // 
 
 atha pakṣmaśāte ṣaṭcatvāriṃśarasakalpaḥ /-- 
 dhānyāmlapiṣṭāṣṭamarpippalīṃkān kārpāsavījān karamardanena / 
 ādāya tailaṃ mṛtasūtayuktamakṣṇi prayuñjīta viśīrṇaromṇi // VRs_30.62 // 
 atha netraroge saptacatvāriṃśaraṃsakalpaḥ /-- 
 barbūranimbakisalā''japurīṣadhūmaiḥ 
 kāsekṣurāśmavanitāstanajena ghṛṣṭam / 
 bhallātadhūpitarasāñjanamañjayitvā 
 sābhyañjanasnapanamakṣṇi rujaṃ nihanti // VRs_30.63 // 
 
 atha timire aṣṭacatvāriṃśarasakalpaḥ /-- 
 mahābherīmūlaṃ turagapṛthukāmbodhikuvalaṃ 
 raso jamborāmle jayati timiraṃ kācamapi ca // VRs_30.64 // 
 atha jāḍyo ekonapañcāśattamarasakalpaḥ /-- 
 upāttaṃ jīmūtādravijadharaparṇāmbumṛditāt 
 rasastailaṃ lepādiha vividhajāḍyañca gudajān // VRs_30.65 // 
 atha keśakṛṣṇīkaraṇe mahānīlatailākhyapañcāśattamarasakalpaḥ /-- 
 vaṭaprarohaṃ piṇḍīta-mūlatvakkṛṣṇasairyyakaiḥ / 
 ketakīstananiryyāsa-śakalītriphalārjunaiḥ // VRs_30.66 // 
 pṛthak daśapalaiḥ sārddhaṃ caturdrīṇeṣvapāṃ pacet / 
 aṣṭabhāgāvaśiṣṭe'smin bhṛṅgasvarasapeṣite // VRs_30.67 // 
 
 triphalānīlyayaścūrṇaiḥ pṛthak dvipalikairyutam / 
 tailā.ḍhakaṃ samakṣīraṃ paktvā mṛtarasānvitam // VRs_30.68 // 
 mahānīlaṃ samudgasthaṃ maṇḍalaṃ dhānyamadhyagam / 
 abhyaṅgavidhiyogena keśānāṃ rañjanaṃ param // VRs_30.69 // 
 atha vraṇe ekapañcāśattamarasakalpaḥ /-- 
 triphalāpaṭolamūlavyoṣagu.ḍūcīvi.ḍaṅgavījāni / 
 samaguggulāni māritarasamilitāni vraṇaghnāni // VRs_30.70 // 
 atha ganthau dvipañcāśattamaramakalpaḥ /-- 
 granthīn vilepayetteṣāṃ lepāt-- " 
 atha masūrikāyāṃ tripañcāśattamaramakalpaḥ /-- 
 " --mūlarasānvitam / 
 nārikelodakaṃ tadvat pītaṃ hanti masūrikāḥ // VRs_30.71 // 
 
 atha sidhmādau catuḥpañcāśattamarasakalpaḥ /-- 
 mañjiṣṭhā śavarodbhavaṃ tuvarikā lākṣā haridrādvayaṃ 
 nepālī haritālakuṅkumagadā gorocanā gairikam / 
 patraṃ pāṇḍu vaṭasya candanayugaṃ kāleyakaṃ pāradaṃ 
 pattaṅgaṃ kanakatvacaṃ kamalajaṃ vījaṃ tathā keśaram // VRs_30.72 // 
 sikthaṃ tutthaṃ lohakiṭṭaṃ vasājyamājaṃ kṣīraṃ kṣīravṛkṣāmbu cāgnau / 
 siddhaṃ sidhmavyaṅganīlyādināśe vaktracchāyāmaindavīmāśu dhatte // VRs_30.73 // 
 atha asthisrāve pañcapañcāśattamarasakalpaḥ /-- 
 kārpāsapallavānantā-rasatailayuto hitaḥ / 
 asthisrāve mṛtaraso-- "  // VRs_30.74 // 
 
 atha viṣe ṣaṭpañcāśattamādirasakalpaṣaṭkam /-- 
 " --viṣe sthāvarajaṅgame / 
 taṇḍulīyakamūlena vīrāmūlena vā yutaḥ // 
 taṇḍulodakasammiśraḥ pānanāvanalepane // VRs_30.75 // 
 atha viṣe dviṣaṣṭitamarasakalpaḥ /-- 
 surabhiśakṛdrasabhāvitakarpūrasamanvito mṛtaḥ sūtaḥ / 
 sthāvarajaṅgamakṛtrimaviṣajidguñjāmito dadhnā // VRs_30.76 // 
 atha sarpaviṣe triṣaṣṭitamarasakalpaḥ /-- 
 yakṣākṣaphenilarasonakaṭutrayogrā- 
 rājī-varāṅghrivakulaṃ lakucāmbupiṣṭam / 
 chāyāviśoṣitamidaṃ naravārighṛṣṭaṃ 
 sarpāpahaṃ sarasamañjanatastrivārān // VRs_30.77 // 
 atha sarpaviṣe cataḥṣaṣṭitamarasakalpaḥ /-- 
 piśācaḥ pañcavarṇasya vījaṃ mūlaṃ punarnavāt / 
 devadālyāḥ phalaṃ mūlaṃ mūlañca viṣaparṇataḥ // 
 peṣitaṃ naramūtreṇa sarbathā'hiviṣāpaham // VRs_30.78 // 
 
 atha unduruviṣe pañcaṣaṣṭhitamarasakalpaḥ /-- 
 kapitthapañcakaṃ nīraṃ rasañcā''khuviṣāpaham // VRs_30.79 // 
 atha vṛścikaviṣe ṣaṭṣaṣṭhitamādirasakalpacatuṣṭayam /-- 
 kāṃsye tāmbūlyā nāgaraṃ piṣṭamadbhiḥ 
 patraṃ śairīṣaṃ pippalī chāgadugdhaiḥ / 
 patraṃ kārpāsāt sarpiṣā vā'pi lepāt 
 sūtenopetaṃ vṛścikānāṃ viṣaghnam // VRs_30.80 // 
 atha viṣadigdhavraṇe saptatitamādirasakalpadvayam /-- 
 bhāvitaṃ caṇakāmlena vastramamlena mardayet / 
 tena vākucicakrāhva-kārpāsāgastipallavān // VRs_30.81 // 
 ekasya lakucasyāmle svarasena rasena yaḥ / 
 prakṣālitaḥ prayātyeva viṣadigdhavraṇaḥ śamam // VRs_30.82 // 
 
 atha rasāyane dvisaptatitamarasakalpaḥ /-- 
 rasāyanoktavidhinā śuddho labdhabalaḥ punaḥ / 
 prātaḥ prātaḥ kaṇāpathyā-viśvasaindhavacitrakam // VRs_30.83 // 
 pītvā saṃrakṣaṇāyāgnerīṣaduṣṇena vāriṇā / 
 bhṛṅgāmalakaniryyāse bhāvitaṃ vyomakāntayoḥ // VRs_30.84 // 
 bhasmāyaḥsampuṭe dhānye sthāpitaṃ madhusarpiṣā / 
 khādenniśi kaṇāpathyā māsamekaṃ tathā punaḥ // VRs_30.85 // 
 atha rasāyane trisaptatitamarasakalpaḥ /-- 
 pātanābhasma vā yuktamatha sūtasya bhasmanā / 
 jīrṇālpahemnaḥ ṣaṇmāsācchatāvaryyā rasena ca // VRs_30.86 // 
 
 atha rasāyane catuḥsaptatitamarasakalpaḥ /-- 
 triphalāṃ madhusarpirbhyāṃ khādirāsanabhāvitām / 
 mṛtahemarasopetāṃ bhakṣayedbhakṣayejjarām // VRs_30.87 // 
 atha rasāyane pañcasaptatitamarasakalpaḥ /-- 
 gandhakena hataṃ sūtaṃ kāntaṃ dhātrīrasena ca / 
 triphalāsahitaṃ khādejjīvedācandratārakam // VRs_30.88 // 
 atha rasāyane ṣaṭsaptatitamarasakalpaḥ /-- 
 citrakaṃ triphalā bhṛṅgo haridrā'ñjanapatrikā / 
 rasastrimadhuraścāpi jarāvairūpyanāśanaḥ // VRs_30.89 // 
 atha rasāyane saptasaptatitamādyaśītitamāntarasakalpaḥ /-- 
 rasauṣadhīnāṃ rasabhāvitānāṃ sitāyutaiḥ kṣīramadhūdakājyaiḥ // VRs_30.90 // 
 atha rasāyane ekāśītitamarasakalpaḥ /-- 
 jarāṃ raso hanti ca kāntapātre kṣīraṃ śṛtaṃ kāñcanapādapiṣṭyā // VRs_30.91 // 
 
 atha rasāyane vajrapañjararasākhyaḥ dvyaśītitamarasakalpaḥ /-- 
 kṣetrīkaraṇamityuktaṃ vajrabhasmasamaṃ rasam / 
 haṃsapādīrasairghṛṣṭaṃ vipacettat puṭānale // VRs_30.92 // 
 tulyamanyaṃ rasaṃ tena pūrvavanmarditaṃ pacet / 
 yāvacchakyaṃ caturthāṃśa-mānena rasabhasmanā // VRs_30.93 // 
 amlapiṣṭena sauvarṇaṃ patramālipya mārayet / 
 rājikārddhārddhamārabhya yāvanmāṣaṃ vivarddhitaḥ // VRs_30.94 // 
 
 citrakārdrakasindhūttha-tīkṣṇāsauvarcalaiḥ saha / 
 sevitaḥ palaparyyantaṃ raso'yaṃ vajrapañjaraḥ // 
 śaraṇyaḥ paribhūtānāṃ vyādhivārddhakamṛtyubhiḥ // VRs_30.95 // 
 atha rasāyane pañcāmṛtarasākhyaḥ tryaśītitamarasakalpaḥ /-- 
 hemamākṣikakāntābhra-vajrabhasma praveśayet / 
 rase sahemni saptāhaṃ mūlikārasamarditām // VRs_30.96 // 
 tāṃ piṣṭiṃ yantrayogena pacet pañcāmṛtāhvayaḥ / 
 raso'yaṃ madhusarpirbhyāṃ yuktaḥ pūrvādhiko guṇaiḥ // VRs_30.97 // 
 atha rasaprayoge upacāravidhiḥ /-- 
 ghanasāracaturjāta-kakkolaṃ kaṭukīphalam / 
 phalaṃ tāmbūlaballīnāṃ rasasyā''kramaṇaṃ param // VRs_30.98 // 
 
 bhuñjīta śāligodhūma-yavaṣaṣṭikajāṅgalam / 
 mudgayūṣaṃ gavāṃ kṣīraṃ mastu snāyāt sukhāmbhasā // 
 rūpayauvanasampannāmanurūpāṃ priyāṃ bhajet // VRs_30.99 // 
 atha rasasevane apathyāni /-- 
 abhyaṅgaṃ kaṭutailena kāñjītailaṃ surāṃ dadhi / 
 kāliṅgakāravellāmla-laśunāsurimūlakam // VRs_30.100 // 
 dvidalaṃ vilvavārttākaṃ chatrākaṃ kākamācikām / 
 saṅgamaṃ mardanaṃ rātrau jāgaraṃ svapanaṃ divā // VRs_30.101 // 
 atyamlatiktalavaṇaṃ svādūṣṇaṃ śiśirauṣadham / 
 śokavātātapakrodha-cintāñca parivarjayet // 
 sāhasaṃ rasalohānāṃ mārakañca viśeṣataḥ // VRs_30.102 // 
 atha niṣiddhadravyavyavahāre doṣaḥ /-- 
 sevayā parihāryyāṇāṃ rasasyājaraṇā bhavet / 
 śūlo nābhitale jāḍyaṃ nidrālasyaṃ jvarastamaḥ // 
 aṅgabhaṅgo'rucirdāhaḥ-- "  // VRs_30.103 // 
 
 atha niṣiddhadravyavyavahārajadoṣe pratīkāraḥ /-- 
 " --pibettatra dinatrayam / 
 sauvarcalaṃ sagomūtraṃ karkoṭīmūlavāriṇā // 
 mātuluṅgasya vā'mlena māṇimanthaṃ sanāgaram // VRs_30.104 // 
 atha nāgavaṅgayuktarasasevane pratīkāraḥ /-- 
 nāgavaṅgayutaḥ sūtaḥ pramādādbhakṣito yadi / 
 saindhavaṃ kāravellasya kandaṃ mūtraiḥ pibedgavām // VRs_30.105 // 
 karkoṭīgaru.ḍīpathyā-śarapuṅkhairvipācitaiḥ / 
 aṣṭabhāgāvaśiṣṭaṃ vā gomūtraṃ saindhavānvitam // VRs_30.106 // 
 yat kṣetrīkaraṇaṃ pūrvaṃ vedhakañca rasaṃ tataḥ / 
 seveta tasya siddhiḥ syādanyathā maraṇaṃ dhruvam // VRs_30.107 // 
 atha rasāyane mṛtasañjīvanyākhyaḥ caturaśautitamarasakalpaḥ /-- 
 kāntābhratāpyasattvānāṃ vajrahemno rasasya ca / 
 saptāhamamlapiṣṭānāṃ golake lepite'nvaham // VRs_30.108 // 
 gojihvāvāyasīpathyā-nirguṇḍīmadhusaindhavam / 
 svinne bhūdharayantrasthe pakṣāt kaṭhinatāṃ gate // VRs_30.109 // 
 
 yavaciñcāpalāśākṣa-rājikārpāsataṇḍulaiḥ / 
 āvarttitāntarliptāyāṃ mūṣāyāṃ khadirāgninā // VRs_30.110 // 
 ṭaṅgaṇaṃ śvetakācañca dattvā dattvā viśoṣite / 
 mūṣāyāṃ vi.ḍayogena samāṃśaṃ hema jārayet // VRs_30.111 // 
 saṃvatsaraṃ mukhadhṛtā mṛtasañjīvanī matā / 
 guṭikā śukrastambhaṃ kurute harate ca jarāmaraṇam // VRs_30.112 // 
 atha vājīkaraṇe madanavarddhanākhyaḥ pañcāśītitamarasakalpaḥ /-- 
 samacīrṇajīrṇahemamākṣikayogena mārito vṛṣyaḥ / 
 ghṛtamadhuśatāvarīrasadugdhayuto madanavarddhanaḥ sūtaḥ // VRs_30.113 // 
 atha vājīkaraṇe ṣa.ḍaśītitamarasakalpaḥ /-- 
 lohitāgastyasāreṇa kṛṣṇarambhāphaladrutam / 
 rasañca ghanasārañca pītvā strīṣu vṛṣāyate // VRs_30.114 // 
 
 atha rasāyane sandigdhān prati uktiḥ /-- 
 yugasvabhāvāt yadi cīṣadhīnāṃ kriyāsu śaktiḥ parikalpate'lpā / 
 āyurbalādiṣvapi sā tatheti tasmānniṣevyāni rasāyanāni // VRs_30.115 // 
 na cīṣadhīnāmapi sarvathaiva prabhāvahāniḥ parikalpanīyā / 
 phalaṃ prayātyūrddhvamadhastrivṛcca pratyakṣataḥ kasya na siddhametat ? // VRs_30.116 // 
 atha auṣadhānāṃ guṇadoṣavattve prayoktuḥ jñatvājñatvayoḥ hetutā /-- 
 adeśakālopahitāni sātmyānyatyuṣṇatīkṣṇāni yathauṣadhāni / 
 nāśaṃ nayante sahasaiva dehaṃ samyak pravṛttāni yathaiva vṛddhim // VRs_30.117 // 
 jitvā tasmādindriyādipraduṣṭān kālopetaḥ śraddadhānā yathāvat / 
 āyuṣprajñātejasāṃ yadvivṛddhyai vīryyopetaṃ śīlayedauṣadhaṃ tat // VRs_30.118 // 
 atha ācārarasāyanam /-- 
 śāstrānusāriṇī caryyā cittajñāḥ pārśvavarttinaḥ / 
 buddhiraskhalitā'rtheṣu paripūrṇaṃ rasāyanam // VRs_30.119 // 
 
 dānaṃ śīlaṃ dayā satyaṃ brahmacaryyaṃ kṛtajñatā / 
 rasāyanāni maitrī ca puṇyāyurvṛddhikṛdgaṇaḥ // VRs_30.120 // 
 atha āyurvedopadeśasya avaśyapālanīyatoktiḥ /-- 
 etadāgamasiddhatvāt pratyakṣaphaladarśanāt / 
 mantravat samprayoktavyaṃ na mīmāṃsyaṃ kathañcana // VRs_30.121 // 
 atha kuvaidyānā varjanīyatoktiḥ /-- 
 lobhayantyāturaṃ mūrkhā vicitraiḥ karmakauśalaiḥ / 
 tebhyo rakṣet sadā''tmānamātmā yasmāt sudurlabhaḥ // VRs_30.122 // 
 te ghuṇākṣaravat kañcidutthāpya niyatāyuṣam / 
 ghnanti vaidyābhimānena śatānyaniyatāyuṣām // VRs_30.123 // 
 ajñātaśāstrasadbhāvān śāstramātraparāyaṇān / 
 tān varjayedbhiṣakpāśān pāśān vaivasvatāniva // VRs_30.124 // 
 
 atha śāstrajñavaidyasya sāphalyoktiḥ /-- 
 pradīpabhūtaṃ śāstraṃ hi darśanaṃ vipulā matiḥ / 
 tābhyāṃ bhiṣak suyuktābhyāṃ cikitsannāparādhyati // VRs_30.125 // 
 
 atha cikitmāyāḥ trivargasādhakatvoktiḥ /-- 
 kvacidarthaḥ kvacinmaitrī kvaciddharmaḥ kvacit yaśaḥ / 
 kvacidabhyāsayogaśca cikitsā nāsti niṣphalā // VRs_30.126 // 
 atha kuvaidyasya nirayabhāktvoktiḥ /-- 
 ye kriyāṃ vikriyāṃ kurvantyupekṣante skhalanti vā / 
 khādanti te paraprāṇān nijāni sukṛtāni ca // VRs_30.127 // 
 atha yāvacchvāsaṃ cikitsāyāḥ karttavyatvoktiḥ /-- 
 yāvaducchasiti prāṇī yāvadbheṣajamatti ca / 
 tāvaccikitsā karttavyā daivasya kuṭilā gatiḥ // VRs_30.128 // 
 atha vaidyāturayoranyo'nyakarttavyanirdeśaḥ /-- 
 anāthān rogiṇo vaidyaḥ puttravat samupācaret / 
 prāṇācāryyaśca pitṛvat sampūjyaḥ śaktibhaktitaḥ // VRs_30.129 // 
 atha vaidyānāṃ sulabhājīvatvanirdeśaḥ /-- 
 na prāṇirahito deśo na ca prāṇī nirāmayaḥ / 
 tasmāt sarvatra bhiṣajāṃ kalpitā eva vṛttayaḥ // VRs_30.130 // 
 
 atha purāvṛttavarṇanadvārā vaidyasya sarvapūjyatvanirdeśaḥ /-- 
 yajñasya ca śiraśchinnamaśvibhyāṃ sandhitaṃ purā / 
 pātitā daśanāḥ pūṣṇo bhagasya ca vilocane // VRs_30.131 // 
 rājayakṣmārditaścandrastābhyāmeva cikitsitaḥ / 
 bhārgavaścyavanaḥ kāmī vṛddhaḥ san vikṛtiṃ gataḥ // 
 vīryyavarṇabalopetaḥ kṛtastābhyāṃ punaryuvā // VRs_30.132 // 
 ebhiścānyaiśca bahubhiḥ karmabhirbhiṣaguttamau / 
 babhūvaturbhṛśaṃ pūjyāvindrādīnāṃ mahātmanām // VRs_30.133 // 
 sautrāmaṇyāñca bhagavānaśvibhyāṃ saha modate / 
 aśvibhyāṃ sahitaḥ somaṃ prāyaḥ pibati vāsavaḥ // VRs_30.134 // 
 aśvibhyāṃ kalpito bhāgo yajñeṣu ca maharṣibhiḥ / 
 aśvināvagnirindraśca vedeṣu sutarāṃ stutāḥ // VRs_30.135 // 
 vaidyāvityaśvinau devau pūjyete vibudhairapi / 
 ajarairamarairnityaṃ sukhitairevamādṛtaiḥ // VRs_30.136 // 
 vyādhimṛtyujarāgrastairduḥkhaprāyaiḥ sukhārthibhiḥ / 
 kiṃ punarbhiṣajo marttyaiḥ pūjyāḥ syurnā''tmaśaktitaḥ ? // VRs_30.137 // 
 
 atha upasaṃhāraḥ /-- 
 rasaratnamamuccayo mayetthaṃ racitaḥ sādhu nitāntamādriyantām / 
 sudhiyo yadi vidyate'tra doṣaḥ kvacidarhanti mamāpyalaṃ viso.ḍhum // VRs_30.138 // 
 iti śrīvaidyapatisiṃhaguptasya sūnorvāgbhaṭācāryyasya kṛtau rasaratnasamuccaye
rasakalpo nāma triṃśattamo'dhyāyaḥ // 30 // 
 
 
