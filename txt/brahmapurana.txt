
 
 
        Chapter 1: Setting of the recitation of the Purāṇa; creation of the world
         SS  1-2 
 
 BRP001.001.1  yasmāt sarvam idaṃ prapañcaracitaṃ māyājagaj jāyate | 
 BRP001.001.2  yasmiṃs tiṣṭhati yāti cāntasamaye kalpānukalpe punaḥ | 
 BRP001.001.3  yaṃ dhyātvā munayaḥ prapañcarahitaṃ vindanti mokṣaṃ dhruvaṃ | 
 BRP001.001.4  taṃ vande puruṣottamākhyam amalaṃ nityaṃ vibhuṃ niścalam || 1 || 
 
 
 BRP001.002.1  yaṃ dhyāyanti budhāḥ samādhisamaye śuddhaṃ viyatsannibham | 
 BRP001.002.2  nityānandamayaṃ prasannam amalaṃ sarveśvaraṃ nirguṇam | 
 BRP001.002.3  vyaktāvyaktaparaṃ prapañcarahitaṃ dhyānaikagamyaṃ vibhum | 
 BRP001.002.4  taṃ saṃsāravināśahetum ajaraṃ vande hariṃ muktidam || 2 || 
 
 
 BRP001.003.1  supuṇye naimiṣāraṇye pavitre sumanohare | 
 BRP001.003.2  nānāmunijanākīrṇe nānāpuṣpopaśobhite || 3 || 
 
 
 BRP001.004.1  saralaiḥ karṇikāraiś ca panasair dhavakhādiraiḥ | 
 BRP001.004.2  āmrajambūkapitthaiś ca nyagrodhair devadārubhiḥ || 4 || 
 
 
 BRP001.005.1  aśvatthaiḥ pārijātaiś ca candanāgurupāṭalaiḥ | 
 BRP001.005.2  bakulaiḥ saptaparṇaiś ca punnāgair nāgakesaraiḥ || 5 || 
 
 
 BRP001.006.1  śālais tālais tamālaiś ca nārikelais tathārjunaiḥ | 
 BRP001.006.2  anyaiś ca bahubhir vṛkṣaiś campakādyaiś ca śobhite || 6 || 
 
 
 BRP001.007.1  nānāpakṣigaṇākīrṇe nānāmṛgagaṇair yute | 
 BRP001.007.2  nānājalāśayaiḥ puṇyair dīrghikādyair alaṅkṛte || 7 || 
 
 
 BRP001.008.1  brāhmaṇaiḥ kṣatriyair vaiśyaiḥ śūdraiś cānyaiś ca jātibhiḥ | 
 BRP001.008.2  vānaprasthair gṛhasthaiś ca yatibhir brahmacāribhiḥ || 8 || 
 
 
 BRP001.009.1  sampannair gokulaiś caiva sarvatra samalaṅkṛte | 
 BRP001.009.2  yavagodhūmacaṇakair māṣamudgatilekṣubhiḥ || 9 || 
 
 
 BRP001.010.1  cīnakādyais tathā medhyaiḥ sasyaiś cānyaiś ca śobhite | 
 BRP001.010.2  tatra dīpte hutavahe hūyamāne mahāmakhe || 10 || 
 
 
 BRP001.011.1  yajatāṃ naimiṣeyāṇāṃ sattre dvādaśavārṣike | 
 BRP001.011.2  ājagmus tatra munayas tathānye 'pi dvijātayaḥ || 11 || 
 
 
 BRP001.012.1  tān āgatān dvijāṃs te tu pūjāṃ cakrur yathocitām | 
 BRP001.012.2  teṣu tatropaviṣṭeṣu ṛtvigbhiḥ sahiteṣu ca || 12 || 
 
 
 BRP001.013.1  tatrājagāma sūtas tu matimāṃl lomaharṣaṇaḥ | 
 BRP001.013.2  taṃ dṛṣṭvā te munivarāḥ pūjāṃ cakrur mudānvitāḥ || 13 || 
 
 
 BRP001.014.1  so 'pi tān pratipūjyaiva saṃviveśa varāsane | 
 BRP001.014.2  kathāṃ cakrus tadānyonyaṃ sūtena sahitā dvijāḥ || 14 || 
 
 
 BRP001.015.1  kathānte vyāsaśiṣyaṃ te papracchuḥ saṃśayaṃ mudā | 
 BRP001.015.2  ṛtvigbhiḥ sahitāḥ sarve sadasyaiḥ saha dīkṣitāḥ || 15 || 
 
 
 munaya ūcuḥ: 
 
 BRP001.016.1  purāṇāgamaśāstrāṇi setihāsāni sattama | 
 BRP001.016.2  jānāsi devadaityānāṃ caritaṃ janma karma ca || 16 || 
 
 
 BRP001.017.1  na te 'sty aviditaṃ kiñcid vede śāstre ca bhārate | 
 BRP001.017.2  purāṇe mokṣaśāstre ca sarvajño 'si mahāmate || 17 || 
 
 
 BRP001.018.1  yathāpūrvam idaṃ sarvam utpannaṃ sacarācaram | 
 BRP001.018.2  sasurāsuragandharvaṃ sayakṣoragarākṣasam || 18 || 
 
 
 BRP001.019.1  śrotum icchāmahe sūta brūhi sarvaṃ yathā jagat | 
 BRP001.019.2  babhūva bhūyaś ca yathā mahābhāga bhaviṣyati || 19 || 
 
 
 BRP001.020.1  yataś caiva jagat sūta yataś caiva carācaram | 
 BRP001.020.2  līnam āsīt tathā yatra layam eṣyati yatra ca || 20 || 
 
 lomaharṣaṇa uvāca: 
 
 BRP001.021.1  avikārāya śuddhāya nityāya paramātmane | 
 BRP001.021.2  sadaikarūparūpāya viṣṇave sarvajiṣṇave || 21 || 
 
 
 BRP001.022.1  namo hiraṇyagarbhāya haraye śaṅkarāya ca | 
 BRP001.022.2  vāsudevāya tārāya sargasthityantakarmaṇe || 22 || 
 
 
 BRP001.023.1  ekānekasvarūpāya sthūlasūkṣmātmane namaḥ | 
 BRP001.023.2  avyaktavyaktabhūtāya viṣṇave muktihetave || 23 || 
 
 
 BRP001.024.1  sargasthitivināśāya jagato yo 'jarāmaraḥ | 
 BRP001.024.2  mūlabhūto namas tasmai viṣṇave paramātmane || 24 || 
 
 
 BRP001.025.1  ādhārabhūtaṃ viśvasyāpy aṇīyāṃsam aṇīyasām | 
 BRP001.025.2  praṇamya sarvabhūtastham acyutaṃ puruṣottamam || 25 || 
 
 
 BRP001.026.1  jñānasvarūpam atyantaṃ nirmalaṃ paramārthataḥ | 
 BRP001.026.2  tam evārthasvarūpeṇa bhrāntidarśanataḥ sthitam || 26 || 
 
 
 BRP001.027.1  viṣṇuṃ grasiṣṇuṃ viśvasya sthitau sarge tathā prabhum | 
 BRP001.027.2  sarvajñaṃ jagatām īśam ajam akṣayam avyayam || 27 || 
 
 
 BRP001.028.1  ādyaṃ susūkṣmaṃ viśveśaṃ brahmādīn praṇipatya ca | 
 BRP001.028.2  itihāsapurāṇajñaṃ vedavedāṅgapāragam || 28 || 
 
 
 BRP001.029.1  sarvaśāstrārthatattvajñaṃ parāśarasutaṃ prabhum | 
 BRP001.029.2  guruṃ praṇamya vakṣyāmi purāṇaṃ vedasammitam || 29 || 
 
 
 BRP001.030.1  kathayāmi yathā pūrvaṃ dakṣādyair munisattamaiḥ | 
 BRP001.030.2  pṛṣṭaḥ provāca bhagavān abjayoniḥ pitāmahaḥ || 30 || 
 
 
 BRP001.031.1  śṛṇudhvaṃ sampravakṣyāmi kathāṃ pāpapraṇāśinīm | 
 BRP001.031.2  kathyamānāṃ mayā citrāṃ bahvarthāṃ śrutivistarām || 31 || 
 
 
 BRP001.032.1  yas tv imāṃ dhārayen nityaṃ śṛṇuyād vāpy abhīkṣṇaśaḥ | 
 BRP001.032.2  svavaṃśadhāraṇaṃ kṛtvā svargaloke mahīyate || 32 || 
 
 
 BRP001.033.1  avyaktaṃ kāraṇaṃ yat tan nityaṃ sadasadātmakam | 
 BRP001.033.2  pradhānaṃ puruṣas tasmān nirmame viśvam īśvaraḥ || 33 || 
 
 
 
 BRP001.034.1  taṃ budhyadhvaṃ muniśreṣṭhā brahmāṇam amitaujasam | 
 BRP001.034.2  sraṣṭāraṃ sarvabhūtānāṃ nārāyaṇaparāyaṇam || 34 || 
 
 
 BRP001.035.1  ahaṅkāras tu mahatas tasmād bhūtāni jajñire | 
 BRP001.035.2  bhūtabhedāś ca bhūtebhya iti sargaḥ sanātanaḥ || 35 || 
 
 
 BRP001.036.1  vistarāvayavaṃ caiva yathāprajñaṃ yathāśruti | 
 BRP001.036.2  kīrtyamānaṃ śṛṇudhvaṃ vaḥ sarveṣāṃ kīrtivardhanam || 36 || 
 
 
 BRP001.037.1  kīrtitaṃ sthirakīrtīnāṃ sarveṣāṃ puṇyavardhanam | 
 BRP001.037.2  tataḥ svayambhūr bhagavān sisṛkṣur vividhāḥ prajāḥ || 37 || 
 
 
 BRP001.038.1  apa eva sasarjādau tāsu vīryam athāsṛjat | 
 BRP001.038.2  āpo nārā iti proktā āpo vai narasūnavaḥ || 38 || 
 
 
 BRP001.039.1  ayanaṃ tasya tāḥ pūrvaṃ tena nārāyaṇaḥ smṛtaḥ | 
 BRP001.039.2  hiraṇyavarṇam abhavat tad aṇḍam udakeśayam || 39 || 
 
 
 BRP001.040.1  tatra jajñe svayaṃ brahmā svayambhūr iti naḥ śrutam | 
 BRP001.040.2  hiraṇyavarṇo bhagavān uṣitvā parivatsaram || 40 || 
 
 
 BRP001.041.1  tad aṇḍam akarod dvaidhaṃ divaṃ bhuvam athāpi ca | 
 BRP001.041.2  tayoḥ śakalayor madhya ākāśam akarot prabhuḥ || 41 || 
 
 
 BRP001.042.1  apsu pāriplavāṃ pṛthvīṃ diśaś ca daśadhā dadhe | 
 BRP001.042.2  tatra kālaṃ mano vācaṃ kāmaṃ krodham atho ratim || 42 || 
 
 
 BRP001.043.1  sasarja sṛṣṭiṃ tadrūpāṃ sraṣṭum icchan prajāpatīn | 
 BRP001.043.2  marīcim atryaṅgirasau pulastyaṃ pulahaṃ kratum || 43 || 
 
 
 BRP001.044.1  vasiṣṭhaṃ ca mahātejāḥ so 'sṛjat sapta mānasān | 
 BRP001.044.2  sapta brahmāṇa ity ete purāṇe niścayaṃ gatāḥ || 44 || 
 
 
 BRP001.045.1  nārāyaṇātmakānāṃ tu saptānāṃ brahmajanmanām | 
 BRP001.045.2  tato 'sṛjat purā brahmā rudraṃ roṣātmasambhavam || 45 || 
 
 
 BRP001.046.1  sanatkumāraṃ ca vibhuṃ pūrveṣām api pūrvajam | 
 BRP001.046.2  saptasv etā ajāyanta prajā rudrāś ca bho dvijāḥ || 46 || 
 
 
 BRP001.047.1  skandaḥ sanatkumāraś ca tejaḥ saṅkṣipya tiṣṭhataḥ | 
 BRP001.047.2  teṣāṃ sapta mahāvaṃśā divyā devagaṇānvitāḥ || 47 || 
 
 
 BRP001.048.1  kriyāvantaḥ prajāvanto maharṣibhir alaṅkṛtāḥ | 
 BRP001.048.2  vidyuto 'śanimeghāṃś ca rohitendradhanūṃṣi ca || 48 || 
 
 
 BRP001.049.1  vayāṃsi ca sasarjādau parjanyaṃ ca sasarja ha | 
 BRP001.049.2  ṛco yajūṃṣi sāmāni nirmame yajñasiddhaye || 49 || 
 
 
 BRP001.050.1  sādhyān ajanayad devān ity evam anusañjaguḥ | 
 BRP001.050.2  uccāvacāni bhūtāni gātrebhyas tasya jajñire || 50 || 
 
 
 BRP001.051.1  āpavasya prajāsargaṃ sṛjato hi prajāpateḥ | 
 BRP001.051.2  sṛjyamānāḥ prajā naiva vivardhante yadā tadā || 51 || 
 
 
 BRP001.052.1  dvidhā kṛtvātmano deham ardhena puruṣo 'bhavat | 
 BRP001.052.2  ardhena nārī tasyāṃ tu so 'sṛjad dvividhāḥ prajāḥ || 52 || 
 
 
 BRP001.053.1  divaṃ ca pṛthivīṃ caiva mahimnā vyāpya tiṣṭhati | 
 BRP001.053.2  virājam asṛjad viṣṇuḥ so 'sṛjat puruṣaṃ virāṭ || 53 || 
 
 
 
 BRP001.054.1  puruṣaṃ taṃ manuṃ vidyāt tasya manvantaraṃ smṛtam | 
 BRP001.054.2  dvitīyaṃ mānasasyaitan manor antaram ucyate || 54 || 
 
 
 BRP001.055.1  sa vairājaḥ prajāsargaṃ sasarja puruṣaḥ prabhuḥ | 
 BRP001.055.2  nārāyaṇavisargasya prajās tasyāpy ayonijāḥ || 55 || 
 
 
 BRP001.056.1  āyuṣmān kīrtimān puṇyaprajāvāṃś ca bhaven naraḥ | 
 BRP001.056.2  ādisargaṃ viditvemaṃ yatheṣṭāṃ cāpnuyād gatim || 56 || 
 
 
 
        Chapter 2: Descendants of Manu Svāyambhuva; creation by Dakṣa
         SS  2-4 
 lomaharṣaṇa uvāca: 
 
 BRP002.001.1  sa sṛṣṭvā tu prajās tv evam āpavo vai prajāpatiḥ | 
 BRP002.001.2  lebhe vai puruṣaḥ patnīṃ śatarūpām ayonijām || 1 || 
 
 
 BRP002.002.1  āpavasya mahimnā tu divam āvṛtya tiṣṭhataḥ | 
 BRP002.002.2  dharmeṇaiva muniśreṣṭhāḥ śatarūpā vyajāyata || 2 || 
 
 
 BRP002.003.1  sā tu varṣāyutaṃ taptvā tapaḥ paramaduścaram | 
 BRP002.003.2  bhartāraṃ dīptatapasaṃ puruṣaṃ pratyapadyata || 3 || 
 
 
 BRP002.004.1  sa vai svāyambhuvo viprāḥ puruṣo manur ucyate | 
 BRP002.004.2  tasyaikasaptatiyugaṃ manvantaram ihocyate || 4 || 
 
 
 BRP002.005.1  vairājāt puruṣād vīraṃ śatarūpā vyajāyata | 
 BRP002.005.2  priyavratottānapādau vīrāt kāmyā vyajāyata || 5 || 
 
 
 BRP002.006.1  kāmyā nāma sutā śreṣṭhā kardamasya prajāpateḥ | 
 BRP002.006.2  kāmyāputrās tu catvāraḥ samrāṭ kukṣir virāṭ prabhuḥ || 6 || 
 
 
 BRP002.007.1  uttānapādaṃ jagrāha putram atriḥ prajāpatiḥ | 
 BRP002.007.2  uttānapādāc caturaḥ sūnṛtā suṣuve sutān || 7 || 
 
 
 BRP002.008.1  dharmasya kanyā suśroṇī sūnṛtā nāma viśrutā | 
 BRP002.008.2  utpannā vājimedhena dhruvasya jananī śubhā || 8 || 
 
 
 BRP002.009.1  dhruvaṃ ca kīrtimantaṃ ca āyuṣmantaṃ vasuṃ tathā | 
 BRP002.009.2  uttānapādo 'janayat sūnṛtāyāṃ prajāpatiḥ || 9 || 
 
 
 BRP002.010.1  dhruvo varṣasahasrāṇi trīṇi divyāni bho dvijāḥ | 
 BRP002.010.2  tapas tepe mahābhāgaḥ prārthayan sumahad yaśaḥ || 10 || 
 
 
 BRP002.011.1  tasmai brahmā dadau prītaḥ sthānam ātmasamaṃ prabhuḥ | 
 BRP002.011.2  acalaṃ caiva purataḥ saptarṣīṇāṃ prajāpatiḥ || 11 || 
 
 
 BRP002.012.1  tasyābhimānam ṛddhiṃ ca mahimānaṃ nirīkṣya ca | 
 BRP002.012.2  devāsurāṇām ācāryaḥ ślokaṃ prāg uśanā jagau || 12 || 
 
 
 BRP002.013.1  aho 'sya tapaso vīryam aho śrutam aho 'dbhutam | 
 BRP002.013.2  yam adya purataḥ kṛtvā dhruvaṃ saptarṣayaḥ sthitāḥ || 13 || 
 
 
 BRP002.014.1  tasmāc chliṣṭiṃ ca bhavyaṃ ca dhruvāc chambhur vyajāyata | 
 BRP002.014.2  śliṣṭer ādhatta succhāyā pañca putrān akalmaṣān || 14 || 
 
 
 
 BRP002.015.1  ripuṃ ripuñjayaṃ vīraṃ vṛkalaṃ vṛkatejasam | 
 BRP002.015.2  ripor ādhatta bṛhatī cakṣuṣaṃ sarvatejasam || 15 || 
 
 
 BRP002.016.1  ajījanat puṣkariṇyāṃ vairiṇyāṃ cākṣuṣaṃ manum | 
 BRP002.016.2  prajāpater ātmajāyāṃ vīraṇyasya mahātmanaḥ || 16 || 
 
 
 BRP002.017.1  manor ajāyanta daśa naḍvalāyāṃ mahaujasaḥ | 
 BRP002.017.2  kanyāyāṃ muniśārdūlā vairājasya prajāpateḥ || 17 || 
 
 
 BRP002.018.1  kutsaḥ puruḥ śatadyumnas tapasvī satyavāk kaviḥ | 
 BRP002.018.2  agniṣṭud atirātraś ca sudyumnaś ceti te nava || 18 || 
 
 
 BRP002.019.1  abhimanyuś ca daśamo naḍvalāyāṃ mahaujasaḥ | 
 BRP002.019.2  puror ajanayat putrān ṣaḍ āgneyī mahāprabhān || 19 || 
 
 
 BRP002.020.1  aṅgaṃ sumanasaṃ svātiṃ kratum aṅgirasaṃ mayam | 
 BRP002.020.2  aṅgāt sunīthāpatyaṃ vai veṇam ekaṃ vyajāyata || 20 || 
 
 
 BRP002.021.1  apacāreṇa veṇasya prakopaḥ sumahān abhūt | 
 BRP002.021.2  prajārtham ṛṣayo yasya mamanthur dakṣiṇaṃ karam || 21 || 
 
 
 BRP002.022.1  veṇasya mathite pāṇau sambabhūva mahān nṛpaḥ | 
 BRP002.022.2  taṃ dṛṣṭvā munayaḥ prāhur eṣa vai muditāḥ prajāḥ || 22 || 
 
 
 BRP002.023.1  kariṣyati mahātejā yaśaś ca prāpsyate mahat | 
 BRP002.023.2  sa dhanvī kavacī jāto jvalajjvalanasannibhaḥ || 23 || 
 
 
 BRP002.024.1  pṛthur vaiṇyas tathā cemāṃ rarakṣa kṣatrapūrvajaḥ | 
 BRP002.024.2  rājasūyābhiṣiktānām ādyaḥ sa vasudhāpatiḥ || 24 || 
 
 
 BRP002.025.1  tasmāc caiva samutpannau nipuṇau sūtamāgadhau | 
 BRP002.025.2  teneyaṃ gaur muniśreṣṭhā dugdhā sasyāni bhūbhṛtā || 25 || 
 
 
 BRP002.026.1  prajānāṃ vṛttikāmena devaiḥ sarṣigaṇaiḥ saha | 
 BRP002.026.2  pitṛbhir dānavaiś caiva gandharvair apsarogaṇaiḥ || 26 || 
 
 
 BRP002.027.1  sarpaiḥ puṇyajanaiś caiva vīrudbhiḥ parvatais tathā | 
 BRP002.027.2  teṣu teṣu ca pātreṣu duhyamānā vasundharā || 27 || 
 
 
 BRP002.028.1  prādād yathepsitaṃ kṣīraṃ tena prāṇān adhārayan | 
 BRP002.028.2  pṛthos tu putrau dharmajñau yajñānte 'ntardhipātinau || 28 || 
 
 
 BRP002.029.1  śikhaṇḍinī havirdhānam antardhānād vyajāyata | 
 BRP002.029.2  havirdhānāt ṣaḍ āgneyī dhiṣaṇājanayat sutān || 29 || 
 
 
 BRP002.030.1  prācīnabarhiṣaṃ śukraṃ gayaṃ kṛṣṇaṃ vrajājinau | 
 BRP002.030.2  prācīnabarhir bhagavān mahān āsīt prajāpatiḥ || 30 || 
 
 
 BRP002.031.1  havirdhānān muniśreṣṭhā yena saṃvardhitāḥ prajāḥ | 
 BRP002.031.2  prācīnabarhir bhagavān pṛthivītalacāriṇīḥ || 31 || 
 
 
 
 BRP002.032.1  samudratanayāyāṃ tu kṛtadāro 'bhavat prabhuḥ | 
 BRP002.032.2  mahatas tapasaḥ pāre savarṇāyāṃ prajāpatiḥ || 32 || 
 
 
 BRP002.033.1  savarṇādhatta sāmudrī daśa prācīnabarhiṣaḥ | 
 BRP002.033.2  sarvān pracetaso nāma dhanurvedasya pāragān || 33 || 
 
 
 BRP002.034.1  apṛthagdharmacaraṇās te 'tapyanta mahat tapaḥ | 
 BRP002.034.2  daśa varṣasahasrāṇi samudrasalileśayāḥ || 34 || 
 
 
 BRP002.035.1  tapaś caratsu pṛthivīṃ pracetaḥsu mahīruhāḥ | 
 BRP002.035.2  arakṣamāṇām āvavrur babhūvātha prajākṣayaḥ || 35 || 
 
 
 BRP002.036.1  nāśakan māruto vātuṃ vṛtaṃ kham abhavad drumaiḥ | 
 BRP002.036.2  daśa varṣasahasrāṇi na śekuś ceṣṭituṃ prajāḥ || 36 || 
 
 
 BRP002.037.1  tad upaśrutya tapasā yuktāḥ sarve pracetasaḥ | 
 BRP002.037.2  mukhebhyo vāyum agniṃ ca sasṛjur jātamanyavaḥ || 37 || 
 
 
 BRP002.038.1  unmūlān atha vṛkṣāṃs tu kṛtvā vāyur aśoṣayat | 
 BRP002.038.2  tān agnir adahad ghora evam āsīd drumakṣayaḥ || 38 || 
 
 
 BRP002.039.1  drumakṣayam atho buddhvā kiñcic chiṣṭeṣu śākhiṣu | 
 BRP002.039.2  upagamyābravīd etāṃs tadā somaḥ prajāpatīn || 39 || 
 
 
 BRP002.040.1  kopaṃ yacchata rājānaḥ sarve prācīnabarhiṣaḥ | 
 BRP002.040.2  vṛkṣaśūnyā kṛtā pṛthvī śāmyetām agnimārutau || 40 || 
 
 
 BRP002.041.1  ratnabhūtā ca kanyeyaṃ vṛkṣāṇāṃ varavarṇinī | 
 BRP002.041.2  bhaviṣyaṃ jānatā tāta dhṛtā garbheṇa vai mayā || 41 || 
 
 
 BRP002.042.1  māriṣā nāma nāmnaiṣā vṛkṣāṇām iti nirmitā | 
 BRP002.042.2  bhāryā vo 'stu mahābhāgāḥ somavaṃśavivardhinī || 42 || 
 
 
 BRP002.043.1  yuṣmākaṃ tejaso 'rdhena mama cārdhena tejasaḥ | 
 BRP002.043.2  asyām utpatsyate vidvān dakṣo nāma prajāpatiḥ || 43 || 
 
 
 BRP002.044.1  sa imāṃ dagdhabhūyiṣṭhāṃ yuṣmattejomayena vai | 
 BRP002.044.2  agnināgnisamo bhūyaḥ prajāḥ saṃvardhayiṣyati || 44 || 
 
 
 BRP002.045.1  tataḥ somasya vacanāj jagṛhus te pracetasaḥ | 
 BRP002.045.2  saṃhṛtya kopaṃ vṛkṣebhyaḥ patnīṃ dharmeṇa māriṣām || 45 || 
 
 
 BRP002.046.1  daśabhyas tu pracetobhyo māriṣāyāṃ prajāpatiḥ | 
 BRP002.046.2  dakṣo jajñe mahātejāḥ somasyāṃśena bho dvijāḥ || 46 || 
 
 
 BRP002.047.1  acarāṃś ca carāṃś caiva dvipado 'tha catuṣpadaḥ | 
 BRP002.047.2  sa sṛṣṭvā manasā dakṣaḥ paścād asṛjata striyaḥ || 47 || 
 
 
 BRP002.048.1  dadau daśa sa dharmāya kaśyapāya trayodaśa | 
 BRP002.048.2  śiṣṭāḥ somāya rājñe ca nakṣatrākhyā dadau prabhuḥ || 48 || 
 
 
 BRP002.049.1  tāsu devāḥ khagā gāvo nāgā ditijadānavāḥ | 
 BRP002.049.2  gandharvāpsarasaś caiva jajñire 'nyāś ca jātayaḥ || 49 || 
 
 
 BRP002.050.1  tataḥ prabhṛti viprendrāḥ prajā maithunasambhavāḥ | 
 BRP002.050.2  saṅkalpād darśanāt sparśāt pūrveṣāṃ procyate prajā || 50 || 
 
 
 munaya ūcuḥ: 
 
 BRP002.051.1  devānāṃ dānavānāṃ ca gandharvoragarakṣasām | 
 BRP002.051.2  sambhavas tu śruto 'smābhir dakṣasya ca mahātmanaḥ || 51 || 
 
 
 BRP002.052.1  aṅguṣṭhād brahmaṇo jajñe dakṣaḥ kila śubhavrataḥ | 
 BRP002.052.2  vāmāṅguṣṭhāt tathā caivaṃ tasya patnī vyajāyata || 52 || 
 
 
 BRP002.053.1  kathaṃ prācetasatvaṃ sa punar lebhe mahātapāḥ | 
 BRP002.053.2  etaṃ naḥ saṃśayaṃ sūta vyākhyātuṃ tvam ihārhasi | 
 BRP002.053.3  dauhitraś caiva somasya kathaṃ śvaśuratāṃ gataḥ || 53 || 
 
 lomaharṣaṇa uvāca: 
 
 BRP002.054.1  utpattiś ca nirodhaś ca nityaṃ bhūteṣu bho dvijāḥ | 
 BRP002.054.2  ṛṣayo 'tra na muhyanti vidyāvantaś ca ye janāḥ || 54 || 
 
 
 BRP002.055.1  yuge yuge bhavanty ete punar dakṣādayo nṛpāḥ | 
 BRP002.055.2  punaś caiva nirudhyante vidvāṃs tatra na muhyati || 55 || 
 
 
 BRP002.056.1  jyaiṣṭhyaṃ kāniṣṭham apy eṣāṃ pūrvaṃ nāsīd dvijottamāḥ | 
 BRP002.056.2  tapa eva garīyo 'bhūt prabhāvaś caiva kāraṇam || 56 || 
 
 
 BRP002.057.1  imāṃ visṛṣṭiṃ dakṣasya yo vidyāt sacarācarām | 
 BRP002.057.2  prajāvān āyur uttīrṇaḥ svargaloke mahīyate || 57 || 
 
 
 
        Chapter 3: Creation of beings; descendants of Dakṣa
         SS  4-8 
 munaya ūcuḥ: 
 
 BRP003.001.1  devānāṃ dānavānāṃ ca gandharvoragarakṣasām | 
 BRP003.001.2  utpattiṃ vistareṇaiva lomaharṣaṇa kīrtaya || 1 || 
 
 lomaharṣaṇa uvāca: 
 
 BRP003.002.1  prajāḥ sṛjeti vyādiṣṭaḥ pūrvaṃ dakṣaḥ svayambhuvā | 
 BRP003.002.2  yathā sasarja bhūtāni tathā śṛṇuta bho dvijāḥ || 2 || 
 
 
 BRP003.003.1  mānasāny eva bhūtāni pūrvam evāsṛjat prabhuḥ | 
 BRP003.003.2  ṛṣīn devān sagandharvān asurān yakṣarākṣasān || 3 || 
 
 
 BRP003.004.1  yadāsya mānasī viprā na vyavardhata vai prajā | 
 BRP003.004.2  tadā sañcintya dharmātmā prajāhetoḥ prajāpatiḥ || 4 || 
 
 
 BRP003.005.1  sa maithunena dharmeṇa sisṛkṣur vividhāḥ prajāḥ | 
 BRP003.005.2  asiknīm āvahat patnīṃ vīraṇasya prajāpateḥ || 5 || 
 
 
 BRP003.006.1  sutāṃ sutapasā yuktāṃ mahatīṃ lokadhāriṇīm | 
 BRP003.006.2  atha putrasahasrāṇi vairaṇyāṃ pañca vīryavān || 6 || 
 
 
 BRP003.007.1  asiknyāṃ janayām āsa dakṣa eva prajāpatiḥ | 
 BRP003.007.2  tāṃs tu dṛṣṭvā mahābhāgān saṃvivardhayiṣūn prajāḥ || 7 || 
 
 
 
 BRP003.008.1  devarṣiḥ priyasaṃvādo nāradaḥ prābravīd idam | 
 BRP003.008.2  nāśāya vacanaṃ teṣāṃ śāpāyaivātmanas tathā || 8 || 
 
 
 BRP003.009.1  yaṃ kaśyapaḥ sutavaraṃ parameṣṭhī vyajījanat | 
 BRP003.009.2  dakṣasya vai duhitari dakṣaśāpabhayān muniḥ || 9 || 
 
 
 BRP003.010.1  pūrvaṃ sa hi samutpanno nāradaḥ parameṣṭhinaḥ | 
 BRP003.010.2  asiknyām atha vairaṇyāṃ bhūyo devarṣisattamaḥ || 10 || 
 
 
 BRP003.011.1  taṃ bhūyo janayām āsa piteva munipuṅgavam | 
 BRP003.011.2  tena dakṣasya vai putrā haryaśvā iti viśrutāḥ || 11 || 
 
 
 BRP003.012.1  nirmathya nāśitāḥ sarve vidhinā ca na saṃśayaḥ | 
 BRP003.012.2  tasyodyatas tadā dakṣo nāśāyāmitavikramaḥ || 12 || 
 
 
 BRP003.013.1  brahmarṣīn purataḥ kṛtvā yācitaḥ parameṣṭhinā | 
 BRP003.013.2  tato 'bhisandhiś cakre vai dakṣasya parameṣṭhinā || 13 || 
 
 
 BRP003.014.1  kanyāyāṃ nārado mahyaṃ tava putro bhaved iti | 
 BRP003.014.2  tato dakṣaḥ sutāṃ prādāt priyāṃ vai parameṣṭhine | 
 BRP003.014.3  sa tasyāṃ nārado jajñe bhūyaḥ śāpabhayād ṛṣiḥ || 14 || 
 
 munaya ūcuḥ: 
 
 BRP003.015.1  kathaṃ praṇāśitāḥ putrā nāradena maharṣiṇā | 
 BRP003.015.2  prajāpateḥ sūtavarya śrotum icchāma tattvataḥ || 15 || 
 
 lomaharṣaṇa uvāca: 
 
 BRP003.016.1  dakṣasya putrā haryaśvā vivardhayiṣavaḥ prajāḥ | 
 BRP003.016.2  samāgatā mahāvīryā nāradas tān uvāca ha || 16 || 
 
 nārada uvāca: 
 
 BRP003.017.1  bāliśā bata yūyaṃ vai nāsyā jānīta vai bhuvaḥ | 
 BRP003.017.2  pramāṇaṃ sraṣṭukāmā vai prajāḥ prācetasātmajāḥ || 17 || 
 
 
 BRP003.018.1  antar ūrdhvam adhaś caiva kathaṃ sṛjatha vai prajāḥ | 
 BRP003.018.2  te tu tadvacanaṃ śrutvā prayātāḥ sarvato diśaḥ || 18 || 
 
 
 BRP003.019.1  adyāpi na nivartante samudrebhya ivāpagāḥ | 
 BRP003.019.2  haryaśveṣv atha naṣṭeṣu dakṣaḥ prācetasaḥ punaḥ || 19 || 
 
 
 BRP003.020.1  vairaṇyām atha putrāṇāṃ sahasram asṛjat prabhuḥ | 
 BRP003.020.2  vivardhayiṣavas te tu śabalāśvās tathā prajāḥ || 20 || 
 
 
 BRP003.021.1  pūrvoktaṃ vacanaṃ te tu nāradena pracoditāḥ | 
 BRP003.021.2  anyonyam ūcus te sarve samyag āha mahān ṛṣiḥ || 21 || 
 
 
 BRP003.022.1  bhrātṝṇāṃ padavīṃ jñātuṃ gantavyaṃ nātra saṃśayaḥ | 
 BRP003.022.2  jñātvā pramāṇaṃ pṛthvyāś ca sukhaṃ srakṣyāmahe prajāḥ || 22 || 
 
 
 BRP003.023.1  te 'pi tenaiva mārgeṇa prayātāḥ sarvato diśam | 
 BRP003.023.2  adyāpi na nivartante samudrebhya ivāpagāḥ || 23 || 
 
 
 BRP003.024.1  tadā prabhṛti vai bhrātā bhrātur anveṣaṇe dvijāḥ | 
 BRP003.024.2  prayāto naśyati kṣipraṃ tan na kāryaṃ vipaścitā || 24 || 
 
 
 BRP003.025.1  tāṃś caiva naṣṭān vijñāya putrān dakṣaḥ prajāpatiḥ | 
 BRP003.025.2  ṣaṣṭiṃ tato 'sṛjat kanyā vairaṇyām iti naḥ śrutam || 25 || 
 
 
 
 BRP003.026.1  tās tadā pratijagrāha bhāryārthaṃ kaśyapaḥ prabhuḥ | 
 BRP003.026.2  somo dharmaś ca bho viprās tathaivānye maharṣayaḥ || 26 || 
 
 
 BRP003.027.1  dadau sa daśa dharmāya kaśyapāya trayodaśa | 
 BRP003.027.2  saptaviṃśati somāya catasro 'riṣṭanemine || 27 || 
 
 
 BRP003.028.1  dve caiva bahuputrāya dve caivāṅgirase tathā | 
 BRP003.028.2  dve kṛśāśvāya viduṣe tāsāṃ nāmāni me śṛṇu || 28 || 
 
 
 BRP003.029.1  arundhatī vasur yāmī lambā bhānur marutvatī | 
 BRP003.029.2  saṅkalpā ca muhūrtā ca sādhyā viśvā ca bho dvijāḥ || 29 || 
 
 
 BRP003.030.1  dharmapatnyo daśa tv etās tāsv apatyāni bodhata | 
 BRP003.030.2  viśvedevās tu viśvāyāḥ sādhyā sādhyān vyajāyata || 30 || 
 
 
 BRP003.031.1  marutvatyāṃ marutvanto vasos tu vasavaḥ sutāḥ | 
 BRP003.031.2  bhānos tu bhānavaḥ putrā muhūrtās tu muhūrtajāḥ || 31 || 
 
 
 BRP003.032.1  lambāyāś caiva ghoṣo 'tha nāgavīthī ca yāmijā | 
 BRP003.032.2  pṛthivī viṣayaṃ sarvam arundhatyāṃ vyajāyata || 32 || 
 
 
 BRP003.033.1  saṅkalpāyās tu viśvātmā jajñe saṅkalpa eva hi | 
 BRP003.033.2  nāgavīthyāṃ ca yāminyāṃ vṛṣalaś ca vyajāyata || 33 || 
 
 
 BRP003.034.1  parā yāḥ somapatnīś ca dakṣaḥ prācetaso dadau | 
 BRP003.034.2  sarvā nakṣatranāmnyas tā jyotiṣe parikīrtitāḥ || 34 || 
 
 
 BRP003.035.1  ye tv anye khyātimanto vai devā jyotiṣpurogamāḥ | 
 BRP003.035.2  vasavo 'ṣṭau samākhyātās teṣāṃ vakṣyāmi vistaram || 35 || 
 
 
 BRP003.036.1  āpo dhruvaś ca somaś ca dhavaś caivānilo 'nalaḥ | 
 BRP003.036.2  pratyūṣaś ca prabhāsaś ca vasavo nāmabhiḥ smṛtāḥ || 36 || 
 
 
 BRP003.037.1  āpasya putro vaitaṇḍyaḥ śramaḥ śrānto munis tathā | 
 BRP003.037.2  dhruvasya putro bhagavān kālo lokaprakālanaḥ || 37 || 
 
 
 BRP003.038.1  somasya bhagavān varcā varcasvī yena jāyate | 
 BRP003.038.2  dhavasya putro draviṇo hutahavyavahas tathā | 
 BRP003.038.3  manoharāyāḥ śiśiraḥ prāṇo 'tha ramaṇas tathā || 38 || 
 
 
 BRP003.039.1  anilasya śivā bhāryā tasyāḥ putro manojavaḥ | 
 BRP003.039.2  avijñātagatiś caiva dvau putrāv anilasya ca || 39 || 
 
 
 BRP003.040.1  agniputraḥ kumāras tu śarastambe śriyā vṛtaḥ | 
 BRP003.040.2  tasya śākho viśākhaś ca naigameyaś ca pṛṣṭhajaḥ || 40 || 
 
 
 BRP003.041.1  apatyaṃ kṛttikānāṃ tu kārttikeya iti smṛtaḥ | 
 BRP003.041.2  pratyūṣasya viduḥ putram ṛṣiṃ nāmnātha devalam || 41 || 
 
 
 BRP003.042.1  dvau putrau devalasyāpi kṣamāvantau manīṣiṇau | 
 BRP003.042.2  bṛhaspates tu bhaginī varastrī brahmavādinī || 42 || 
 
 
 BRP003.043.1  yogasiddhā jagat kṛtsnam asaktā vicacāra ha | 
 BRP003.043.2  prabhāsasya tu sā bhāryā vasūnām aṣṭamasya tu || 43 || 
 
 
 
 BRP003.044.1  viśvakarmā mahābhāgo yasyāṃ jajñe prajāpatiḥ | 
 BRP003.044.2  kartā śilpasahasrāṇāṃ tridaśānāṃ ca vārdhakiḥ || 44 || 
 
 
 BRP003.045.1  bhūṣaṇānāṃ ca sarveṣāṃ kartā śilpavatāṃ varaḥ | 
 BRP003.045.2  yaḥ sarveṣāṃ vimānāni daivatānāṃ cakāra ha || 45 || 
 
 
 BRP003.046.1  mānuṣāś copajīvanti yasya śilpaṃ mahātmanaḥ | 
 BRP003.046.2  surabhī kaśyapād rudrān ekādaśa vinirmame || 46 || 
 
 
 BRP003.047.1  mahādevaprasādena tapasā bhāvitā satī | 
 BRP003.047.2  ajaikapād ahirbudhnyas tvaṣṭā rudraś ca vīryavān || 47 || 
 
 
 BRP003.048.1  haraś ca bahurūpaś ca tryambakaś cāparājitaḥ | 
 BRP003.048.2  vṛṣākapiś ca śambhuś ca kapardī raivatas tathā || 48 || 
 
 
 BRP003.049.1  mṛgavyādhaś ca śarvaś ca kapālī ca dvijottamāḥ | 
 BRP003.049.2  ekādaśaite vikhyātā rudrās tribhuvaneśvarāḥ || 49 || 
 
 
 BRP003.050.1  śataṃ tv evaṃ samākhyātaṃ rudrāṇām amitaujasām | 
 BRP003.050.2  purāṇe muniśārdūlā yair vyāptaṃ sacarācaram || 50 || 
 
 
 BRP003.051.1  dārāñ śṛṇudhvaṃ viprendrāḥ kaśyapasya prajāpateḥ | 
 BRP003.051.2  aditir ditir danuś caiva ariṣṭā surasā khasā || 51 || 
 
 
 BRP003.052.1  surabhir vinatā caiva tāmrā krodhavaśā irā | 
 BRP003.052.2  kadrur muniś ca bho viprās tāsv apatyāni bodhata || 52 || 
 
 
 BRP003.053.1  pūrvamanvantare śreṣṭhā dvādaśāsan surottamāḥ | 
 BRP003.053.2  tuṣitā nāma te 'nyonyam ūcur vaivasvate 'ntare || 53 || 
 
 
 BRP003.054.1  upasthite 'tiyaśasaś cākṣuṣasyāntare manoḥ | 
 BRP003.054.2  hitārthaṃ sarvalokānāṃ samāgamya parasparam || 54 || 
 
 
 BRP003.055.1  āgacchata drutaṃ devā aditiṃ sampraviśya vai | 
 BRP003.055.2  manvantare prasūyāmas tan naḥ śreyo bhaviṣyati || 55 || 
 
 lomaharṣaṇa uvāca: 
 
 BRP003.056.1  evam uktvā tu te sarve cākṣuṣasyāntare manoḥ | 
 BRP003.056.2  mārīcāt kaśyapāj jātās tv adityā dakṣakanyayā || 56 || 
 
 
 BRP003.057.1  tatra viṣṇuś ca śakraś ca jajñāte punar eva hi | 
 BRP003.057.2  aryamā caiva dhātā ca tvaṣṭā pūṣā tathaiva ca || 57 || 
 
 
 BRP003.058.1  vivasvān savitā caiva mitro varuṇa eva ca | 
 BRP003.058.2  aṃśo bhagaś cātitejā ādityā dvādaśa smṛtāḥ || 58 || 
 
 
 BRP003.059.1  saptaviṃśati yāḥ proktāḥ somapatnyo mahāvratāḥ | 
 BRP003.059.2  tāsām apatyāny abhavan dīptāny amitatejasaḥ || 59 || 
 
 
 BRP003.060.1  ariṣṭanemipatnīnām apatyānīha ṣoḍaśa | 
 BRP003.060.2  bahuputrasya viduṣaś catasro vidyutaḥ smṛtāḥ || 60 || 
 
 
 BRP003.061.1  cākṣuṣasyāntare pūrve ṛco brahmarṣisatkṛtāḥ | 
 BRP003.061.2  kṛśāśvasya ca devarṣer devapraharaṇāḥ smṛtāḥ || 61 || 
 
 
 BRP003.062.1  ete yugasahasrānte jāyante punar eva hi | 
 BRP003.062.2  sarve devagaṇāś cātra trayastriṃśat tu kāmajāḥ || 62 || 
 
 
 
 BRP003.063.1  teṣām api ca bho viprā nirodhotpattir ucyate | 
 BRP003.063.2  yathā sūryasya gagana udayāstamayāv iha || 63 || 
 
 
 BRP003.064.1  evaṃ devanikāyās te sambhavanti yuge yuge | 
 BRP003.064.2  dityāḥ putradvayaṃ jajñe kaśyapād iti naḥ śrutam || 64 || 
 
 
 BRP003.065.1  hiraṇyakaśipuś caiva hiraṇyākṣaś ca vīryavān | 
 BRP003.065.2  siṃhikā cābhavat kanyā vipracitteḥ parigrahaḥ || 65 || 
 
 
 BRP003.066.1  saiṃhikeyā iti khyātā yasyāḥ putrā mahābalāḥ | 
 BRP003.066.2  hiraṇyakaśipoḥ putrāś catvāraḥ prathitaujasaḥ || 66 || 
 
 
 BRP003.067.1  hrādaś ca anuhrādaś ca prahrādaś caiva vīryavān | 
 BRP003.067.2  saṃhrādaś ca caturtho 'bhūd dhrādaputro hradas tathā || 67 || 
 
 
 BRP003.068.1  hradasya putrau dvau vīrau śivaḥ kālas tathaiva ca | 
 BRP003.068.2  virocanaś ca prāhrādir balir jajñe virocanāt || 68 || 
 
 
 BRP003.069.1  baleḥ putraśatam āsīd bāṇajyeṣṭhaṃ tapodhanāḥ | 
 BRP003.069.2  dhṛtarāṣṭraś ca sūryaś ca candramāś candratāpanaḥ || 69 || 
 
 
 BRP003.070.1  kumbhanābho gardabhākṣaḥ kukṣir ity evamādayaḥ | 
 BRP003.070.2  bāṇas teṣām atibalo jyeṣṭhaḥ paśupateḥ priyaḥ || 70 || 
 
 
 BRP003.071.1  purā kalpe tu bāṇena prasādyomāpatiṃ prabhum | 
 BRP003.071.2  pārśvato vihariṣyāmi ity evaṃ yācito varaḥ || 71 || 
 
 
 BRP003.072.1  hiraṇyākṣasutāś caiva vidvāṃsaś ca mahābalāḥ | 
 BRP003.072.2  bharbharaḥ śakuniś caiva bhūtasantāpanas tathā || 72 || 
 
 
 BRP003.073.1  mahānābhaś ca vikrāntaḥ kālanābhas tathaiva ca | 
 BRP003.073.2  abhavan danuputrāś ca śataṃ tīvraparākramāḥ || 73 || 
 
 
 BRP003.074.1  tapasvino mahāvīryāḥ prādhānyena bravīmi tān | 
 BRP003.074.2  dvimūrdhā śaṅkukarṇaś ca tathā hayaśirā vibhuḥ || 74 || 
 
 
 BRP003.075.1  ayomukhaḥ śambaraś ca kapilo vāmanas tathā | 
 BRP003.075.2  mārīcir maghavāṃś caiva ilvalaḥ svasṛmas tathā || 75 || 
 
 
 BRP003.076.1  vikṣobhaṇaś ca ketuś ca ketuvīryaśatahradau | 
 BRP003.076.2  indrajit sarvajic caiva vajranābhas tathaiva ca || 76 || 
 
 
 BRP003.077.1  ekacakro mahābāhus tārakaś ca mahābalaḥ | 
 BRP003.077.2  vaiśvānaraḥ pulomā ca vidrāvaṇamahāśirāḥ || 77 || 
 
 
 BRP003.078.1  svarbhānur vṛṣaparvā ca vipracittiś ca vīryavān | 
 BRP003.078.2  sarva ete danoḥ putrāḥ kaśyapād abhijajñire || 78 || 
 
 
 BRP003.079.1  vipracittipradhānās te dānavāḥ sumahābalāḥ | 
 BRP003.079.2  eteṣāṃ putrapautraṃ tu na tac chakyaṃ dvijottamāḥ || 79 || 
 
 
 BRP003.080.1  prasaṅkhyātuṃ bahutvāc ca putrapautram anantakam | 
 BRP003.080.2  svarbhānos tu prabhā kanyā pulomnas tu śacī sutā || 80 || 
 
 
 BRP003.081.1  upadīptir hayaśirāḥ śarmiṣṭhā vārṣaparvaṇī | 
 BRP003.081.2  pulomā kālikā caiva vaiśvānarasute ubhe || 81 || 
 
 
 
 BRP003.082.1  bahvapatye mahāpatye marīces tu parigrahaḥ | 
 BRP003.082.2  tayoḥ putrasahasrāṇi ṣaṣṭir dānavanandanāḥ || 82 || 
 
 
 BRP003.083.1  caturdaśaśatān anyān hiraṇyapuravāsinaḥ | 
 BRP003.083.2  marīcir janayām āsa mahatā tapasānvitaḥ || 83 || 
 
 
 BRP003.084.1  paulomāḥ kālakeyāś ca dānavās te mahābalāḥ | 
 BRP003.084.2  avadhyā devatānāṃ hi hiraṇyapuravāsinaḥ || 84 || 
 
 
 BRP003.085.1  pitāmahaprasādena ye hatāḥ savyasācinā | 
 BRP003.085.2  tato 'pare mahāvīryā dānavās tv atidāruṇāḥ || 85 || 
 
 
 BRP003.086.1  siṃhikāyām athotpannā vipracitteḥ sutās tathā | 
 BRP003.086.2  daityadānavasaṃyogāj jātās tīvraparākramāḥ || 86 || 
 
 
 BRP003.087.1  saiṃhikeyā iti khyātās trayodaśa mahābalāḥ | 
 BRP003.087.2  vaṃśyaḥ śalyaś ca balinau nalaś caiva tathā balaḥ || 87 || 
 
 
 BRP003.088.1  vātāpir namuciś caiva ilvalaḥ svasṛmas tathā | 
 BRP003.088.2  añjiko narakaś caiva kālanābhas tathaiva ca || 88 || 
 
 
 BRP003.089.1  saramānas tathā caiva svarakalpaś ca vīryavān | 
 BRP003.089.2  ete vai dānavāḥ śreṣṭhā danor vaṃśavivardhanāḥ || 89 || 
 
 
 BRP003.090.1  teṣāṃ putrāś ca pautrāś ca śataśo 'tha sahasraśaḥ | 
 BRP003.090.2  saṃhrādasya tu daityasya nivātakavacāḥ kule || 90 || 
 
 
 BRP003.091.1  samutpannāḥ sumahatā tapasā bhāvitātmanaḥ | 
 BRP003.091.2  tisraḥ koṭyaḥ sutās teṣāṃ maṇivatyāṃ nivāsinaḥ || 91 || 
 
 
 BRP003.092.1  avadhyās te 'pi devānām arjunena nipātitāḥ | 
 BRP003.092.2  ṣaṭ sutāḥ sumahābhāgās tāmrāyāḥ parikīrtitāḥ || 92 || 
 
 
 BRP003.093.1  krauñcī śyenī ca bhāsī ca sugrīvī śucigṛdhrikā | 
 BRP003.093.2  krauñcī tu janayām āsa ulūkapratyulūkakān || 93 || 
 
 
 BRP003.094.1  śyenī śyenāṃs tathā bhāsī bhāsān gṛdhrāṃś ca gṛdhry api | 
 BRP003.094.2  śucir audakān pakṣigaṇān sugrīvī tu dvijottamāḥ || 94 || 
 
 
 BRP003.095.1  aśvān uṣṭrān gardabhāṃś ca tāmrāvaṃśaḥ prakīrtitaḥ | 
 BRP003.095.2  vinatāyās tu dvau putrau vikhyātau garuḍāruṇau || 95 || 
 
 
 BRP003.096.1  garuḍaḥ patatāṃ śreṣṭho dāruṇaḥ svena karmaṇā | 
 BRP003.096.2  surasāyāḥ sahasraṃ tu sarpāṇām amitaujasām || 96 || 
 
 
 BRP003.097.1  anekaśirasāṃ viprāḥ khacarāṇāṃ mahātmanām | 
 BRP003.097.2  kādraveyās tu balinaḥ sahasram amitaujasaḥ || 97 || 
 
 
 BRP003.098.1  suparṇavaśagā nāgā jajñire naikamastakāḥ | 
 BRP003.098.2  yeṣāṃ pradhānāḥ satataṃ śeṣavāsukitakṣakāḥ || 98 || 
 
 
 
 BRP003.099.1  airāvato mahāpadmaḥ kambalāśvatarāv ubhau | 
 BRP003.099.2  elāpattraś ca śaṅkhaś ca karkoṭakadhanañjayau || 99 || 
 
 
 BRP003.100.1  mahānīlamahākarṇau dhṛtarāṣṭrabalāhakau | 
 BRP003.100.2  kuharaḥ puṣpadaṃṣṭraś ca durmukhaḥ sumukhas tathā || 100 || 
 
 
 BRP003.101.1  śaṅkhaś ca śaṅkhapālaś ca kapilo vāmanas tathā | 
 BRP003.101.2  nahuṣaḥ śaṅkharomā ca maṇir ity evamādayaḥ || 101 || 
 
 
 BRP003.102.1  teṣāṃ putrāś ca pautrāś ca śataśo 'tha sahasraśaḥ | 
 BRP003.102.2  caturdaśasahasrāṇi krūrāṇām anilāśinām || 102 || 
 
 
 BRP003.103.1  gaṇaṃ krodhavaṃśaṃ viprās tasya sarve ca daṃṣṭriṇaḥ | 
 BRP003.103.2  sthalajāḥ pakṣiṇo 'bjāś ca dharāyāḥ prasavāḥ smṛtāḥ || 103 || 
 
 
 BRP003.104.1  gās tu vai janayām āsa surabhir mahiṣīs tathā | 
 BRP003.104.2  irā vṛkṣalatā vallīs tṛṇajātīś ca sarvaśaḥ || 104 || 
 
 
 BRP003.105.1  khasā tu yakṣarakṣāṃsi munir apsarasas tathā | 
 BRP003.105.2  ariṣṭā tu mahāsiddhā gandharvān amitaujasaḥ || 105 || 
 
 
 BRP003.106.1  ete kaśyapadāyādāḥ kīrtitāḥ sthāṇujaṅgamāḥ | 
 BRP003.106.2  yeṣāṃ putrāś ca pautrāś ca śataśo 'tha sahasraśaḥ || 106 || 
 
 
 BRP003.107.1  eṣa manvantare viprāḥ sargaḥ svārociṣe smṛtaḥ | 
 BRP003.107.2  vaivasvate 'timahati vāruṇe vitate kratau || 107 || 
 
 
 BRP003.108.1  juhvānasya brahmaṇo vai prajāsarga ihocyate | 
 BRP003.108.2  pūrvaṃ yatra samutpannān brahmarṣīn sapta mānasān || 108 || 
 
 
 BRP003.109.1  putratve kalpayām āsa svayam eva pitāmahaḥ | 
 BRP003.109.2  tato virodhe devānāṃ dānavānāṃ ca bho dvijāḥ || 109 || 
 
 
 BRP003.110.1  ditir vinaṣṭaputrā vai toṣayām āsa kaśyapam | 
 BRP003.110.2  kaśyapas tu prasannātmā samyag ārādhitas tayā || 110 || 
 
 
 BRP003.111.1  vareṇa cchandayām āsa sā ca vavre varaṃ tadā | 
 BRP003.111.2  putram indravadhārthāya samartham amitaujasam || 111 || 
 
 
 BRP003.112.1  sa ca tasmai varaṃ prādāt prārthitaḥ sumahātapāḥ | 
 BRP003.112.2  dattvā ca varam atyugro mārīcaḥ samabhāṣata || 112 || 
 
 
 BRP003.113.1  indraṃ putro nihantā te garbhaṃ vai śaradāṃ śatam | 
 BRP003.113.2  yadi dhārayase śaucatatparā vratam āsthitā || 113 || 
 
 
 BRP003.114.1  tathety abhihito bhartā tayā devyā mahātapāḥ | 
 BRP003.114.2  dhārayām āsa garbhaṃ tu śuciḥ sā munisattamāḥ || 114 || 
 
 
 BRP003.115.1  tato 'bhyupāgamad dityāṃ garbham ādhāya kaśyapaḥ | 
 BRP003.115.2  rodhayan vai gaṇaṃ śreṣṭhaṃ devānām amitaujasam || 115 || 
 
 
 BRP003.116.1  tejaḥ saṃhṛtya durdharṣam avadhyam amarair api | 
 BRP003.116.2  jagāma parvatāyaiva tapase saṃśitavratā || 116 || 
 
 
 BRP003.117.1  tasyāś caivāntaraprepsur abhavat pākaśāsanaḥ | 
 BRP003.117.2  jāte varṣaśate cāsyā dadarśāntaram acyutaḥ || 117 || 
 
 
 
 BRP003.118.1  akṛtvā pādayoḥ śaucaṃ ditiḥ śayanam āviśat | 
 BRP003.118.2  nidrāṃ cāhārayām āsa tasyāṃ kukṣiṃ praviśya saḥ || 118 || 
 
 
 BRP003.119.1  vajrapāṇis tato garbhaṃ saptadhā taṃ nyakṛntayat | 
 BRP003.119.2  sa pāṭyamāno garbho 'tha vajreṇa praruroda ha || 119 || 
 
 
 BRP003.120.1  mā rodīr iti taṃ śakraḥ punaḥ punar athābravīt | 
 BRP003.120.2  so 'bhavat saptadhā garbhas tam indro ruṣitaḥ punaḥ || 120 || 
 
 
 BRP003.121.1  ekaikaṃ saptadhā cakre vajreṇaivārikarṣaṇaḥ | 
 BRP003.121.2  maruto nāma te devā babhūvur dvijasattamāḥ || 121 || 
 
 
 BRP003.122.1  yathoktaṃ vai maghavatā tathaiva maruto 'bhavan | 
 BRP003.122.2  devāś caikonapañcāśat sahāyā vajrapāṇinaḥ || 122 || 
 
 
 BRP003.123.1  teṣām evaṃ pravṛttānāṃ bhūtānāṃ dvijasattamāḥ | 
 BRP003.123.2  rocayan vai gaṇaśreṣṭhān devānām amitaujasām || 123 || 
 
 
 BRP003.124.1  nikāyeṣu nikāyeṣu hariḥ prādāt prajāpatīn | 
 BRP003.124.2  kramaśas tāni rājyāni pṛthupūrvāṇi bho dvijāḥ || 124 || 
 
 
 BRP003.125.1  sa hariḥ puruṣo vīraḥ kṛṣṇo jiṣṇuḥ prajāpatiḥ | 
 BRP003.125.2  parjanyas tapano 'nantas tasya sarvam idaṃ jagat || 125 || 
 
 
 BRP003.126.1  bhūtasargam imaṃ samyag jānato dvijasattamāḥ | 
 BRP003.126.2  nāvṛttibhayam astīha paralokabhayaṃ kutaḥ || 126 || 
 
 
 
        Chapter 4: Distribution of sovereignties; Pṛthu-episode
         SS  8-11 
 lomaharṣaṇa uvāca: 
 
 BRP004.001.1  abhiṣicyādhirājendraṃ pṛthuṃ vaiṇyaṃ pitāmahaḥ | 
 BRP004.001.2  tataḥ krameṇa rājyāni vyādeṣṭum upacakrame || 1 || 
 
 
 BRP004.002.1  dvijānāṃ vīrudhāṃ caiva nakṣatragrahayos tathā | 
 BRP004.002.2  yajñānāṃ tapasāṃ caiva somaṃ rājye 'bhyaṣecayat || 2 || 
 
 
 BRP004.003.1  apāṃ tu varuṇaṃ rājye rājñāṃ vaiśravaṇaṃ patim | 
 BRP004.003.2  ādityānāṃ tathā viṣṇuṃ vasūnām atha pāvakam || 3 || 
 
 
 BRP004.004.1  prajāpatīnāṃ dakṣaṃ tu marutām atha vāsavam | 
 BRP004.004.2  daityānāṃ dānavānāṃ vai prahrādam amitaujasam || 4 || 
 
 
 BRP004.005.1  vaivasvataṃ pitṝṇāṃ ca yamaṃ rājye 'bhyaṣecayat | 
 BRP004.005.2  yakṣāṇāṃ rākṣasānāṃ ca pārthivānāṃ tathaiva ca || 5 || 
 
 
 BRP004.006.1  sarvabhūtapiśācānāṃ girīśaṃ śūlapāṇinam | 
 BRP004.006.2  śailānāṃ himavantaṃ ca nadīnām atha sāgaram || 6 || 
 
 
 BRP004.007.1  gandharvāṇām adhipatiṃ cakre citrarathaṃ prabhum | 
 BRP004.007.2  nāgānāṃ vāsukiṃ cakre sarpāṇām atha takṣakam || 7 || 
 
 
 BRP004.008.1  vāraṇānāṃ tu rājānam airāvatam athādiśat | 
 BRP004.008.2  uccaiḥśravasam aśvānāṃ garuḍaṃ caiva pakṣiṇām || 8 || 
 
 
 
 BRP004.009.1  mṛgāṇām atha śārdūlaṃ govṛṣaṃ tu gavāṃ patim | 
 BRP004.009.2  vanaspatīnāṃ rājānaṃ plakṣam evābhyaṣecayat || 9 || 
 
 
 BRP004.010.1  evaṃ vibhajya rājyāni krameṇaiva pitāmahaḥ | 
 BRP004.010.2  diśāṃ pālān atha tataḥ sthāpayām āsa sa prabhuḥ || 10 || 
 
 
 BRP004.011.1  pūrvasyāṃ diśi putraṃ tu vairājasya prajāpateḥ | 
 BRP004.011.2  diśaḥ pālaṃ sudhanvānaṃ rājānaṃ so 'bhyaṣecayat || 11 || 
 
 
 BRP004.012.1  dakṣiṇasyāṃ diśi tathā kardamasya prajāpateḥ | 
 BRP004.012.2  putraṃ śaṅkhapadaṃ nāma rājānaṃ so 'bhyaṣecayat || 12 || 
 
 
 BRP004.013.1  paścimasyāṃ diśi tathā rajasaḥ putram acyutam | 
 BRP004.013.2  ketumantaṃ mahātmānaṃ rājānaṃ so 'bhyaṣecayat || 13 || 
 
 
 BRP004.014.1  tathā hiraṇyaromāṇaṃ parjanyasya prajāpateḥ | 
 BRP004.014.2  udīcyāṃ diśi durdharṣaṃ rājānaṃ so 'bhyaṣecayat || 14 || 
 
 
 BRP004.015.1  tair iyaṃ pṛthivī sarvā saptadvīpā sapattanā | 
 BRP004.015.2  yathāpradeśam adyāpi dharmeṇa pratipālyate || 15 || 
 
 
 BRP004.016.1  rājasūyābhiṣiktas tu pṛthur etair narādhipaiḥ | 
 BRP004.016.2  vedadṛṣṭena vidhinā rājā rājye narādhipaḥ || 16 || 
 
 
 BRP004.017.1  tato manvantare 'tīte cākṣuṣe 'mitatejasi | 
 BRP004.017.2  vaivasvatāya manave pṛthivyāṃ rājyam ādiśat || 17 || 
 
 
 BRP004.018.1  tasya vistaram ākhyāsye manor vaivasvatasya ha | 
 BRP004.018.2  bhavatāṃ cānukūlyāya yadi śrotum ihecchatha | 
 BRP004.018.3  mahad etad adhiṣṭhānaṃ purāṇe tad adhiṣṭhitam || 18 || 
 
 munaya ūcuḥ: 
 
 BRP004.019.1  vistareṇa pṛthor janma lomaharṣaṇa kīrtaya | 
 BRP004.019.2  yathā mahātmanā tena dugdhā veyaṃ vasundharā || 19 || 
 
 
 BRP004.020.1  yathā vāpi nṛbhir dugdhā yathā devair maharṣibhiḥ | 
 BRP004.020.2  yathā daityaiś ca nāgaiś ca yathā yakṣair yathā drumaiḥ || 20 || 
 
 
 BRP004.021.1  yathā śailaiḥ piśācaiś ca gandharvaiś ca dvijottamaiḥ | 
 BRP004.021.2  rākṣasaiś ca mahāsattvair yathā dugdhā vasundharā || 21 || 
 
 
 BRP004.022.1  teṣāṃ pātraviśeṣāṃś ca vaktum arhasi suvrata | 
 BRP004.022.2  vatsakṣīraviśeṣāṃś ca dogdhāraṃ cānupūrvaśaḥ || 22 || 
 
 
 BRP004.023.1  yasmāc ca kāraṇāt pāṇir veṇasya mathitaḥ purā | 
 BRP004.023.2  kruddhair maharṣibhis tāta kāraṇaṃ tac ca kīrtaya || 23 || 
 
 lomaharṣaṇa uvāca: 
 
 BRP004.024.1  śṛṇudhvaṃ kīrtayiṣyāmi pṛthor vaiṇyasya vistaram | 
 BRP004.024.2  ekāgrāḥ prayatāś caiva puṇyārthaṃ vai dvijarṣabhāḥ || 24 || 
 
 
 BRP004.025.1  nāśuceḥ kṣudramanaso nāśiṣyasyāvratasya ca | 
 BRP004.025.2  kīrtayeyam idaṃ viprāḥ kṛtaghnāyāhitāya ca || 25 || 
 
 
 BRP004.026.1  svargyaṃ yaśasyam āyuṣyaṃ dhanyaṃ vedaiś ca sammitam | 
 BRP004.026.2  rahasyam ṛṣibhiḥ proktaṃ śṛṇudhvaṃ vai yathātatham || 26 || 
 
 
 
 BRP004.027.1  yaś cemaṃ kīrtayen nityaṃ pṛthor vaiṇyasya vistaram | 
 BRP004.027.2  brāhmaṇebhyo namaskṛtya na sa śocet kṛtākṛtam || 27 || 
 
 
 BRP004.028.1  āsīd dharmasya saṅgoptā pūrvam atrisamaḥ prabhuḥ | 
 BRP004.028.2  atrivaṃśe samutpannas tv aṅgo nāma prajāpatiḥ || 28 || 
 
 
 BRP004.029.1  tasya putro 'bhavad veṇo nātyarthaṃ dharmakovidaḥ | 
 BRP004.029.2  jāto mṛtyusutāyāṃ vai sunīthāyāṃ prajāpatiḥ || 29 || 
 
 
 BRP004.030.1  sa mātāmahadoṣeṇa tena kālātmajātmajaḥ | 
 BRP004.030.2  svadharmaṃ pṛṣṭhataḥ kṛtvā kāmalobheṣv avartata || 30 || 
 
 
 BRP004.031.1  maryādāṃ bhedayām āsa dharmopetāṃ sa pārthivaḥ | 
 BRP004.031.2  vedadharmān atikramya so 'dharmanirato 'bhavat || 31 || 
 
 
 BRP004.032.1  niḥsvādhyāyavaṣaṭkārāḥ prajās tasmin prajāpatau | 
 BRP004.032.2  pravṛttaṃ na papuḥ somaṃ hutaṃ yajñeṣu devatāḥ || 32 || 
 
 
 BRP004.033.1  na yaṣṭavyaṃ na hotavyam iti tasya prajāpateḥ | 
 BRP004.033.2  āsīt pratijñā krūreyaṃ vināśe pratyupasthite || 33 || 
 
 
 BRP004.034.1  aham ijyaś ca yaṣṭā ca yajñaś ceti bhṛgūdvaha | 
 BRP004.034.2  mayi yajño vidhātavyo mayi hotavyam ity api || 34 || 
 
 
 BRP004.035.1  tam atikrāntamaryādam ādadānam asāmpratam | 
 BRP004.035.2  ūcur maharṣayaḥ sarve marīcipramukhās tadā || 35 || 
 
 
 BRP004.036.1  vayaṃ dīkṣāṃ pravekṣyāmaḥ saṃvatsaragaṇān bahūn | 
 BRP004.036.2  adharmaṃ kuru mā veṇa eṣa dharmaḥ sanātanaḥ || 36 || 
 
 
 BRP004.037.1  nidhane 'treḥ prasūtas tvaṃ prajāpatir asaṃśayam | 
 BRP004.037.2  prajāś ca pālayiṣye 'ham itīha samayaḥ kṛtaḥ || 37 || 
 
 
 BRP004.038.1  tāṃs tathā bruvataḥ sarvān maharṣīn abravīt tadā | 
 BRP004.038.2  veṇaḥ prahasya durbuddhir imam artham anarthavit || 38 || 
 
 veṇa uvāca: 
 
 BRP004.039.1  sraṣṭā dharmasya kaś cānyaḥ śrotavyaṃ kasya vā mayā | 
 BRP004.039.2  śrutavīryatapaḥsatyair mayā vā kaḥ samo bhuvi || 39 || 
 
 
 BRP004.040.1  prabhavaṃ sarvabhūtānāṃ dharmāṇāṃ ca viśeṣataḥ | 
 BRP004.040.2  sammūḍhā na vidur nūnaṃ bhavanto māṃ vicetasaḥ || 40 || 
 
 
 BRP004.041.1  icchan daheyaṃ pṛthivīṃ plāvayeyaṃ jalais tathā | 
 BRP004.041.2  dyāṃ vai bhuvaṃ ca rundheyaṃ nātra kāryā vicāraṇā || 41 || 
 
 
 BRP004.042.1  yadā na śakyate mohād avalepāc ca pārthivaḥ | 
 BRP004.042.2  apanetuṃ tadā veṇas tataḥ kruddhā maharṣayaḥ || 42 || 
 
 
 BRP004.043.1  taṃ nigṛhya mahātmāno visphurantaṃ mahābalam | 
 BRP004.043.2  tato 'sya savyam ūruṃ te mamanthur jātamanyavaḥ || 43 || 
 
 
 BRP004.044.1  tasmin nimathyamāne vai rājña ūrau tu jajñivān | 
 BRP004.044.2  hrasvo 'timātraḥ puruṣaḥ kṛṣṇaś ceti babhūva ha || 44 || 
 
 
 BRP004.045.1  sa bhītaḥ prāñjalir bhūtvā tasthivān dvijasattamāḥ | 
 BRP004.045.2  tam atrir vihvalaṃ dṛṣṭvā niṣīdety abravīt tadā || 45 || 
 
 
 
 BRP004.046.1  niṣādavaṃśakartāsau babhūva vadatāṃ varāḥ | 
 BRP004.046.2  dhīvarān asṛjac cāpi veṇakalmaṣasambhavān || 46 || 
 
 
 BRP004.047.1  ye cānye vindhyanilayās tathā parvatasaṃśrayāḥ | 
 BRP004.047.2  adharmarucayo viprās te tu vai veṇakalmaṣāḥ || 47 || 
 
 
 BRP004.048.1  tataḥ punar mahātmānaḥ pāṇiṃ veṇasya dakṣiṇam | 
 BRP004.048.2  araṇīm iva saṃrabdhā mamanthur jātamanyavaḥ || 48 || 
 
 
 BRP004.049.1  pṛthus tasmāt samutpannaḥ karāj jvalanasannibhaḥ | 
 BRP004.049.2  dīpyamānaḥ svavapuṣā sākṣād agnir iva jvalan || 49 || 
 
 
 BRP004.050.1  atha so 'jagavaṃ nāma dhanur gṛhya mahāravam | 
 BRP004.050.2  śarāṃś ca divyān rakṣārthaṃ kavacaṃ ca mahāprabham || 50 || 
 
 
 BRP004.051.1  tasmiñ jāte 'tha bhūtāni samprahṛṣṭāni sarvaśaḥ | 
 BRP004.051.2  samāpetur mahābhāgā veṇas tu tridivaṃ yayau || 51 || 
 
 
 BRP004.052.1  samutpannena bho viprāḥ satputreṇa mahātmanā | 
 BRP004.052.2  trātaḥ sa puruṣavyāghraḥ punnāmno narakāt tadā || 52 || 
 
 
 BRP004.053.1  taṃ samudrāś ca nadyaś ca ratnāny ādāya sarvaśaḥ | 
 BRP004.053.2  toyāni cābhiṣekārthaṃ sarva evopatasthire || 53 || 
 
 
 BRP004.054.1  pitāmahaś ca bhagavān devair āṅgirasaiḥ saha | 
 BRP004.054.2  sthāvarāṇi ca bhūtāni jaṅgamāni ca sarvaśaḥ || 54 || 
 
 
 BRP004.055.1  samāgamya tadā vaiṇyam abhyaṣiñcan narādhipam | 
 BRP004.055.2  mahatā rājarājena prajās tenānurañjitāḥ || 55 || 
 
 
 BRP004.056.1  so 'bhiṣikto mahātejā vidhivad dharmakovidaiḥ | 
 BRP004.056.2  ādhirājye tadā rājñāṃ pṛthur vaiṇyaḥ pratāpavān || 56 || 
 
 
 BRP004.057.1  pitrāparañjitās tasya prajās tenānurañjitāḥ | 
 BRP004.057.2  anurāgāt tatas tasya nāma rājābhyajāyata || 57 || 
 
 
 BRP004.058.1  āpas tastambhire tasya samudram abhiyāsyataḥ | 
 BRP004.058.2  parvatāś ca dadur mārgaṃ dhvajabhaṅgaś ca nābhavat || 58 || 
 
 
 BRP004.059.1  akṛṣṭapacyā pṛthivī sidhyanty annāni cintanāt | 
 BRP004.059.2  sarvakāmadughā gāvaḥ puṭake puṭake madhu || 59 || 
 
 
 BRP004.060.1  etasminn eva kāle tu yajñe paitāmahe śubhe | 
 BRP004.060.2  sūtaḥ sūtyāṃ samutpannaḥ sautye 'hani mahāmatiḥ || 60 || 
 
 
 BRP004.061.1  tasminn eva mahāyajñe jajñe prājño 'tha māgadhaḥ | 
 BRP004.061.2  pṛthoḥ stavārthaṃ tau tatra samāhūtau maharṣibhiḥ || 61 || 
 
 
 BRP004.062.1  tāv ūcur ṛṣayaḥ sarve stūyatām eṣa pārthivaḥ | 
 BRP004.062.2  karmaitad anurūpaṃ vāṃ pātraṃ cāyaṃ narādhipaḥ || 62 || 
 
 
 BRP004.063.1  tāv ūcatus tadā sarvāṃs tān ṛṣīn sūtamāgadhau | 
 BRP004.063.2  āvāṃ devān ṛṣīṃś caiva prīṇayāvaḥ svakarmabhiḥ || 63 || 
 
 
 BRP004.064.1  na cāsya vidmo vai karma nāma vā lakṣaṇaṃ yaśaḥ | 
 BRP004.064.2  stotraṃ yenāsya kuryāva rājñas tejasvino dvijāḥ || 64 || 
 
 
 BRP004.065.1  ṛṣibhis tau niyuktau tu bhaviṣyaiḥ stūyatām iti | 
 BRP004.065.2  yāni karmāṇi kṛtavān pṛthuḥ paścān mahābalaḥ || 65 || 
 
 
 
 BRP004.066.1  tataḥ prabhṛti vai loke staveṣu munisattamāḥ | 
 BRP004.066.2  āśīrvādāḥ prayujyante sūtamāgadhabandibhiḥ || 66 || 
 
 
 BRP004.067.1  tayoḥ stavānte suprītaḥ pṛthuḥ prādāt prajeśvaraḥ | 
 BRP004.067.2  anūpadeśaṃ sūtāya magadhaṃ māgadhāya ca || 67 || 
 
 
 BRP004.068.1  taṃ dṛṣṭvā paramaprītāḥ prajāḥ procur manīṣiṇaḥ | 
 BRP004.068.2  vṛttīnām eṣa vo dātā bhaviṣyati narādhipaḥ || 68 || 
 
 
 BRP004.069.1  tato vaiṇyaṃ mahātmānaṃ prajāḥ samabhidudruvuḥ | 
 BRP004.069.2  tvaṃ no vṛttiṃ vidhatsveti maharṣivacanāt tadā || 69 || 
 
 
 BRP004.070.1  so 'bhidrutaḥ prajābhis tu prajāhitacikīrṣayā | 
 BRP004.070.2  dhanur gṛhya pṛṣatkāṃś ca pṛthivīm ādravad balī || 70 || 
 
 
 BRP004.071.1  tato vaiṇyabhayatrastā gaur bhūtvā prādravan mahī | 
 BRP004.071.2  tāṃ pṛthur dhanur ādāya dravantīm anvadhāvata || 71 || 
 
 
 BRP004.072.1  sā lokān brahmalokādīn gatvā vaiṇyabhayāt tadā | 
 BRP004.072.2  pradadarśāgrato vaiṇyaṃ pragṛhītaśarāsanam || 72 || 
 
 
 BRP004.073.1  jvaladbhir niśitair bāṇair dīptatejasam antataḥ | 
 BRP004.073.2  mahāyogaṃ mahātmānaṃ durdharṣam amarair api || 73 || 
 
 
 BRP004.074.1  alabhantī tu sā trāṇaṃ vaiṇyam evānvapadyata | 
 BRP004.074.2  kṛtāñjalipuṭā bhūtvā pūjyā lokais tribhis tadā || 74 || 
 
 
 BRP004.075.1  uvāca vaiṇyaṃ nādharmaṃ strīvadhe paripaśyasi | 
 BRP004.075.2  kathaṃ dhārayitā cāsi prajā rājan vinā mayā || 75 || 
 
 
 BRP004.076.1  mayi lokāḥ sthitā rājan mayedaṃ dhāryate jagat | 
 BRP004.076.2  madvināśe vinaśyeyuḥ prajāḥ pārthiva viddhi tat || 76 || 
 
 
 BRP004.077.1  na mām arhasi hantuṃ vai śreyaś cet tvaṃ cikīrṣasi | 
 BRP004.077.2  prajānāṃ pṛthivīpāla śṛṇu cedaṃ vaco mama || 77 || 
 
 
 BRP004.078.1  upāyataḥ samārabdhāḥ sarve sidhyanty upakramāḥ | 
 BRP004.078.2  upāyaṃ paśya yena tvaṃ dhārayethāḥ prajām imām || 78 || 
 
 
 BRP004.079.1  hatvāpi māṃ na śaktas tvaṃ prajānāṃ poṣaṇe nṛpa | 
 BRP004.079.2  anukūlā bhaviṣyāmi yaccha kopaṃ mahāmate || 79 || 
 
 
 BRP004.080.1  avadhyāṃ ca striyaṃ prāhus tiryagyonigateṣv api | 
 BRP004.080.2  yady evaṃ pṛthivīpāla na dharmaṃ tyaktum arhasi || 80 || 
 
 
 BRP004.081.1  evaṃ bahuvidhaṃ vākyaṃ śrutvā rājā mahāmanāḥ | 
 BRP004.081.2  kopaṃ nigṛhya dharmātmā vasudhām idam abravīt || 81 || 
 
 pṛthur uvāca: 
 
 BRP004.082.1  ekasyārthe tu yo hanyād ātmano vā parasya vā | 
 BRP004.082.2  bahūn vā prāṇino 'nantaṃ bhavet tasyeha pātakam || 82 || 
 
 
 BRP004.083.1  sukham edhanti bahavo yasmiṃs tu nihate 'śubhe | 
 BRP004.083.2  tasmin hate nāsti bhadre pātakaṃ copapātakam || 83 || 
 
 
 
 BRP004.084.1  so 'haṃ prajānimittaṃ tvāṃ haniṣyāmi vasundhare | 
 BRP004.084.2  yadi me vacanān nādya kariṣyasi jagaddhitam || 84 || 
 
 
 BRP004.085.1  tvāṃ nihatyādya bāṇena macchāsanaparāṅmukhīm | 
 BRP004.085.2  ātmānaṃ prathayitvāhaṃ prajā dhārayitā svayam || 85 || 
 
 
 BRP004.086.1  sā tvaṃ śāsanam āsthāya mama dharmabhṛtāṃ vare | 
 BRP004.086.2  sañjīvaya prajāḥ sarvāḥ samarthā hy asi dhāraṇe || 86 || 
 
 
 BRP004.087.1  duhitṛtvaṃ ca me gaccha tata enam ahaṃ śaram | 
 BRP004.087.2  niyaccheyaṃ tvadvadhārtham udyantaṃ ghoradarśanam || 87 || 
 
 vasudhovāca: 
 
 BRP004.088.1  sarvam etad ahaṃ vīra vidhāsyāmi na saṃśayaḥ | 
 BRP004.088.2  vatsaṃ tu mama sampaśya kṣareyaṃ yena vatsalā || 88 || 
 
 
 BRP004.089.1  samāṃ ca kuru sarvatra māṃ tvaṃ dharmabhṛtāṃ vara | 
 BRP004.089.2  yathā visyandamānaṃ me kṣīraṃ sarvatra bhāvayet || 89 || 
 
 lomaharṣaṇa uvāca: 
 
 BRP004.090.1  tata utsārayām āsa śailāñ śatasahasraśaḥ | 
 BRP004.090.2  dhanuṣkoṭyā tadā vaiṇyas tena śailā vivardhitāḥ || 90 || 
 
 
 BRP004.091.1  nahi pūrvavisarge vai viṣame pṛthivītale | 
 BRP004.091.2  saṃvibhāgaḥ purāṇāṃ vā grāmāṇāṃ vābhavat tadā || 91 || 
 
 
 BRP004.092.1  na sasyāni na gorakṣyaṃ na kṛṣir na vaṇikpathaḥ | 
 BRP004.092.2  naiva satyānṛtaṃ cāsīn na lobho na ca matsaraḥ || 92 || 
 
 
 BRP004.093.1  vaivasvate 'ntare tasmin sāmprataṃ samupasthite | 
 BRP004.093.2  vaiṇyāt prabhṛti vai viprāḥ sarvasyaitasya sambhavaḥ || 93 || 
 
 
 BRP004.094.1  yatra yatra samaṃ tv asyā bhūmer āsīt tadā dvijāḥ | 
 BRP004.094.2  tatra tatra prajāḥ sarvā nivāsaṃ samarocayan || 94 || 
 
 
 BRP004.095.1  āhāraḥ phalamūlāni prajānām abhavat tadā | 
 BRP004.095.2  kṛcchreṇa mahatā yukta ity evam anuśuśruma || 95 || 
 
 
 BRP004.096.1  sa kalpayitvā vatsaṃ tu manuṃ svāyambhuvaṃ prabhum | 
 BRP004.096.2  svapāṇau puruṣavyāghro dudoha pṛthivīṃ tataḥ || 96 || 
 
 
 BRP004.097.1  sasyajātāni sarvāṇi pṛthur vaiṇyaḥ pratāpavān | 
 BRP004.097.2  tenānnena prajāḥ sarvā vartante 'dyāpi sarvaśaḥ || 97 || 
 
 
 BRP004.098.1  ṛṣayaś ca tadā devāḥ pitaro 'tha sarīsṛpāḥ | 
 BRP004.098.2  daityā yakṣāḥ puṇyajanā gandharvāḥ parvatā nagāḥ || 98 || 
 
 
 BRP004.099.1  ete purā dvijaśreṣṭhā duduhur dharaṇīṃ kila | 
 BRP004.099.2  kṣīraṃ vatsaś ca pātraṃ ca teṣāṃ dogdhā pṛthak pṛthak || 99 || 
 
 
 BRP004.100.1  ṛṣīṇām abhavat somo vatso dogdhā bṛhaspatiḥ | 
 BRP004.100.2  kṣīraṃ teṣāṃ tapo brahma pātraṃ chandāṃsi bho dvijāḥ || 100 || 
 
 
 BRP004.101.1  devānāṃ kāñcanaṃ pātraṃ vatsas teṣāṃ śatakratuḥ | 
 BRP004.101.2  kṣīram ojaskaraṃ caiva dogdhā ca bhagavān raviḥ || 101 || 
 
 
 
 BRP004.102.1  pitṝṇāṃ rājataṃ pātraṃ yamo vatsaḥ pratāpavān | 
 BRP004.102.2  antakaś cābhavad dogdhā kṣīraṃ teṣāṃ sudhā smṛtā || 102 || 
 
 
 BRP004.103.1  nāgānāṃ takṣako vatsaḥ pātraṃ cālābusañjñakam | 
 BRP004.103.2  dogdhā tv airāvato nāgas teṣāṃ kṣīraṃ viṣaṃ smṛtam || 103 || 
 
 
 BRP004.104.1  asurāṇāṃ madhur dogdhā kṣīraṃ māyāmayaṃ smṛtam | 
 BRP004.104.2  virocanas tu vatso 'bhūd āyasaṃ pātram eva ca || 104 || 
 
 
 BRP004.105.1  yakṣāṇām āmapātraṃ tu vatso vaiśravaṇaḥ prabhuḥ | 
 BRP004.105.2  dogdhā rajatanābhas tu kṣīrāntardhānam eva ca || 105 || 
 
 
 BRP004.106.1  sumālī rākṣasendrāṇāṃ vatsaḥ kṣīraṃ ca śoṇitam | 
 BRP004.106.2  dogdhā rajatanābhas tu kapālaṃ pātram eva ca || 106 || 
 
 
 BRP004.107.1  gandharvāṇāṃ citraratho vatsaḥ pātraṃ ca paṅkajam | 
 BRP004.107.2  dogdhā ca suruciḥ kṣīraṃ teṣāṃ gandhaḥ śuciḥ smṛtaḥ || 107 || 
 
 
 BRP004.108.1  śailaṃ pātraṃ parvatānāṃ kṣīraṃ ratnauṣadhīs tathā | 
 BRP004.108.2  vatsas tu himavān āsīd dogdhā merur mahāgiriḥ || 108 || 
 
 
 BRP004.109.1  plakṣo vatsas tu vṛkṣāṇāṃ dogdhā śālas tu puṣpitaḥ | 
 BRP004.109.2  pālāśapātraṃ kṣīraṃ ca cchinnadagdhaprarohaṇam || 109 || 
 
 
 BRP004.110.1  seyaṃ dhātrī vidhātrī ca pāvanī ca vasundharā | 
 BRP004.110.2  carācarasya sarvasya pratiṣṭhā yonir eva ca || 110 || 
 
 
 BRP004.111.1  sarvakāmadughā dogdhrī sarvasasyaprarohaṇī | 
 BRP004.111.2  āsīd iyaṃ samudrāntā medinī pariviśrutā || 111 || 
 
 
 BRP004.112.1  madhukaiṭabhayoḥ kṛtsnā medasā samabhiplutā | 
 BRP004.112.2  teneyaṃ medinī devī ucyate brahmavādibhiḥ || 112 || 
 
 
 BRP004.113.1  tato 'bhyupagamād rājñaḥ pṛthor vaiṇyasya bho dvijāḥ | 
 BRP004.113.2  duhitṛtvam anuprāptā devī pṛthvīti cocyate || 113 || 
 
 
 BRP004.114.1  pṛthunā pravibhaktā ca śodhitā ca vasundharā | 
 BRP004.114.2  sasyākaravatī sphītā purapattanaśālinī || 114 || 
 
 
 BRP004.115.1  evamprabhāvo vaiṇyaḥ sa rājāsīd rājasattamaḥ | 
 BRP004.115.2  namasyaś caiva pūjyaś ca bhūtagrāmair na saṃśayaḥ || 115 || 
 
 
 BRP004.116.1  brāhmaṇaiś ca mahābhāgair vedavedāṅgapāragaiḥ | 
 BRP004.116.2  pṛthur eva namaskāryo brahmayoniḥ sanātanaḥ || 116 || 
 
 
 BRP004.117.1  pārthivaiś ca mahābhāgaiḥ pārthivatvam ihecchubhiḥ | 
 BRP004.117.2  ādirājo namaskāryaḥ pṛthur vaiṇyaḥ pratāpavān || 117 || 
 
 
 BRP004.118.1  yodhair api ca vikrāntaiḥ prāptukāmair jayaṃ yudhi | 
 BRP004.118.2  ādirājo namaskāryo yodhānāṃ prathamo nṛpaḥ || 118 || 
 
 
 BRP004.119.1  yo hi yoddhā raṇaṃ yāti kīrtayitvā pṛthuṃ nṛpam | 
 BRP004.119.2  sa ghorarūpāt saṅgrāmāt kṣemī bhavati kīrtimān || 119 || 
 
 
 BRP004.120.1  vaiśyair api ca vittāḍhyair vaiśyavṛttividhāyibhiḥ | 
 BRP004.120.2  pṛthur eva namaskāryo vṛttidātā mahāyaśāḥ || 120 || 
 
 
 BRP004.121.1  tathaiva śūdraiḥ śucibhis trivarṇaparicāribhiḥ | 
 BRP004.121.2  pṛthur eva namaskāryaḥ śreyaḥ param ihepsubhiḥ || 121 || 
 
 
 
 BRP004.122.1  ete vatsaviśeṣāś ca dogdhāraḥ kṣīram eva ca | 
 BRP004.122.2  pātrāṇi ca mayoktāni kiṃ bhūyo varṇayāmi vaḥ || 122 || 
 
 
 
        Chapter 5: Description of Manu-eras
         SS  12-16 
 ṛṣaya ūcuḥ: 
 
 BRP005.001.1  manvantarāṇi sarvāṇi vistareṇa mahāmate | 
 BRP005.001.2  teṣāṃ pūrvavisṛṣṭiṃ ca lomaharṣaṇa kīrtaya || 1 || 
 
 
 BRP005.002.1  yāvanto manavaś caiva yāvantaṃ kālam eva ca | 
 BRP005.002.2  manvantarāṇi bhoḥ sūta śrotum icchāma tattvataḥ || 2 || 
 
 lomaharṣaṇa uvāca: 
 
 BRP005.003.1  na śakyo vistaro viprā vaktuṃ varṣaśatair api | 
 BRP005.003.2  manvantarāṇāṃ sarveṣāṃ saṅkṣepāc chṛṇuta dvijāḥ || 3 || 
 
 
 BRP005.004.1  svāyambhuvo manuḥ pūrvaṃ manuḥ svārociṣas tathā | 
 BRP005.004.2  uttamas tāmasaś caiva raivataś cākṣuṣas tathā || 4 || 
 
 
 BRP005.005.1  vaivasvataś ca bho viprāḥ sāmprataṃ manur ucyate | 
 BRP005.005.2  sāvarṇiś ca manus tadvad raibhyo raucyas tathaiva ca || 5 || 
 
 
 BRP005.006.1  tathaiva merusāvarṇyaś catvāro manavaḥ smṛtāḥ | 
 BRP005.006.2  atītā vartamānāś ca tathaivānāgatā dvijāḥ || 6 || 
 
 
 BRP005.007.1  kīrtitā manavas tubhyaṃ mayaivaite yathā śrutāḥ | 
 BRP005.007.2  ṛṣīṃs tv eṣāṃ pravakṣyāmi putrān devagaṇāṃs tathā || 7 || 
 
 
 BRP005.008.1  marīcir atrir bhagavān aṅgirāḥ pulahaḥ kratuḥ | 
 BRP005.008.2  pulastyaś ca vasiṣṭhaś ca saptaite brahmaṇaḥ sutāḥ || 8 || 
 
 
 BRP005.009.1  uttarasyāṃ diśi tathā dvijāḥ saptarṣayas tathā | 
 BRP005.009.2  āgniidhraś cāgnibāhuś ca medhyo medhātithir vasuḥ || 9 || 
 
 
 BRP005.010.1  jyotiṣmān dyutimān havyaḥ savalaḥ putrasañjñakaḥ | 
 BRP005.010.2  manoḥ svāyambhuvasyaite daśa putrā mahaujasaḥ || 10 || 
 
 
 BRP005.011.1  etad vai prathamaṃ viprā manvantaram udāhṛtam | 
 BRP005.011.2  aurvo vasiṣṭhaputraś ca stambaḥ kaśyapa eva ca || 11 || 
 
 
 BRP005.012.1  prāṇo bṛhaspatiś caiva datto 'triccyavanas tathā | 
 BRP005.012.2  ete maharṣayo viprā vāyuproktā mahāvratāḥ || 12 || 
 
 
 BRP005.013.1  devāś ca tuṣitā nāma smṛtāḥ svārociṣe 'ntare | 
 BRP005.013.2  havighnaḥ sukṛtir jyotir āpo mūrtir api smṛtaḥ || 13 || 
 
 
 BRP005.014.1  pratītaś ca nabhasyaś ca nabha ūrjas tathaiva ca | 
 BRP005.014.2  svārociṣasya putrās te manor viprā mahātmanaḥ || 14 || 
 
 
 BRP005.015.1  kīrtitāḥ pṛthivīpālā mahāvīryaparākramāḥ | 
 BRP005.015.2  dvitīyam etat kathitaṃ viprā manvantaraṃ mayā || 15 || 
 
 
 BRP005.016.1  idaṃ tṛtīyaṃ vakṣyāmi tad budhyadhvaṃ dvijottamāḥ | 
 BRP005.016.2  vasiṣṭhaputrāḥ saptāsan vāsiṣṭhā iti viśrutāḥ || 16 || 
 
 
 BRP005.017.1  hiraṇyagarbhasya sutā ūrjā jātāḥ sutejasaḥ | 
 BRP005.017.2  ṛṣayo 'tra mayā proktāḥ kīrtyamānān nibodhata || 17 || 
 
 
 
 BRP005.018.1  auttameyān muniśreṣṭhā daśa putrān manor imān | 
 BRP005.018.2  iṣa ūrjas tanūrjas tu madhur mādhava eva ca || 18 || 
 
 
 BRP005.019.1  śuciḥ śukraḥ sahaś caiva nabhasyo nabha eva ca | 
 BRP005.019.2  bhānavas tatra devāś ca manvantaram udāhṛtam || 19 || 
 
 
 BRP005.020.1  manvantaraṃ caturthaṃ vaḥ kathayiṣyāmi sāmpratam | 
 BRP005.020.2  kāvyaḥ pṛthus tathaivāgnir jahnur dhātā dvijottamāḥ || 20 || 
 
 
 BRP005.021.1  kapīvān akapīvāṃś ca tatra saptarṣayo dvijāḥ | 
 BRP005.021.2  purāṇe kīrtitā viprāḥ putrāḥ pautrāś ca bho dvijāḥ || 21 || 
 
 
 BRP005.022.1  tathā devagaṇāś caiva tāmasasyāntare manoḥ | 
 BRP005.022.2  dyutis tapasyaḥ sutapās tapobhūtaḥ sanātanaḥ || 22 || 
 
 
 BRP005.023.1  taporatir akalmāṣas tanvī dhanvī parantapaḥ | 
 BRP005.023.2  tāmasasya manor ete daśa putrāḥ prakīrtitāḥ || 23 || 
 
 
 BRP005.024.1  vāyuproktā muniśreṣṭhāś caturthaṃ caitad antaram | 
 BRP005.024.2  devabāhur yadudhraś ca munir vedaśirās tathā || 24 || 
 
 
 BRP005.025.1  hiraṇyaromā parjanya ūrdhvabāhuś ca somajaḥ | 
 BRP005.025.2  satyanetras tathātreya ete saptarṣayo 'pare || 25 || 
 
 
 BRP005.026.1  devāś cābhūtarajasas tathā prakṛtayaḥ smṛtāḥ | 
 BRP005.026.2  vāriplavaś ca raibhyaś ca manor antaram ucyate || 26 || 
 
 
 BRP005.027.1  atha putrān imāṃs tasya budhyadhvaṃ gadato mama | 
 BRP005.027.2  dhṛtimān avyayo yuktas tattvadarśī nirutsukaḥ || 27 || 
 
 
 BRP005.028.1  āraṇyaś ca prakāśaś ca nirmohaḥ satyavāk kṛtī | 
 BRP005.028.2  raivatasya manoḥ putrāḥ pañcamaṃ caitad antaram || 28 || 
 
 
 BRP005.029.1  ṣaṣṭhaṃ tu sampravakṣyāmi tad budhyadhvaṃ dvijottamāḥ | 
 BRP005.029.2  bhṛgur nabho vivasvāṃś ca sudhāmā virajās tathā || 29 || 
 
 
 BRP005.030.1  atināmā sahiṣṇuś ca saptaite ca maharṣayaḥ | 
 BRP005.030.2  cākṣuṣasyāntare viprā manor devās tv ime smṛtāḥ || 30 || 
 
 
 BRP005.031.1  ābālaprathitās te vai pṛthaktvena divaukasaḥ | 
 BRP005.031.2  lekhāś ca nāmato viprāḥ pañca devagaṇāḥ smṛtāḥ || 31 || 
 
 
 BRP005.032.1  ṛṣer aṅgirasaḥ putrā mahātmāno mahaujasaḥ | 
 BRP005.032.2  nāḍvaleyā muniśreṣṭhā daśa putrās tu viśrutāḥ || 32 || 
 
 
 BRP005.033.1  ruruprabhṛtayo viprāś cākṣuṣasyāntare manoḥ | 
 BRP005.033.2  ṣaṣṭhaṃ manvantaraṃ proktaṃ saptamaṃ tu nibodhata || 33 || 
 
 
 BRP005.034.1  atrir vasiṣṭho bhagavān kaśyapaś ca mahān ṛṣiḥ | 
 BRP005.034.2  gautamo 'tha bharadvājo viśvāmitras tathaiva ca || 34 || 
 
 
 BRP005.035.1  tathaiva putro bhagavān ṛcīkasya mahātmanaḥ | 
 BRP005.035.2  saptamo jamadagniś ca ṛṣayaḥ sāmprataṃ divi || 35 || 
 
 
 BRP005.036.1  sādhyā rudrāś ca viśve ca vasavo marutas tathā | 
 BRP005.036.2  ādityāś cāśvinau cāpi devau vaivasvatau smṛtau || 36 || 
 
 
 
 BRP005.037.1  manor vaivasvatasyaite vartante sāmprate 'ntare | 
 BRP005.037.2  ikṣvākupramukhāś caiva daśa putrā mahātmanaḥ || 37 || 
 
 
 BRP005.038.1  eteṣāṃ kīrtitānāṃ tu maharṣīṇāṃ mahaujasām | 
 BRP005.038.2  teṣāṃ putrāś ca pautrāś ca dikṣu sarvāsu bho dvijāḥ || 38 || 
 
 
 BRP005.039.1  manvantareṣu sarveṣu prāg āsan sapta saptakāḥ | 
 BRP005.039.2  loke dharmavyavasthārthaṃ lokasaṃrakṣaṇāya ca || 39 || 
 
 
 BRP005.040.1  manvantare vyatikrānte catvāraḥ saptakā gaṇāḥ | 
 BRP005.040.2  kṛtvā karma divaṃ yānti brahmalokam anāmayam || 40 || 
 
 
 BRP005.041.1  tato 'nye tapasā yuktāḥ sthānaṃ tat pūrayanty uta | 
 BRP005.041.2  atītā vartamānāś ca krameṇaitena bho dvijāḥ || 41 || 
 
 
 BRP005.042.1  anāgatāś ca saptaite smṛtā divi maharṣayaḥ | 
 BRP005.042.2  manor antaram āsādya sāvarṇasyeha bho dvijāḥ || 42 || 
 
 
 BRP005.043.1  rāmo vyāsas tathātreyo dīptimanto bahuśrutāḥ | 
 BRP005.043.2  bhāradvājas tathā drauṇir aśvatthāmā mahādyutiḥ || 43 || 
 
 
 BRP005.044.1  gautamaś cājaraś caiva śaradvān nāma gautamaḥ | 
 BRP005.044.2  kauśiko gālavaś caiva aurvaḥ kāśyapa eva ca || 44 || 
 
 
 BRP005.045.1  ete sapta mahātmāno bhaviṣyā munisattamāḥ | 
 BRP005.045.2  vairī caivādhvarīvāṃś ca śamano dhṛtimān vasuḥ || 45 || 
 
 
 BRP005.046.1  ariṣṭaś cāpy adhṛṣṭaś ca vājī sumatir eva ca | 
 BRP005.046.2  sāvarṇasya manoḥ putrā bhaviṣyā munisattamāḥ || 46 || 
 
 
 BRP005.047.1  eteṣāṃ kalyam utthāya kīrtanāt sukham edhate | 
 BRP005.047.2  yaśaś cāpnoti sumahad āyuṣmāṃś ca bhaven naraḥ || 47 || 
 
 
 BRP005.048.1  etāny uktāni bho viprāḥ sapta sapta ca tattvataḥ | 
 BRP005.048.2  manvantarāṇi saṅkṣepāc chṛṇutānāgatāny api || 48 || 
 
 
 BRP005.049.1  sāvarṇā manavo viprāḥ pañca tāṃś ca nibodhata | 
 BRP005.049.2  eko vaivasvatas teṣāṃ catvāras tu prajāpateḥ || 49 || 
 
 
 BRP005.050.1  parameṣṭhisutā viprā merusāvarṇyatāṃ gatāḥ | 
 BRP005.050.2  dakṣasyaite hi dauhitrāḥ priyāyās tanayā nṛpāḥ || 50 || 
 
 
 BRP005.051.1  mahatā tapasā yuktā merupṛṣṭhe mahaujasaḥ | 
 BRP005.051.2  ruceḥ prajāpateḥ putro raucyo nāma manuḥ smṛtaḥ || 51 || 
 
 
 BRP005.052.1  bhūtyāṃ cotpādito devyāṃ bhautyo nāma ruceḥ sutaḥ | 
 BRP005.052.2  anāgatāś ca saptaite kalpe 'smin manavaḥ smṛtāḥ || 52 || 
 
 
 BRP005.053.1  tair iyaṃ pṛthivī sarvā saptadvīpā sapattanā | 
 BRP005.053.2  pūrṇaṃ yugasahasraṃ tu paripālyā dvijottamāḥ || 53 || 
 
 
 BRP005.054.1  prajāpatiś ca tapasā saṃhāraṃ teṣu nityaśaḥ | 
 BRP005.054.2  yugāni saptatis tāni sāgrāṇi kathitāni ca || 54 || 
 
 
 BRP005.055.1  kṛtatretādiyuktāni manor antaram ucyate | 
 BRP005.055.2  caturdaśaite manavaḥ kathitāḥ kīrtivardhanāḥ || 55 || 
 
 
 
 BRP005.056.1  vedeṣu sapurāṇeṣu sarveṣu prabhaviṣṇavaḥ | 
 BRP005.056.2  prajānāṃ patayo viprā dhanyam eṣāṃ prakīrtanam || 56 || 
 
 
 BRP005.057.1  manvantareṣu saṃhārāḥ saṃhārānteṣu sambhavāḥ | 
 BRP005.057.2  na śakyate 'ntas teṣāṃ vai vaktuṃ varṣaśatair api || 57 || 
 
 
 BRP005.058.1  visargasya prajānāṃ vai saṃhārasya ca bho dvijāḥ | 
 BRP005.058.2  manvantareṣu saṃhārāḥ śrūyante dvijasattamāḥ || 58 || 
 
 
 BRP005.059.1  saśeṣās tatra tiṣṭhanti devāḥ saptarṣibhiḥ saha | 
 BRP005.059.2  tapasā brahmacaryeṇa śrutena ca samanvitāḥ || 59 || 
 
 
 BRP005.060.1  pūrṇe yugasahasre tu kalpo niḥśeṣa ucyate | 
 BRP005.060.2  tatra bhūtāni sarvāṇi dagdhāny ādityaraśmibhiḥ || 60 || 
 
 
 BRP005.061.1  brahmāṇam agrataḥ kṛtvā sahādityagaṇair dvijāḥ | 
 BRP005.061.2  praviśanti suraśreṣṭhaṃ harinārāyaṇaṃ prabhum || 61 || 
 
 
 BRP005.062.1  sraṣṭāraṃ sarvabhūtānāṃ kalpānteṣu punaḥ punaḥ | 
 BRP005.062.2  avyaktaḥ śāśvato devas tasya sarvam idaṃ jagat || 62 || 
 
 
 BRP005.063.1  atra vaḥ kīrtayiṣyāmi manor vaivasvatasya vai | 
 BRP005.063.2  visargaṃ muniśārdūlāḥ sāmpratasya mahādyuteḥ || 63 || 
 
 
 BRP005.064.1  atra vaṃśaprasaṅgena kathyamānaṃ purātanam | 
 BRP005.064.2  yatrotpanno mahātmā sa harir vṛṣṇikule prabhuḥ || 64 || 
 
 
 
        Chapter 6: Story of Vivasvat and Sañjñā and their progeny
         SS  16-17 
 lomaharṣaṇa uvāca: 
 
 BRP006.001.1  vivasvān kaśyapāj jajñe dākṣāyaṇyāṃ dvijottamāḥ | 
 BRP006.001.2  tasya bhāryābhavat sañjñā tvāṣṭrī devī vivasvataḥ || 1 || 
 
 
 BRP006.002.1  sureśvarīti vikhyātā triṣu lokeṣu bhāvinī | 
 BRP006.002.2  sā vai bhāryā bhagavato mārtaṇḍasya mahātmanaḥ || 2 || 
 
 
 BRP006.003.1  bhartṛrūpeṇa nātuṣyad rūpayauvanaśālinī | 
 BRP006.003.2  sañjñā nāma sutapasā sudīptena samanvitā || 3 || 
 
 
 BRP006.004.1  ādityasya hi tad rūpaṃ maṇḍalasya sutejasā | 
 BRP006.004.2  gātreṣu paridagdhaṃ vai nātikāntam ivābhavat || 4 || 
 
 
 BRP006.005.1  na khalv ayaṃ mṛto 'ṇḍasya iti snehād abhāṣata | 
 BRP006.005.2  ajānan kāśyapas tasmān mārtaṇḍa iti cocyate || 5 || 
 
 
 BRP006.006.1  tejas tv abhyadhikaṃ tasya nityam eva vivasvataḥ | 
 BRP006.006.2  yenātitāpayām āsa trīṃl lokān kaśyapātmajaḥ || 6 || 
 
 
 BRP006.007.1  trīṇy apatyāni bho viprāḥ sañjñāyāṃ tapatāṃ varaḥ | 
 BRP006.007.2  ādityo janayām āsa kanyāṃ dvau ca prajāpatī || 7 || 
 
 
 BRP006.008.1  manur vaivasvataḥ pūrvaṃ śrāddhadevaḥ prajāpatiḥ | 
 BRP006.008.2  yamaś ca yamunā caiva yamajau sambabhūvatuḥ || 8 || 
 
 
 BRP006.009.1  śyāmavarṇaṃ tu tad rūpaṃ sañjñā dṛṣṭvā vivasvataḥ | 
 BRP006.009.2  asahantī tu svāṃ chāyāṃ savarṇāṃ nirmame tataḥ || 9 || 
 
 
 
 BRP006.010.1  māyāmayī tu sā sañjñā tasyāṃ chāyāsamutthitām | 
 BRP006.010.2  prāñjaliḥ praṇatā bhūtvā chāyā sañjñāṃ dvijottamāḥ || 10 || 
 
 
 BRP006.011.1  uvāca kiṃ mayā kāryaṃ kathayasva śucismite | 
 BRP006.011.2  sthitāsmi tava nirdeśe śādhi māṃ varavarṇini || 11 || 
 
 sañjñovāca: 
 
 BRP006.012.1  ahaṃ yāsyāmi bhadraṃ te svam eva bhavanaṃ pituḥ | 
 BRP006.012.2  tvayaiva bhavane mahyaṃ vastavyaṃ nirviśaṅkayā || 12 || 
 
 
 BRP006.013.1  imau ca bālakau mahyaṃ kanyā ceyaṃ sumadhyamā | 
 BRP006.013.2  sambhāvyās te na cākhyeyam idaṃ bhagavate kvacit || 13 || 
 
 savarṇovāca: 
 
 BRP006.014.1  ā kacagrahaṇād devi ā śāpān naiva karhicit | 
 BRP006.014.2  ākhyāsyāmi namas tubhyaṃ gaccha devi yathāsukham || 14 || 
 
 lomaharṣaṇa uvāca: 
 
 BRP006.015.1  samādiśya savarṇāṃ tu tathety uktā tayā ca sā | 
 BRP006.015.2  tvaṣṭuḥ samīpam agamad vrīḍiteva tapasvinī || 15 || 
 
 
 BRP006.016.1  pituḥ samīpagā sā tu pitrā nirbhartsitā śubhā | 
 BRP006.016.2  bhartuḥ samīpaṃ gaccheti niyuktā ca punaḥ punaḥ || 16 || 
 
 
 BRP006.017.1  āgacchad vaḍavā bhūtvā ācchādya rūpam aninditā | 
 BRP006.017.2  kurūn athottarān gatvā tṛṇāny atha cacāra ha || 17 || 
 
 
 BRP006.018.1  dvitīyāyāṃ tu sañjñāyāṃ sañjñeyam iti cintayan | 
 BRP006.018.2  ādityo janayām āsa putram ātmasamaṃ tadā || 18 || 
 
 
 BRP006.019.1  pūrvajasya manor viprāḥ sadṛśo 'yam iti prabhuḥ | 
 BRP006.019.2  manur evābhavan nāmnā sāvarṇa iti cocyate || 19 || 
 
 
 BRP006.020.1  dvitīyo yaḥ sutas tasyāḥ sa vijñeyaḥ śanaiścaraḥ | 
 BRP006.020.2  sañjñā tu pārthivī viprāḥ svasya putrasya vai tadā || 20 || 
 
 
 BRP006.021.1  cakārābhyadhikaṃ snehaṃ na tathā pūrvajeṣu vai | 
 BRP006.021.2  manus tasyāḥ kṣamat tat tu yamas tasyā na cakṣame || 21 || 
 
 
 BRP006.022.1  sa vai roṣāc ca bālyāc ca bhāvino 'rthasya vānagha | 
 BRP006.022.2  padā santarjayām āsa sañjñāṃ vaivasvato yamaḥ || 22 || 
 
 
 BRP006.023.1  taṃ śaśāpa tataḥ krodhāt sāvarṇajananī tadā | 
 BRP006.023.2  caraṇaḥ patatām eṣa taveti bhṛśaduḥkhitā || 23 || 
 
 
 BRP006.024.1  yamas tu tat pituḥ sarvaṃ prāñjaliḥ pratyavedayat | 
 BRP006.024.2  bhṛśaṃ śāpabhayodvignaḥ sañjñāvākyair viśaṅkitaḥ || 24 || 
 
 
 BRP006.025.1  śāpo 'yaṃ vinivarteta provāca pitaraṃ dvijāḥ | 
 BRP006.025.2  mātrā snehena sarveṣu vartitavyaṃ suteṣu vai || 25 || 
 
 
 BRP006.026.1  seyam asmān apāsyeha vivasvan sambubhūṣati | 
 BRP006.026.2  tasyāṃ mayodyataḥ pādo na tu dehe nipātitaḥ || 26 || 
 
 
 BRP006.027.1  bālyād vā yadi vā laulyān mohāt tat kṣantum arhasi | 
 BRP006.027.2  śapto 'ham asmi lokeśa jananyā tapatāṃ vara | 
 BRP006.027.3  tava prasādāc caraṇo na paten mama gopate || 27 || 
 
 
 vivasvān uvāca: 
 
 BRP006.028.1  asaṃśayaṃ putra mahad bhaviṣyaty atra kāraṇam | 
 BRP006.028.2  yena tvām āviśat krodho dharmajñaṃ satyavādinam || 28 || 
 
 
 BRP006.029.1  na śakyam etan mithyā tu kartuṃ mātṛvacas tava | 
 BRP006.029.2  kṛmayo māṃsam ādāya yāsyanty avanim eva ca || 29 || 
 
 
 BRP006.030.1  kṛtam evaṃ vacas tathyaṃ mātus tava bhaviṣyati | 
 BRP006.030.2  śāpasya parihāreṇa tvaṃ ca trāto bhaviṣyasi || 30 || 
 
 
 BRP006.031.1  ādityaś cābravīt sañjñāṃ kimarthaṃ tanayeṣu vai | 
 BRP006.031.2  tulyeṣv abhyadhikaḥ sneha ekasmin kriyate tvayā || 31 || 
 
 
 BRP006.032.1  sā tat pariharantī tu nācacakṣe vivasvate | 
 BRP006.032.2  sa cātmānaṃ samādhāya yogāt tathyam apaśyata || 32 || 
 
 
 BRP006.033.1  tāṃ śaptukāmo bhagavān nāśapan munisattamāḥ | 
 BRP006.033.2  mūrdhajeṣu nijagrāha sa tu tāṃ munisattamāḥ || 33 || 
 
 
 BRP006.034.1  tataḥ sarvaṃ yathāvṛttam ācacakṣe vivasvate | 
 BRP006.034.2  vivasvān atha tac chrutvā kruddhas tvaṣṭāram abhyagāt || 34 || 
 
 
 BRP006.035.1  dṛṣṭvā tu taṃ yathānyāyam arcayitvā vibhāvasum | 
 BRP006.035.2  nirdagdhukāmaṃ roṣeṇa sāntvayām āsa vai tadā || 35 || 
 
 tvaṣṭovāca: 
 
 BRP006.036.1  tavātitejasāviṣṭam idaṃ rūpaṃ na śobhate | 
 BRP006.036.2  asahantī ca sañjñā sā vane carati śāḍvale || 36 || 
 
 
 BRP006.037.1  draṣṭā hi tāṃ bhavān adya svāṃ bhāryāṃ śubhacāriṇīm | 
 BRP006.037.2  ślāghyāṃ yogabalopetāṃ yogam āsthāya gopate || 37 || 
 
 
 BRP006.038.1  anukūlaṃ tu te deva yadi syān mama sammatam | 
 BRP006.038.2  rūpaṃ nirvartayāmy adya tava kāntam arindama || 38 || 
 
 
 BRP006.039.1  tato 'bhyupagamāt tvaṣṭā mārtaṇḍasya vivasvataḥ | 
 BRP006.039.2  bhramim āropya tat tejaḥ śātayām āsa bho dvijāḥ || 39 || 
 
 
 BRP006.040.1  tato nirbhāsitaṃ rūpaṃ tejasā saṃhatena vai | 
 BRP006.040.2  kāntāt kāntataraṃ draṣṭum adhikaṃ śuśubhe tadā || 40 || 
 
 
 BRP006.041.1  dadarśa yogam āsthāya svāṃ bhāryāṃ vaḍavāṃ tataḥ | 
 BRP006.041.2  adhṛṣyāṃ sarvabhūtānāṃ tejasā niyamena ca || 41 || 
 
 
 BRP006.042.1  vaḍavāvapuṣā viprāś carantīm akutobhayām | 
 BRP006.042.2  so 'śvarūpeṇa bhagavāṃs tāṃ mukhe samabhāvayat || 42 || 
 
 
 BRP006.043.1  maithunāya viceṣṭantīṃ parapuṃso 'vaśaṅkayā | 
 BRP006.043.2  sā tan niravamac chukraṃ nāsikābhyāṃ vivasvataḥ || 43 || 
 
 
 BRP006.044.1  devau tasyām ajāyetām aśvinau bhiṣajāṃ varau | 
 BRP006.044.2  nāsatyaś caiva dasraś ca smṛtau dvāv aśvināv iti || 44 || 
 
 
 BRP006.045.1  mārtaṇḍasyātmajāv etāv aṣṭamasya prajāpateḥ | 
 BRP006.045.2  tāṃ tu rūpeṇa kāntena darśayām āsa bhāskaraḥ || 45 || 
 
 
 BRP006.046.1  sā tu dṛṣṭvaiva bhartāraṃ tutoṣa munisattamāḥ | 
 BRP006.046.2  yamas tu karmaṇā tena bhṛśaṃ pīḍitamānasaḥ || 46 || 
 
 
 
 BRP006.047.1  dharmeṇa rañjayām āsa dharmarāja imāḥ prajāḥ | 
 BRP006.047.2  sa lebhe karmaṇā tena śubhena paramadyutiḥ || 47 || 
 
 
 BRP006.048.1  pitṝṇām ādhipatyaṃ ca lokapālatvam eva ca | 
 BRP006.048.2  manuḥ prajāpatis tv āsīt sāvarṇiḥ sa tapodhanāḥ || 48 || 
 
 
 BRP006.049.1  bhāvyaḥ samāgate tasmin manuḥ sāvarṇike 'ntare | 
 BRP006.049.2  merupṛṣṭhe tapo nityam adyāpi sa caraty uta || 49 || 
 
 
 BRP006.050.1  bhrātā śanaiścaras tasya grahatvaṃ sa tu labdhavān | 
 BRP006.050.2  tvaṣṭā tu tejasā tena viṣṇoś cakram akalpayat || 50 || 
 
 
 BRP006.051.1  tad apratihataṃ yuddhe dānavāntacikīrṣayā | 
 BRP006.051.2  yavīyasī tu sāpy āsīd yamī kanyā yaśasvinī || 51 || 
 
 
 BRP006.052.1  abhavac ca saricchreṣṭhā yamunā lokapāvanī | 
 BRP006.052.2  manur ity ucyate loke sāvarṇa iti cocyate || 52 || 
 
 
 BRP006.053.1  dvitīyo yaḥ sutas tasya manor bhrātā śanaiścaraḥ | 
 BRP006.053.2  grahatvaṃ sa ca lebhe vai sarvalokābhipūjitaḥ || 53 || 
 
 
 BRP006.054.1  ya idaṃ janma devānāṃ śṛṇuyān narasattamaḥ | 
 BRP006.054.2  āpadaṃ prāpya mucyeta prāpnuyāc ca mahad yaśaḥ || 54 || 
 
 
 
        Chapter 7: The solar dynasty
         SS  17-20 
 lomaharṣaṇa uvāca: 
 
 BRP007.001.1  manor vaivasvatasyāsan putrā vai nava tatsamāḥ | 
 BRP007.001.2  ikṣvākuś caiva nābhāgo dhṛṣṭaḥ śaryātir eva ca || 1 || 
 
 
 BRP007.002.1  nariṣyantaś ca ṣaṣṭho vai prāṃśū riṣṭaś ca saptamaḥ | 
 BRP007.002.2  karūṣaś ca pṛṣadhraś ca navaite munisattamāḥ || 2 || 
 
 
 BRP007.003.1  akarot putrakāmas tu manur iṣṭiṃ prajāpatiḥ | 
 BRP007.003.2  mitrāvaruṇayor viprāḥ pūrvam eva mahāmatiḥ || 3 || 
 
 
 BRP007.004.1  anutpanneṣu bahuṣu putreṣv eteṣu bho dvijāḥ | 
 BRP007.004.2  tasyāṃ ca vartamānāyām iṣṭyāṃ ca dvijasattamāḥ || 4 || 
 
 
 BRP007.005.1  mitrāvaruṇayor aṃśe manur āhutim āvahat | 
 BRP007.005.2  tatra divyāmbaradharā divyābharaṇabhūṣitā || 5 || 
 
 
 BRP007.006.1  divyasaṃhananā caiva ilā jajña iti śrutiḥ | 
 BRP007.006.2  tām ilety eva hovāca manur daṇḍadharas tadā || 6 || 
 
 
 BRP007.007.1  anugacchasva māṃ bhadre tam ilā pratyuvāca ha | 
 BRP007.007.2  dharmayuktam idaṃ vākyaṃ putrakāmaṃ prajāpatim || 7 || 
 
 ilovāca: 
 
 BRP007.008.1  mitrāvaruṇayor aṃśe jātāsmi vadatāṃ vara | 
 BRP007.008.2  tayoḥ sakāśaṃ yāsyāmi na māṃ dharmahatāṃ kuru || 8 || 
 
 
 BRP007.009.1  saivam uktvā manuṃ devaṃ mitrāvaruṇayor ilā | 
 BRP007.009.2  gatvāntikaṃ varārohā prāñjalir vākyam abravīt || 9 || 
 
 
 ilovāca: 
 
 BRP007.010.1  aṃśe 'smi yuvayor jātā devau kiṃ karavāṇi vām | 
 BRP007.010.2  manunā cāham uktā vāai anugacchasva mām iti || 10 || 
 
 
 BRP007.011.1  tau tathāvādinīṃ sādhvīm ilāṃ dharmaparāyaṇām | 
 BRP007.011.2  mitraś ca varuṇaś cobhāv ūcatus tāṃ dvijottamāḥ || 11 || 
 
 mitrāvaruṇāv ūcatuḥ: 
 
 BRP007.012.1  anena tava dharmeṇa praśrayeṇa damena ca | 
 BRP007.012.2  satyena caiva suśroṇi prītau svo varavarṇini || 12 || 
 
 
 BRP007.013.1  āvayos tvaṃ mahābhāge khyātiṃ kanyeti yāsyasi || 13 || 
 
 
 BRP007.014.1  manor vaṃśakaraḥ putras tvam eva ca bhaviṣyasi | 
 BRP007.014.2  sudyumna iti vikhyātas triṣu lokeṣu śobhane || 14 || 
 
 
 BRP007.015.1  jagatpriyo dharmaśīlo manor vaṃśavivardhanaḥ | 
 BRP007.015.2  nivṛttā sā tu tac chrutvā gacchantī pitur antikāt || 15 || 
 
 
 BRP007.016.1  budhenāntaram āsādya maithunāyopamantritā | 
 BRP007.016.2  somaputrād budhād viprās tasyāṃ jajñe purūravāḥ || 16 || 
 
 
 BRP007.017.1  janayitvā tataḥ sā tam ilā sudyumnatāṃ gatā | 
 BRP007.017.2  sudyumnasya tu dāyādās trayaḥ paramadhārmikāḥ || 17 || 
 
 
 BRP007.018.1  utkalaś ca gayaś caiva vinatāśvaś ca bho dvijāḥ | 
 BRP007.018.2  utkalasyotkalā viprā vinatāśvasya paścimāḥ || 18 || 
 
 
 BRP007.019.1  dik pūrvā muniśārdūlā gayasya tu gayā smṛtā | 
 BRP007.019.2  praviṣṭe tu manau viprā divākaram arindamam || 19 || 
 
 
 BRP007.020.1  daśadhā tat punaḥ kṣatram akarot pṛthivīm imām | 
 BRP007.020.2  ikṣvākur jyeṣṭhadāyādo madhyadeśam avāptavān || 20 || 
 
 
 BRP007.021.1  kanyābhāvāt tu sudyumno naitad rājyam avāptavān | 
 BRP007.021.2  vasiṣṭhavacanāt tv āsīt pratiṣṭhāne mahātmanaḥ || 21 || 
 
 
 BRP007.022.1  pratiṣṭhā dharmarājasya sudyumnasya dvijottamāḥ | 
 BRP007.022.2  tat purūravase prādād rājyaṃ prāpya mahāyaśāḥ || 22 || 
 
 
 BRP007.023.1  mānaveyo muniśreṣṭhāḥ strīpuṃsor lakṣaṇair yutaḥ | 
 BRP007.023.2  dhṛtavāṃs tām ilety evaṃ sudyumneti ca viśrutaḥ || 23 || 
 
 
 BRP007.024.1  nāriṣyantāḥ śakāḥ putrā nābhāgasya tu bho dvijāḥ | 
 BRP007.024.2  ambarīṣo 'bhavat putraḥ pārthivarṣabhasattamaḥ || 24 || 
 
 
 BRP007.025.1  dhṛṣṭasya dhārṣṭakaṃ kṣatraṃ raṇadṛptaṃ babhūva ha | 
 BRP007.025.2  karūṣasya ca kārūṣāḥ kṣatriyā yuddhadurmadāḥ || 25 || 
 
 
 BRP007.026.1  nābhāgadhṛṣṭaputrāś ca kṣatriyā vaiśyatāṃ gatāḥ | 
 BRP007.026.2  prāṃśor eko 'bhavat putraḥ prajāpatir iti smṛtaḥ || 26 || 
 
 
 
 BRP007.027.1  nariṣyantasya dāyādo rājā daṇḍadharo yamaḥ | 
 BRP007.027.2  śaryāter mithunaṃ tv āsīd ānarto nāma viśrutaḥ || 27 || 
 
 
 BRP007.028.1  putraḥ kanyā sukanyā ca yā patnī cyavanasya ha | 
 BRP007.028.2  ānartasya tu dāyādo raivo nāma mahādyutiḥ || 28 || 
 
 
 BRP007.029.1  ānartaviṣayaś caiva purī cāsya kuśasthalī | 
 BRP007.029.2  raivasya raivataḥ putraḥ kakudmī nāma dhārmikaḥ || 29 || 
 
 
 BRP007.030.1  jyeṣṭhaḥ putraḥ sa tasyāsīd rājyaṃ prāpya kuśasthalīm | 
 BRP007.030.2  sa kanyāsahitaḥ śrutvā gāndharvaṃ brahmaṇo 'ntike || 30 || 
 
 
 BRP007.031.1  muhūrtabhūtaṃ devasya tasthau bahuyugaṃ dvijāḥ | 
 BRP007.031.2  ājagāma sa caivātha svāṃ purīṃ yādavair vṛtām || 31 || 
 
 
 BRP007.032.1  kṛtāṃ dvāravatīṃ nāma bahudvārāṃ manoramām | 
 BRP007.032.2  bhojavṛṣṇyandhakair guptāṃ vasudevapurogamaiḥ || 32 || 
 
 
 BRP007.033.1  tatraiva raivato jñātvā yathātattvaṃ dvijottamāḥ | 
 BRP007.033.2  kanyāṃ tāṃ baladevāya subhadrāṃ nāma revatīm || 33 || 
 
 
 BRP007.034.1  dattvā jagāma śikharaṃ meros tapasi saṃsthitaḥ | 
 BRP007.034.2  reme rāmo 'pi dharmātmā revatyā sahitaḥ sukhī || 34 || 
 
 munaya ūcuḥ: 
 
 BRP007.035.1  kathaṃ bahuyuge kāle samatīte mahāmate | 
 BRP007.035.2  na jarā revatīṃ prāptā raivataṃ ca kakudminam || 35 || 
 
 
 BRP007.036.1  meruṃ gatasya vā tasya śaryāteḥ santatiḥ katham | 
 BRP007.036.2  sthitā pṛthivyām adyāpi śrotum icchāma tattvataḥ || 36 || 
 
 lomaharṣaṇa uvāca: 
 
 BRP007.037.1  na jarā kṣutpipāsā vā na mṛtyur munisattamāḥ | 
 BRP007.037.2  ṛtucakraṃ prabhavati brahmaloke sadānaghāḥ | 
 BRP007.037.3  kakudminaḥ svarlokaṃ tu raivatasya gatasya ha || 37 || 
 
 
 BRP007.038.1  hṛtā puṇyajanair viprā rākṣasaiḥ sā kuśasthalī | 
 BRP007.038.2  tasya bhrātṛśataṃ tv āsīd dhārmikasya mahātmanaḥ || 38 || 
 
 
 BRP007.039.1  tad vadhyamānaṃ rakṣobhir diśaḥ prākrāmad acyutāḥ | 
 BRP007.039.2  vidrutasya ca viprendrās tasya bhrātṛśatasya vai || 39 || 
 
 
 BRP007.040.1  anvavāyas tu sumahāṃs tatra tatra dvijottamāḥ | 
 BRP007.040.2  teṣāṃ hy ete muniśreṣṭhāḥ śaryātā iti viśrutāḥ || 40 || 
 
 
 BRP007.041.1  kṣatriyā guṇasampannā dikṣu sarvāsu viśrutāḥ | 
 BRP007.041.2  śarvaśaḥ sarvagahanaṃ praviṣṭās te mahaujasaḥ || 41 || 
 
 
 BRP007.042.1  nābhāgariṣṭaputrau dvau vaiśyau brāhmaṇatāṃ gatau | 
 BRP007.042.2  karūṣasya tu kārūṣāḥ kṣatriyā yuddhadurmadāḥ || 42 || 
 
 
 BRP007.043.1  pṛṣadhro hiṃsayitvā tu guror gāṃ dvijasattamāḥ | 
 BRP007.043.2  śāpāc chūdratvam āpanno navaite parikīrtitāḥ || 43 || 
 
 
 BRP007.044.1  vaivasvatasya tanayā muner vai munisattamāḥ | 
 BRP007.044.2  kṣuvatas tu manor viprā ikṣvākur abhavat sutaḥ || 44 || 
 
 
 
 BRP007.045.1  tasya putraśataṃ tv āsīd ikṣvākor bhūridakṣiṇam | 
 BRP007.045.2  teṣāṃ vikukṣir jyeṣṭhas tu vikukṣitvād ayodhatām || 45 || 
 
 
 BRP007.046.1  prāptaḥ paramadharmajña so 'yodhyādhipatiḥ prabhuḥ | 
 BRP007.046.2  śakunipramukhās tasya putrāḥ pañcaśataṃ smṛtāḥ || 46 || 
 
 
 BRP007.047.1  uttarāpathadeśasya rakṣitāro mahābalāḥ | 
 BRP007.047.2  catvāriṃśad daśāṣṭau ca dakṣiṇasyāṃ tathā diśi || 47 || 
 
 
 BRP007.048.1  vaśātipramukhāś cānye rakṣitāro dvijottamāḥ | 
 BRP007.048.2  ikṣvākus tu vikukṣiṃ vāai aṣṭakāyām athādiśat || 48 || 
 
 
 BRP007.049.1  māṃsam ānaya śrāddhārthaṃ mṛgān hatvā mahābala | 
 BRP007.049.2  śrāddhakarmaṇi coddiṣṭo akṛte śrāddhakarmaṇi || 49 || 
 
 
 BRP007.050.1  bhakṣayitvā śaśaṃ viprāḥ śaśādo mṛgayāṃ gataḥ | 
 BRP007.050.2  ikṣvākuṇā parityakto vasiṣṭhavacanāt prabhuḥ || 50 || 
 
 
 BRP007.051.1  ikṣvākau saṃsthite viprāḥ śaśādas tu nṛpo 'bhavat | 
 BRP007.051.2  śaśādasya tu dāyādaḥ kakutstho nāma vīryavān || 51 || 
 
 
 BRP007.052.1  anenās tu kakutsthasya pṛthuś cānenasaḥ smṛtaḥ | 
 BRP007.052.2  viṣṭarāśvaḥ pṛthoḥ putras tasmād ārdras tv ajāyata || 52 || 
 
 
 BRP007.053.1  ārdras tu yuvanāśvas tu śrāvastas tatsuto dvijāḥ | 
 BRP007.053.2  jajñe śrāvastako rājā śrāvastī yena nirmitā || 53 || 
 
 
 BRP007.054.1  śrāvastasya tu dāyādo bṛhadaśvo mahīpatiḥ | 
 BRP007.054.2  kuvalāśvaḥ sutas tasya rājā paramadhārmikaḥ || 54 || 
 
 
 BRP007.055.1  yaḥ sa dhundhuvadhād rājā dhundhumāratvam āgataḥ || 55 || 
 
 munaya ūcuḥ: 
 
 BRP007.056.1  dhundhor vadhaṃ mahāprājña śrotum icchāma tattvataḥ | 
 BRP007.056.2  yadvadhāt kuvalāśvo 'sau dhundhumāratvam āgataḥ || 56 || 
 
 lomaharṣaṇa uvāca: 
 
 BRP007.057.1  kuvalāśvasya putrāṇāṃ śatam uttamadhanvinām | 
 BRP007.057.2  sarve vidyāsu niṣṇātā balavanto durāsadāḥ || 57 || 
 
 
 BRP007.058.1  babhūvur dhārmikāḥ sarve yajvāno bhūridakṣiṇāḥ | 
 BRP007.058.2  kuvalāśvaṃ pitā rājye bṛhadaśvo nyayojayat || 58 || 
 
 
 BRP007.059.1  putrasaṅkrāmitaśrīs tu vanaṃ rājā viveśa ha | 
 BRP007.059.2  tam uttaṅko 'tha viprarṣiḥ prayāntaṃ pratyavārayat || 59 || 
 
 uttaṅka uvāca: 
 
 BRP007.060.1  bhavatā rakṣaṇaṃ kāryaṃ tac ca kartuṃ tvam arhasi | 
 BRP007.060.2  nirudvignas tapaś cartuṃ nahi śaknomi pārthiva || 60 || 
 
 
 BRP007.061.1  mamāśramasamīpe vai sameṣu marudhanvasu | 
 BRP007.061.2  samudro vālukāpūrṇa uddālaka iti smṛtaḥ || 61 || 
 
 
 BRP007.062.1  devatānām avadhyaś ca mahākāyo mahābalaḥ | 
 BRP007.062.2  antarbhūmigatas tatra vālukāntarhito mahān || 62 || 
 
 
 
 BRP007.063.1  rākṣasasya madhoḥ putro dhundhur nāma mahāsuraḥ | 
 BRP007.063.2  śete lokavināśāya tapa āsthāya dāruṇam || 63 || 
 
 
 BRP007.064.1  saṃvatsarasya paryante sa niśvāsaṃ vimuñcati | 
 BRP007.064.2  yadā tadā mahī tatra calati sma narādhipa || 64 || 
 
 
 BRP007.065.1  tasya niḥśvāsavātena raja uddhūyate mahat | 
 BRP007.065.2  ādityapatham āvṛtya saptāhaṃ bhūmikampanam || 65 || 
 
 
 BRP007.066.1  savisphuliṅgaṃ sāṅgāraṃ sadhūmam atidāruṇam | 
 BRP007.066.2  tena tāta na śaknomi tasmin sthātuṃ sva āśrame || 66 || 
 
 
 BRP007.067.1  taṃ māraya mahākāyaṃ lokānāṃ hitakāmyayā | 
 BRP007.067.2  lokāḥ svasthā bhavanty adya tasmin vinihate tvayā || 67 || 
 
 
 BRP007.068.1  tvaṃ hi tasya vadhāyaikaḥ samarthaḥ pṛthivīpate | 
 BRP007.068.2  viṣṇunā ca varo datto mahyaṃ pūrvayuge nṛpa || 68 || 
 
 
 BRP007.069.1  yas taṃ mahāsuraṃ raudraṃ haniṣyati mahābalam | 
 BRP007.069.2  tasya tvaṃ varadānena tejaś cākhyāpayiṣyasi || 69 || 
 
 
 BRP007.070.1  nahi dhundhur mahātejās tejasālpena śakyate | 
 BRP007.070.2  nirdagdhuṃ pṛthivīpāla ciraṃ yugaśatair api || 70 || 
 
 
 BRP007.071.1  vīryaṃ ca sumahat tasya devair api durāsadam | 
 BRP007.071.2  sa evam ukto rājarṣir uttaṅkena mahātmanā | 
 BRP007.071.3  kuvalāśvaṃ sutaṃ prādāt tasmai dhundhunibarhaṇe || 71 || 
 
 bṛhadaśva uvāca: 
 
 BRP007.072.1  bhagavan nyastaśastro 'ham ayaṃ tu tanayo mama | 
 BRP007.072.2  bhaviṣyati dvijaśreṣṭha dhundhumāro na saṃśayaḥ || 72 || 
 
 
 BRP007.073.1  sa taṃ vyādiśya tanayaṃ rājarṣir dhundhumāraṇe | 
 BRP007.073.2  jagāma parvatāyaiva nṛpatiḥ saṃśitavrataḥ || 73 || 
 
 lomaharṣaṇa uvāca: 
 
 BRP007.074.1  kuvalāśvas tu putrāṇāṃ śatena saha bho dvijāḥ | 
 BRP007.074.2  prāyād uttaṅkasahito dhundhos tasya nibarhaṇe || 74 || 
 
 
 BRP007.075.1  tam āviśat tadā viṣṇus tejasā bhagavān prabhuḥ | 
 BRP007.075.2  uttaṅkasya niyogād vai lokānāṃ hitakāmyayā || 75 || 
 
 
 BRP007.076.1  tasmin prayāte durdharṣe divi śabdo mahān abhūt | 
 BRP007.076.2  eṣa śrīmān avadhyo 'dya dhundhumāro bhaviṣyati || 76 || 
 
 
 BRP007.077.1  divyair gandhaiś ca mālyaiś ca taṃ devāḥ samavākiran | 
 BRP007.077.2  devadundubhayaś caiva praṇedur dvijasattamāḥ || 77 || 
 
 
 BRP007.078.1  sa gatvā jayatāṃ śreṣṭhas tanayaiḥ saha vīryavān | 
 BRP007.078.2  samudraṃ khānayām āsa vālukāntaram avyayam || 78 || 
 
 
 BRP007.079.1  tasya putraiḥ khanadbhiś ca vālukāntarhitas tadā | 
 BRP007.079.2  dhundhur āsādito viprā diśam āvṛtya paścimām || 79 || 
 
 
 BRP007.080.1  mukhajenāgninā krodhāl lokān udvartayann iva | 
 BRP007.080.2  vāri susrāva vegena mahodadhir ivodaye || 80 || 
 
 
 BRP007.081.1  saumasya muniśārdūlā varormikalilo mahān | 
 BRP007.081.2  tasya putraśataṃ dagdhaṃ tribhir ūnaṃ tu rakṣasā || 81 || 
 
 
 
 BRP007.082.1  tataḥ sa rājā dyutimān rākṣasaṃ taṃ mahābalam | 
 BRP007.082.2  āsasāda mahātejā dhundhuṃ dhundhuvināśanaḥ || 82 || 
 
 
 BRP007.083.1  tasya vārimayaṃ vegam āpīya sa narādhipaḥ | 
 BRP007.083.2  yogī yogena vahniṃ ca śamayām āsa vāriṇā || 83 || 
 
 
 BRP007.084.1  nihatya taṃ mahākāyaṃ balenodakarākṣasam | 
 BRP007.084.2  uttaṅkaṃ darśayām āsa kṛtakarmā narādhipaḥ || 84 || 
 
 
 BRP007.085.1  uttaṅkas tu varaṃ prādāt tasmai rājñe mahātmane | 
 BRP007.085.2  dadau tasyākṣayaṃ vittaṃ śatrubhiś cāparājitam || 85 || 
 
 
 BRP007.086.1  dharme ratiṃ ca satataṃ svarge vāsaṃ tathākṣayam | 
 BRP007.086.2  putrāṇāṃ cākṣayāṃl lokān svarge ye rakṣasā hatāḥ || 86 || 
 
 
 BRP007.087.1  tasya putrās trayaḥ śiṣṭā dṛḍhāśvo jyeṣṭha ucyate | 
 BRP007.087.2  candrāśvakapilāśvau tu kanīyāṃsau kumārakau || 87 || 
 
 
 BRP007.088.1  dhaundhumārer dṛḍhāśvasya haryaśvaś cātmajaḥ smṛtaḥ | 
 BRP007.088.2  haryaśvasya nikumbho 'bhūt kṣatradharmarataḥ sadā || 88 || 
 
 
 BRP007.089.1  saṃhatāśvo nikumbhasya suto raṇaviśāradaḥ | 
 BRP007.089.2  akṛśāśvakṛśāśvau tu saṃhatāśvasutau dvijāḥ || 89 || 
 
 
 BRP007.090.1  tasya haimavatī kanyā satāṃ matā dṛṣadvatī | 
 BRP007.090.2  vikhyātā triṣu lokeṣu putraś cāsyāḥ prasenajit || 90 || 
 
 
 BRP007.091.1  lebhe prasenajid bhāryāṃ gaurīṃ nāma pativratām | 
 BRP007.091.2  abhiśastā tu sā bhartrā nadī vai bāhudābhavat || 91 || 
 
 
 BRP007.092.1  tasya putro mahān āsīd yuvanāśvo narādhipaḥ | 
 BRP007.092.2  māndhātā yuvanāśvasya trilokavijayī sutaḥ || 92 || 
 
 
 BRP007.093.1  tasya caitrarathī bhāryā śaśabindoḥ sutābhavat | 
 BRP007.093.2  sādhvī bindumatī nāma rūpeṇāsadṛśī bhuvi || 93 || 
 
 
 BRP007.094.1  pativratā ca jyeṣṭhā ca bhrātṝṇām ayutasya vai | 
 BRP007.094.2  tasyām utpādayām āsa māndhātā dvau sutau dvijāḥ || 94 || 
 
 
 BRP007.095.1  purukutsaṃ ca dharmajñaṃ mucukundaṃ ca pārthivam | 
 BRP007.095.2  purukutsasutas tv āsīt trasadasyur mahīpatiḥ || 95 || 
 
 
 BRP007.096.1  narmadāyām athotpannaḥ sambhūtas tasya cātmajaḥ | 
 BRP007.096.2  sambhūtasya tu dāyādas | 
 BRP007.096.3  tridhanvā ripumardanaḥ || 96 || 
 
 
 BRP007.097.1  rājñas tridhanvanas tv āsīd vidvāṃs trayyāruṇaḥ prabhuḥ | 
 BRP007.097.2  tasya satyavrato nāma kumāro 'bhūn mahābalaḥ || 97 || 
 
 
 BRP007.098.1  parigrahaṇamantrāṇāṃ vighnaṃ cakre sudurmatiḥ | 
 BRP007.098.2  yena bhāryā kṛtodvāhā hṛtā caiva parasya ha || 98 || 
 
 
 BRP007.099.1  bālyāt kāmāc ca mohāc ca sāhasāc cāpalena ca | 
 BRP007.099.2  jahāra kanyāṃ kāmārtaḥ kasyacit puravāsinaḥ || 99 || 
 
 
 BRP007.100.1  adharmaśaṅkunā tena taṃ sa trayyāruṇo 'tyajat | 
 BRP007.100.2  apadhvaṃseti bahuśo vadan krodhasamanvitaḥ || 100 || 
 
 
 
 BRP007.101.1  so 'bravīt pitaraṃ tyaktaḥ kva gacchāmīti vai muhuḥ | 
 BRP007.101.2  pitā ca tam athovāca śvapākaiḥ saha vartaya || 101 || 
 
 
 BRP007.102.1  nāhaṃ putreṇa putrārthī tvayādya kulapāṃsana | 
 BRP007.102.2  ity uktaḥ sa nirākrāman nagarād vacanāt pituḥ || 102 || 
 
 
 BRP007.103.1  na ca taṃ vārayām āsa vasiṣṭho bhagavān ṛṣiḥ | 
 BRP007.103.2  sa tu satyavrato viprāḥ śvapākāvasathāntike || 103 || 
 
 
 BRP007.104.1  pitrā tyakto 'vasad vīraḥ pitāpy asya vanaṃ yayau | 
 BRP007.104.2  tatas tasmiṃs tu viṣaye nāvarṣat pākaśāsanaḥ || 104 || 
 
 
 BRP007.105.1  samā dvādaśa bho viprās tenādharmeṇa vai tadā | 
 BRP007.105.2  dārāṃs tu tasya viṣaye viśvāmitro mahātapāḥ || 105 || 
 
 
 BRP007.106.1  sannyasya sāgarānte tu cakāra vipulaṃ tapaḥ | 
 BRP007.106.2  tasya patnī gale baddhvā madhyamaṃ putram aurasam || 106 || 
 
 
 BRP007.107.1  śeṣasya bharaṇārthāya vyakrīṇād gośatena vai | 
 BRP007.107.2  taṃ ca baddhaṃ gale dṛṣṭvā vikrayārthaṃ nṛpātmajaḥ || 107 || 
 
 
 BRP007.108.1  maharṣiputraṃ dharmātmā mokṣayām āsa bho dvijāḥ | 
 BRP007.108.2  satyavrato mahābāhur bharaṇaṃ tasya cākarot || 108 || 
 
 
 BRP007.109.1  viśvāmitrasya tuṣṭyartham anukampārtham eva ca | 
 BRP007.109.2  so 'bhavad gālavo nāma gale bandhān mahātapāḥ | 
 BRP007.109.3  maharṣiḥ kauśiko dhīmāṃs tena vīreṇa mokṣitaḥ || 109 || 
 
 
 
        Chapter 8: The solar dynasty (cont.)
         SS  20-23 
 lomaharṣaṇa uvāca: 
 
 BRP008.001.1  satyavratas tu bhaktyā ca kṛpayā ca pratijñayā | 
 BRP008.001.2  viśvāmitrakalatraṃ tu babhāra vinaye sthitaḥ || 1 || 
 
 
 BRP008.002.1  hatvā mṛgān varāhāṃś ca mahiṣāṃś ca vanecarān | 
 BRP008.002.2  viśvāmitrāśramābhyāśe māṃsaṃ vṛkṣe babandha ca || 2 || 
 
 
 BRP008.003.1  upāṃśuvratam āsthāya dīkṣāṃ dvādaśavārṣikīm | 
 BRP008.003.2  pitur niyogād avasat tasmin vanagate nṛpe || 3 || 
 
 
 BRP008.004.1  ayodhyāṃ caiva rājyaṃ ca tathaivāntaḥpuraṃ muniḥ | 
 BRP008.004.2  yājyopādhyāyasaṃyogād vasiṣṭhaḥ paryarakṣata || 4 || 
 
 
 BRP008.005.1  satyavratas tu bālyāc ca bhāvino 'rthasya vai balāt | 
 BRP008.005.2  vasiṣṭhe 'bhyadhikaṃ manyuṃ dhārayām āsa nityaśaḥ || 5 || 
 
 
 BRP008.006.1  pitrā hi taṃ tadā rāṣṭrāt tyajyamānaṃ priyaṃ sutam | 
 BRP008.006.2  nivārayām āsa munir bahunā kāraṇena na || 6 || 
 
 
 BRP008.007.1  pāṇigrahaṇamantrāṇāṃ niṣṭhā syāt saptame pade | 
 BRP008.007.2  na ca satyavratas tasmād dhatavān saptame pade || 7 || 
 
 
 BRP008.008.1  jānan dharmaṃ vasiṣṭhas tu na māṃ trātīti bho dvijāḥ | 
 BRP008.008.2  satyavratas tadā roṣaṃ vasiṣṭhe manasākarot || 8 || 
 
 
 
 BRP008.009.1  guṇabuddhyā tu bhagavān vasiṣṭhaḥ kṛtavāṃs tathā | 
 BRP008.009.2  na ca satyavratas tasya tam upāṃśum abudhyata || 9 || 
 
 
 BRP008.010.1  tasminn aparitoṣaś ca pitur āsīn mahātmanaḥ | 
 BRP008.010.2  tena dvādaśa varṣāṇi nāvarṣat pākaśāsanaḥ || 10 || 
 
 
 BRP008.011.1  tena tv idānīṃ vihitāṃ dīkṣāṃ tāṃ durvahāṃ bhuvi | 
 BRP008.011.2  kulasya niṣkṛtir viprāḥ kṛtā sā vai bhaved iti || 11 || 
 
 
 BRP008.012.1  na taṃ vasiṣṭho bhagavān pitrā tyaktaṃ nyavārayat | 
 BRP008.012.2  abhiṣekṣyāmy ahaṃ putram asyety evammatir muniḥ || 12 || 
 
 
 BRP008.013.1  sa tu dvādaśa varṣāṇi tāṃ dīkṣām avahad balī | 
 BRP008.013.2  avidyamāne māṃse tu vasiṣṭhasya mahātmanaḥ || 13 || 
 
 
 BRP008.014.1  sarvakāmadughāṃ dogdhrīṃ sa dadarśa nṛpātmajaḥ | 
 BRP008.014.2  tāṃ vai krodhāc ca mohāc ca śramāc caiva kṣudhānvitaḥ || 14 || 
 
 
 BRP008.015.1  deśadharmagato rājā jaghāna munisattamāḥ | 
 BRP008.015.2  tanmāṃsaṃ sa svayaṃ caiva viśvāmitrasya cātmajān || 15 || 
 
 
 BRP008.016.1  bhojayām āsa tac chrutvā vasiṣṭho 'py asya cukrudhe || 16 || 
 
 vasiṣṭha uvāca: 
 
 BRP008.017.1  pātayeyam ahaṃ krūra tava śaṅkum asaṃśayam | 
 BRP008.017.2  yadi te dvāv imau śaṅkū na syātāṃ vai kṛtau punaḥ || 17 || 
 
 
 BRP008.018.1  pituś cāparitoṣeṇa gurudogdhrīvadhena ca | 
 BRP008.018.2  aprokṣitopayogāc ca trividhas te vyatikramaḥ || 18 || 
 
 
 BRP008.019.1  evaṃ trīṇy asya śaṅkūni tāni dṛṣṭvā mahātapāḥ | 
 BRP008.019.2  triśaṅkur iti hovāca triśaṅkus tena sa smṛtaḥ || 19 || 
 
 
 BRP008.020.1  viśvāmitrasya dārāṇām anena bharaṇaṃ kṛtam | 
 BRP008.020.2  tena tasmai varaṃ prādān muniḥ prītas triśaṅkave || 20 || 
 
 
 BRP008.021.1  chandyamāno vareṇātha varaṃ vavre nṛpātmajaḥ | 
 BRP008.021.2  saśarīro vraje svargam ity evaṃ yācito varaḥ || 21 || 
 
 
 BRP008.022.1  anāvṛṣṭibhaye tasmin gate dvādaśavārṣike | 
 BRP008.022.2  pitrye rājye 'bhiṣicyātha yājayām āsa pārthivam || 22 || 
 
 
 BRP008.023.1  miṣatāṃ devatānāṃ ca vasiṣṭhasya ca kauśikaḥ | 
 BRP008.023.2  divam āropayām āsa saśarīraṃ mahātapāḥ || 23 || 
 
 
 BRP008.024.1  tasya satyarathā nāma patnī kaikeyavaṃśajā | 
 BRP008.024.2  kumāraṃ janayām āsa hariścandram akalmaṣam || 24 || 
 
 
 BRP008.025.1  sa vai rājā hariścandras traiśaṅkava iti smṛtaḥ | 
 BRP008.025.2  āhartā rājasūyasya samrāḍ iti ha viśrutaḥ || 25 || 
 
 
 BRP008.026.1  hariścandrasya putro 'bhūd rohito nāma pārthivaḥ | 
 BRP008.026.2  harito rohitasyātha cañcur hārita ucyate || 26 || 
 
 
 BRP008.027.1  vijayaś ca muniśreṣṭhāś cañcuputro babhūva ha | 
 BRP008.027.2  jetā sa sarvapṛthivīṃ vijayas tena sa smṛtaḥ || 27 || 
 
 
 BRP008.028.1  rurukas tanayas tasya rājā dharmārthakovidaḥ | 
 BRP008.028.2  rurukasya vṛkaḥ putro vṛkād bāhus tu jajñivān || 28 || 
 
 
 
 BRP008.029.1  haihayās tālajaṅghāś ca nirasyanti sma taṃ nṛpam | 
 BRP008.029.2  tatpatnī garbham ādāya aurvasyāśramam āviśat || 29 || 
 
 
 BRP008.030.1  nāsatyo dhārmikaś caiva sa ha dharmayuge 'bhavat | 
 BRP008.030.2  sagaras tu suto bāhor yajñe saha gareṇa vai || 30 || 
 
 
 BRP008.031.1  aurvasyāśramam āsādya bhārgaveṇābhirakṣitaḥ | 
 BRP008.031.2  āgneyam astraṃ labdhvā ca bhārgavāt sagaro nṛpaḥ || 31 || 
 
 
 BRP008.032.1  jigāya pṛthivīṃ hatvā tālajaṅghān sahaihayān | 
 BRP008.032.2  śakānāṃ pahnavānāṃ ca dharmaṃ nirasad acyutaḥ | 
 BRP008.032.3  kṣatriyāṇāṃ muniśreṣṭhāḥ pāradānāṃ ca dharmavit || 32 || 
 
 munaya ūcuḥ: 
 
 BRP008.033.1  kathaṃ sa sagaro jāto gareṇaiva sahācyutaḥ | 
 BRP008.033.2  kimarthaṃ ca śakādīnāṃ kṣatriyāṇāṃ mahaujasām || 33 || 
 
 
 BRP008.034.1  dharmān kulocitān rājā kruddho nirasad acyutaḥ | 
 BRP008.034.2  etan naḥ sarvam ācakṣva vistareṇa mahāmate || 34 || 
 
 lomaharṣaṇa uvāca: 
 
 BRP008.035.1  bāhor vyasaninaḥ pūrvaṃ hṛtaṃ rājyam abhūt kila | 
 BRP008.035.2  haihayais tālajaṅghaiś ca śakaiḥ sārdhaṃ dvijottamāḥ || 35 || 
 
 
 BRP008.036.1  yavanāḥ pāradāś caiva kāmbojāḥ pahnavās tathā | 
 BRP008.036.2  ete hy api gaṇāḥ pañca haihayārthe parākraman || 36 || 
 
 
 BRP008.037.1  hṛtarājyas tadā rājā sa vai bāhur vanaṃ yayau | 
 BRP008.037.2  patnyā cānugato duḥkhī tatra prāṇān avāsṛjat || 37 || 
 
 
 BRP008.038.1  patnī tu yādavī tasya sagarbhā pṛṣṭhato 'nvagāt | 
 BRP008.038.2  sapatnyā ca garas tasyai dattaḥ pūrvaṃ kilānaghāḥ || 38 || 
 
 
 BRP008.039.1  sā tu bhartuś citāṃ kṛtvā vane tām abhyarohata | 
 BRP008.039.2  aurvas tāṃ bhārgavo viprāḥ kāruṇyāt samavārayat || 39 || 
 
 
 BRP008.040.1  tasyāśrame ca garbhaḥ sa gareṇaiva sahācyutaḥ | 
 BRP008.040.2  vyajāyata mahābāhuḥ sagaro nāma pārthivaḥ || 40 || 
 
 
 BRP008.041.1  aurvas tu jātakarmādīṃs tasya kṛtvā mahātmanaḥ | 
 BRP008.041.2  adhyāpya vedaśāstrāṇi tato 'straṃ pratyapādayat || 41 || 
 
 
 BRP008.042.1  āgneyaṃ tu mahābhāgā amarair api duḥsaham | 
 BRP008.042.2  sa tenāstrabalenājau balena ca samanvitaḥ || 42 || 
 
 
 BRP008.043.1  haihayān vijaghānāśu kruddho rudraḥ paśūn iva | 
 BRP008.043.2  ājahāra ca lokeṣu kīrtiṃ kīrtimatāṃ varaḥ || 43 || 
 
 
 BRP008.044.1  tataḥ śakāṃś ca yavanān kāmbojān pāradāṃs tathā | 
 BRP008.044.2  pahnavāṃś caiva niḥśeṣān kartuṃ vyavasito nṛpaḥ || 44 || 
 
 
 BRP008.045.1  te vadhyamānā vīreṇa sagareṇa mahātmanā | 
 BRP008.045.2  vasiṣṭhaṃ śaraṇaṃ gatvā praṇipetur manīṣiṇam || 45 || 
 
 
 BRP008.046.1  vasiṣṭhas tv atha tān dṛṣṭvā samayena mahādyutiḥ | 
 BRP008.046.2  sagaraṃ vārayām āsa teṣāṃ dattvābhayaṃ tadā || 46 || 
 
 
 BRP008.047.1  sagaraḥ svāṃ pratijñāṃ tu guror vākyaṃ niśamya ca | 
 BRP008.047.2  dharmaṃ jaghāna teṣāṃ vai veṣān anyāṃś cakāra ha || 47 || 
 
 
 
 BRP008.048.1  ardhaṃ śakānāṃ śiraso muṇḍayitvā vyasarjayat | 
 BRP008.048.2  yavanānāṃ śiraḥ sarvaṃ kāmbojānāṃ tathaiva ca || 48 || 
 
 
 BRP008.049.1  pāradā muktakeśāś ca pahnavāñ śmaśrudhāriṇaḥ | 
 BRP008.049.2  niḥsvādhyāyavaṣaṭkārāḥ kṛtās tena mahātmanā || 49 || 
 
 
 BRP008.050.1  śakā yavanakāmbojāḥ pāradāś ca dvijottamāḥ | 
 BRP008.050.2  koṇisarpā māhiṣakā darvāś colāḥ sakeralāḥ || 50 || 
 
 
 BRP008.051.1  sarve te kṣatriyā viprā dharmas teṣāṃ nirākṛtaḥ | 
 BRP008.051.2  vasiṣṭhavacanād rājñā sagareṇa mahātmanā || 51 || 
 
 
 BRP008.052.1  sa dharmavijayī rājā vijityemāṃ vasundharām | 
 BRP008.052.2  aśvaṃ pracārayām āsa vājimedhāya dīkṣitaḥ || 52 || 
 
 
 BRP008.053.1  tasya cārayataḥ so 'śvaḥ samudre pūrvadakṣiṇe | 
 BRP008.053.2  velāsamīpe 'pahṛto bhūmiṃ caiva praveśitaḥ || 53 || 
 
 
 BRP008.054.1  sa taṃ deśaṃ tadā putraiḥ khānayām āsa pārthivaḥ | 
 BRP008.054.2  āsedus te tadā tatra khanyamāne mahārṇave || 54 || 
 
 
 BRP008.055.1  tam ādipuruṣaṃ devaṃ hariṃ kṛṣṇaṃ prajāpatim | 
 BRP008.055.2  viṣṇuṃ kapilarūpeṇa svapantaṃ puruṣaṃ tadā || 55 || 
 
 
 BRP008.056.1  tasya cakṣuḥsamutthena tejasā pratibudhyataḥ | 
 BRP008.056.2  dagdhāḥ sarve muniśreṣṭhāś catvāras tv avaśeṣitāḥ || 56 || 
 
 
 BRP008.057.1  barhiketuḥ suketuś ca tathā dharmaratho nṛpaḥ | 
 BRP008.057.2  śūraḥ pañcanadaś caiva tasya vaṃśakarā nṛpāḥ || 57 || 
 
 
 BRP008.058.1  prādāc ca tasmai bhagavān harir nārāyaṇo varam | 
 BRP008.058.2  akṣayaṃ vaṃśam ikṣvākoḥ kīrtiṃ cāpy anivartinīm || 58 || 
 
 
 BRP008.059.1  putraṃ samudraṃ ca vibhuḥ svarge vāsaṃ tathākṣayam | 
 BRP008.059.2  samudraś cārgham ādāya vavande taṃ mahīpatim || 59 || 
 
 
 BRP008.060.1  sāgaratvaṃ ca lebhe sa karmaṇā tena tasya ha | 
 BRP008.060.2  taṃ cāśvamedhikaṃ so 'śvaṃ samudrād upalabdhavān || 60 || 
 
 
 BRP008.061.1  ājahārāśvamedhānāṃ śataṃ sa sumahātapāḥ | 
 BRP008.061.2  putrāṇāṃ ca sahasrāṇi ṣaṣṭis tasyeti naḥ śrutam || 61 || 
 
 munaya ūcuḥ: 
 
 BRP008.062.1  sagarasyātmajā vīrāḥ kathaṃ jātā mahābalāḥ | 
 BRP008.062.2  vikrāntāḥ ṣaṣṭisāhasrā vidhinā kena sattama || 62 || 
 
 lomaharṣaṇa uvāca: 
 
 BRP008.063.1  dve bhārye sagarasyāstāṃ tapasā dagdhakilbiṣe | 
 BRP008.063.2  jyeṣṭhā vidarbhaduhitā keśinī nāma nāmataḥ || 63 || 
 
 
 BRP008.064.1  kanīyasī tu mahatī patnī paramadharmiṇī | 
 BRP008.064.2  ariṣṭanemiduhitā rūpeṇāpratimā bhuvi || 64 || 
 
 
 BRP008.065.1  aurvas tābhyāṃ varaṃ prādāt tad budhyadhvaṃ dvijottamāḥ | 
 BRP008.065.2  ṣaṣṭiṃ putrasahasrāṇi gṛhṇātv ekā nitambinī || 65 || 
 
 
 BRP008.066.1  ekaṃ vaṃśadharaṃ tv ekā yatheṣṭaṃ varayatv iti | 
 BRP008.066.2  tatraikā jagṛhe putrān ṣaṣṭisāhasrasammitān || 66 || 
 
 
 
 BRP008.067.1  ekaṃ vaṃśadharaṃ tv ekā tathety āha tato muniḥ | 
 BRP008.067.2  rājā pañcajano nāma babhūva sa mahādyutiḥ || 67 || 
 
 
 BRP008.068.1  itarā suṣuve tumbīṃ bījapūrṇām iti śrutiḥ | 
 BRP008.068.2  tatra ṣaṣṭisahasrāṇi garbhās te tilasammitāḥ || 68 || 
 
 
 BRP008.069.1  sambabhūvur yathākālaṃ vavṛdhuś ca yathāsukham | 
 BRP008.069.2  ghṛtapūrṇeṣu kumbheṣu tān garbhān nidadhe tataḥ || 69 || 
 
 
 BRP008.070.1  dhātrīś caikaikaśaḥ prādāt tāvatīḥ poṣaṇe nṛpaḥ | 
 BRP008.070.2  tato daśasu māseṣu samuttasthur yathākramam || 70 || 
 
 
 BRP008.071.1  kumārās te yathākālaṃ sagaraprītivardhanāḥ | 
 BRP008.071.2  ṣaṣṭiputrasahasrāṇi tasyaivam abhavan dvijāḥ || 71 || 
 
 
 BRP008.072.1  garbhād alābūmadhyād vai jātāni pṛthivīpateḥ | 
 BRP008.072.2  teṣāṃ nārāyaṇaṃ tejaḥ praviṣṭānāṃ mahātmanām || 72 || 
 
 
 BRP008.073.1  ekaḥ pañcajano nāma putro rājā babhūva ha | 
 BRP008.073.2  śūraḥ pañcajanasyāsīd aṃśumān nāma vīryavān || 73 || 
 
 
 BRP008.074.1  dilīpas tasya tanayaḥ khaṭvāṅga iti viśrutaḥ | 
 BRP008.074.2  yena svargād ihāgatya muhūrtaṃ prāpya jīvitam || 74 || 
 
 
 BRP008.075.1  trayo 'bhisandhitā lokā buddhyā satyena cānaghāḥ | 
 BRP008.075.2  dilīpasya tu dāyādo mahārājo bhagīrathaḥ || 75 || 
 
 
 BRP008.076.1  yaḥ sa gaṅgāṃ saricchreṣṭhām avātārayata prabhuḥ | 
 BRP008.076.2  samudram ānayac caināṃ duhitṛtve 'py akalpayat || 76 || 
 
 
 BRP008.077.1  tasmād bhāgīrathī gaṅgā kathyate vaṃśacintakaiḥ | 
 BRP008.077.2  bhagīrathasuto rājā śruta ity abhiviśrutaḥ || 77 || 
 
 
 BRP008.078.1  nābhāgas tu śrutasyāsīt putraḥ paramadhārmikaḥ | 
 BRP008.078.2  ambarīṣas tu nābhāgiḥ sindhudvīpapitābhavat || 78 || 
 
 
 BRP008.079.1  ayutājit tu dāyādaḥ sindhudvīpasya vīryavān | 
 BRP008.079.2  ayutājitsutas tv āsīd ṛtuparṇo mahāyaśāḥ || 79 || 
 
 
 BRP008.080.1  divyākṣahṛdayajño vai rājā nalasakho balī | 
 BRP008.080.2  ṛtuparṇasutas tv āsīd ārtaparṇir mahāyaśāḥ || 80 || 
 
 
 BRP008.081.1  sudāsas tasya tanayo rājā indrasakho 'bhavat | 
 BRP008.081.2  sudāsasya sutaḥ proktaḥ saudāso nāma pārthivaḥ || 81 || 
 
 
 BRP008.082.1  khyātaḥ kalmāṣapādo vai rājā mitrasaho 'bhavat | 
 BRP008.082.2  kalmāṣapādasya sutaḥ sarvakarmeti viśrutaḥ || 82 || 
 
 
 BRP008.083.1  anaraṇyas tu putro 'bhūd viśrutaḥ sarvakarmaṇaḥ | 
 BRP008.083.2  anaraṇyasuto nighno nighnato dvau babhūvatuḥ || 83 || 
 
 
 BRP008.084.1  anamitro raghuś caiva pārthivarṣabhasattamau | 
 BRP008.084.2  anamitrasuto rājā vidvān duliduho 'bhavat || 84 || 
 
 
 BRP008.085.1  dilīpas tanayas tasya rāmasya prapitāmahaḥ | 
 BRP008.085.2  dīrghabāhur dilīpasya raghur nāmnā suto 'bhavat || 85 || 
 
 
 
 BRP008.086.1  ayodhyāyāṃ mahārājo yaḥ purāsīn mahābalaḥ | 
 BRP008.086.2  ajas tu rāghavo jajñe tathā daśaratho 'py ajāt || 86 || 
 
 
 BRP008.087.1  rāmo daśarathāj jajñe dharmātmā sumahāyaśāḥ | 
 BRP008.087.2  rāmasya tanayo jajñe kuśa ity abhisañjñitaḥ || 87 || 
 
 
 BRP008.088.1  atithis tu kuśāj jajñe dharmātmā sumahāyaśāḥ | 
 BRP008.088.2  atithes tv abhavat putro niṣadho nāma vīryavān || 88 || 
 
 
 BRP008.089.1  niṣadhasya nalaḥ putro nabhaḥ putro nalasya ca | 
 BRP008.089.2  nabhasya puṇḍarīkas tu kṣemadhanvā tataḥ smṛtaḥ || 89 || 
 
 
 BRP008.090.1  kṣemadhanvasutas tv āsīd devānīkaḥ pratāpavān | 
 BRP008.090.2  āsīd ahīnagur nāma devānīkātmajaḥ prabhuḥ || 90 || 
 
 
 BRP008.091.1  ahīnagos tu dāyādaḥ sudhanvā nāma pārthivaḥ | 
 BRP008.091.2  sudhanvanaḥ sutaś cāpi tato jajñe śalo nṛpaḥ || 91 || 
 
 
 BRP008.092.1  ukyo nāma sa dharmātmā śalaputro babhūva ha | 
 BRP008.092.2  vajranābhaḥ sutas tasya nalas tasya mahātmanaḥ || 92 || 
 
 
 BRP008.093.1  nalau dvāv eva vikhyātau purāṇe munisattamāḥ | 
 BRP008.093.2  vīrasenātmajaś caiva yaś cekṣvākukulodvahaḥ || 93 || 
 
 
 BRP008.094.1  ikṣvākuvaṃśaprabhavāḥ prādhānyena prakīrtitāḥ | 
 BRP008.094.2  ete vivasvato vaṃśe rājāno bhūritejasaḥ || 94 || 
 
 
 BRP008.095.1  paṭhan samyag imāṃ sṛṣṭim ādityasya vivasvataḥ | 
 BRP008.095.2  śrāddhadevasya devasya prajānāṃ puṣṭidasya ca | 
 BRP008.095.3  prajāvān eti sāyujyam ādityasya vivasvataḥ || 95 || 
 
 
 
        Chapter 9: The origin of Soma, the abduction of Tārā, and the birth of Budha
         SS  24-25 
 lomaharṣaṇa uvāca: 
 
 BRP009.001.1  pitā somasya bho viprā jajñe 'trir bhagavān ṛṣiḥ | 
 BRP009.001.2  brahmaṇo mānasāt pūrvaṃ prajāsargaṃ vidhitsataḥ || 1 || 
 
 
 BRP009.002.1  anuttaraṃ nāma tapo yena taptaṃ hi tat purā | 
 BRP009.002.2  trīṇi varṣasahasrāṇi divyānīti hi naḥ śrutam || 2 || 
 
 
 BRP009.003.1  ūrdhvam ācakrame tasya retaḥ somatvam īyivat | 
 BRP009.003.2  netrābhyāṃ vāri susrāva daśadhā dyotayan diśaḥ || 3 || 
 
 
 BRP009.004.1  taṃ garbhaṃ vidhinādiṣṭā daśa devyo dadhus tataḥ | 
 BRP009.004.2  sametya dhārayām āsur na ca tāḥ samaśaknuvan || 4 || 
 
 
 BRP009.005.1  yadā na dhāraṇe śaktās tasya garbhasya tā diśaḥ | 
 BRP009.005.2  tatas tābhiḥ sa tyaktas tu nipapāta vasundharām || 5 || 
 
 
 BRP009.006.1  patitaṃ somam ālokya brahmā lokapitāmahaḥ | 
 BRP009.006.2  ratham āropayām āsa lokānāṃ hitakāmyayā || 6 || 
 
 
 BRP009.007.1  tasmin nipatite devāḥ putre 'treḥ paramātmani | 
 BRP009.007.2  tuṣṭuvur brahmaṇaḥ putrās tathānye munisattamāḥ || 7 || 
 
 
 
 BRP009.008.1  tasya saṃstūyamānasya tejaḥ somasya bhāsvataḥ | 
 BRP009.008.2  āpyāyanāya lokānāṃ bhāvayām āsa sarvataḥ || 8 || 
 
 
 BRP009.009.1  sa tena rathamukhyena sāgarāntāṃ vasundharām | 
 BRP009.009.2  triḥsaptakṛtvo 'tiyaśāś cakārābhipradakṣiṇām || 9 || 
 
 
 BRP009.010.1  tasya yac caritaṃ tejaḥ pṛthivīm anvapadyata | 
 BRP009.010.2  oṣadhyas tāḥ samudbhūtā yābhiḥ sandhāryate jagat || 10 || 
 
 
 BRP009.011.1  sa labdhatejā bhagavān saṃstavaiś ca svakarmabhiḥ | 
 BRP009.011.2  tapas tepe mahābhāgaḥ padmānāṃ darśanāya saḥ || 11 || 
 
 
 BRP009.012.1  tatas tasmai dadau rājyaṃ brahmā brahmavidāṃ varaḥ | 
 BRP009.012.2  bījauṣadhīnāṃ viprāṇām apāṃ ca munisattamāḥ || 12 || 
 
 
 BRP009.013.1  sa tat prāpya mahārājyaṃ somaḥ saumyavatāṃ varaḥ | 
 BRP009.013.2  samājahre rājasūyaṃ sahasraśatadakṣiṇam || 13 || 
 
 
 BRP009.014.1  dakṣiṇām adadāt somas trīṃl lokān iti naḥ śrutam | 
 BRP009.014.2  tebhyo brahmarṣimukhyebhyaḥ sadasyebhyaś ca bho dvijāḥ || 14 || 
 
 
 BRP009.015.1  hiraṇyagarbho brahmātrir bhṛguś ca ṛtvijo 'bhavat | 
 BRP009.015.2  sadasyo 'bhūd dharis tatra munibhir bahubhir vṛtaḥ || 15 || 
 
 
 BRP009.016.1  taṃ sinīś ca kuhūś caiva dyutiḥ puṣṭiḥ prabhā vasuḥ | 
 BRP009.016.2  kīrtir dhṛtiś ca lakṣmīś ca nava devyaḥ siṣevire || 16 || 
 
 
 BRP009.017.1  prāpyāvabhṛtham apy agryaṃ sarvadevarṣipūjitaḥ | 
 BRP009.017.2  virarājādhirājendro daśadhā bhāsayan diśaḥ || 17 || 
 
 
 BRP009.018.1  tasya tat prāpya duṣprāpyam aiśvaryam ṛṣisatkṛtam | 
 BRP009.018.2  vibabhrāma matis tātāvinayād anayāhṛtā || 18 || 
 
 
 BRP009.019.1  bṛhaspateḥ sa vai bhāryām aiśvaryamadamohitaḥ | 
 BRP009.019.2  jahāra tarasā somo vimatyāṅgirasaḥ sutam || 19 || 
 
 
 BRP009.020.1  sa yācyamāno devaiś ca tathā devarṣibhir muhuḥ | 
 BRP009.020.2  naiva vyasarjayat tārāṃ tasmāai aṅgirase tadā || 20 || 
 
 
 BRP009.021.1  uśanā tasya jagrāha pārṣṇim aṅgirasas tadā | 
 BRP009.021.2  rudraś ca pārṣṇiṃ jagrāha gṛhītvājagavaṃ dhanuḥ || 21 || 
 
 
 BRP009.022.1  tena brahmaśiro nāma paramāstraṃ mahātmanā | 
 BRP009.022.2  uddiśya devān utsṛṣṭaṃ yenaiṣāṃ nāśitaṃ yaśaḥ || 22 || 
 
 
 BRP009.023.1  tatra tad yuddham abhavat prakhyātaṃ tārakāmayam | 
 BRP009.023.2  devānāṃ dānavānāṃ ca lokakṣayakaraṃ mahat || 23 || 
 
 
 BRP009.024.1  tatra śiṣṭās tu ye devās tuṣitāś caiva ye dvijāḥ | 
 BRP009.024.2  brahmāṇaṃ śaraṇaṃ jagmur ādidevaṃ sanātanam || 24 || 
 
 
 BRP009.025.1  tadā nivāryośanasaṃ taṃ vai rudraṃ ca śaṅkaram | 
 BRP009.025.2  dadāv aṅgirase tārāṃ svayam eva pitāmahaḥ || 25 || 
 
 
 BRP009.026.1  tām antaḥprasavāṃ dṛṣṭvā kruddhaḥ prāha bṛhaspatiḥ | 
 BRP009.026.2  madīyāyāṃ na te yonau garbho dhāryaḥ kathañcana || 26 || 
 
 
 
 BRP009.027.1  iṣīkāstambam āsādya garbhaṃ sā cotsasarja ha | 
 BRP009.027.2  jātamātraḥ sa bhagavān devānām ākṣipad vapuḥ || 27 || 
 
 
 BRP009.028.1  tataḥ saṃśayam āpannās tārām ūcuḥ surottamāḥ | 
 BRP009.028.2  satyaṃ brūhi sutaḥ kasya somasyātha bṛhaspateḥ || 28 || 
 
 
 BRP009.029.1  pṛcchyamānā yadā devair nāha sā vibudhān kila | 
 BRP009.029.2  tadā tāṃ śaptum ārabdhaḥ kumāro dasyuhantamaḥ || 29 || 
 
 
 BRP009.030.1  taṃ nivārya tato brahmā tārāṃ papraccha saṃśayam | 
 BRP009.030.2  yad atra tathyaṃ tad brūhi tāre kasya sutas tv ayam || 30 || 
 
 
 BRP009.031.1  uvāca prāñjaliḥ sā taṃ somasyeti pitāmaham | 
 BRP009.031.2  tadā taṃ mūrdhni cāghrāya somo rājā sutaṃ prati || 31 || 
 
 
 BRP009.032.1  budha ity akaron nāma tasya bālasya dhīmataḥ | 
 BRP009.032.2  pratikūlaṃ ca gagane samabhyuttiṣṭhate budhaḥ || 32 || 
 
 
 BRP009.033.1  utpādayām āsa tadā putraṃ vairājaputrikam | 
 BRP009.033.2  tasyāpatyaṃ mahātejā babhūvailaḥ purūravāḥ || 33 || 
 
 
 BRP009.034.1  urvaśyāṃ jajñire yasya putrāḥ sapta mahātmanaḥ | 
 BRP009.034.2  etat somasya vo janma kīrtitaṃ kīrtivardhanam || 34 || 
 
 
 BRP009.035.1  vaṃśam asya muniśreṣṭhāḥ kīrtyamānaṃ nibodhata | 
 BRP009.035.2  dhanyam āyuṣyam ārogyaṃ puṇyaṃ saṅkalpasādhanam || 35 || 
 
 
 BRP009.036.1  somasya janma śrutvaiva pāpebhyo vipramucyate || 36 || 
 
 
 
        Chapter 10: The lunar dynasty: Amāvasu branch
         SS  25-27 
 lomaharṣaṇa uvāca: 
 
 BRP010.001.1  budhasya tu muniśreṣṭhā vidvān putraḥ purūravāḥ | 
 BRP010.001.2  tejasvī dānaśīlaś ca yajvā vipuladakṣiṇaḥ || 1 || 
 
 
 BRP010.002.1  brahmavādī parākrāntaḥ śatrubhir yudhi durdamaḥ | 
 BRP010.002.2  āhartā cāgnihotrasya yajñānāṃ ca mahīpatiḥ || 2 || 
 
 
 BRP010.003.1  satyavādī puṇyamatiḥ samyaksaṃvṛtamaithunaḥ | 
 BRP010.003.2  atīva triṣu lokeṣu yaśasāpratimaḥ sadā || 3 || 
 
 
 BRP010.004.1  taṃ brahmavādinaṃ śāntaṃ dharmajñaṃ satyavādinam | 
 BRP010.004.2  urvaśī varayām āsa hitvā mānaṃ yaśasvinī || 4 || 
 
 
 BRP010.005.1  tayā sahāvasad rājā daśa varṣāṇi pañca ca | 
 BRP010.005.2  ṣaṭ pañca sapta cāṣṭau ca daśa cāṣṭau ca bho dvijāḥ || 5 || 
 
 
 BRP010.006.1  vane caitrarathe ramye tathā mandākinītaṭe | 
 BRP010.006.2  alakāyāṃ viśālāyāṃ nandane ca vanottame || 6 || 
 
 
 BRP010.007.1  uttarān sa kurūn prāpya manoramaphaladrumān | 
 BRP010.007.2  gandhamādanapādeṣu meruśṛṅge tathottare || 7 || 
 
 
 
 BRP010.008.1  eteṣu vanamukhyeṣu surair ācariteṣu ca | 
 BRP010.008.2  urvaśyā sahito rājā reme paramayā mudā || 8 || 
 
 
 BRP010.009.1  deśe puṇyatame caiva maharṣibhir abhiṣṭute | 
 BRP010.009.2  rājyaṃ sa kārayām āsa prayāge pṛthivīpatiḥ || 9 || 
 
 
 BRP010.010.1  evamprabhāvo rājāsīd ailas tu narasattamaḥ | 
 BRP010.010.2  uttare jāhnavītīre pratiṣṭhāne mahāyaśāḥ || 10 || 
 
 lomaharṣaṇa uvāca: 
 
 BRP010.011.1  ailaputrā babhūvus te sapta devasutopamāḥ | 
 BRP010.011.2  gandharvaloke viditā āyur dhīmān amāvasuḥ || 11 || 
 
 
 BRP010.012.1  viśvāyuś caiva dharmātmā śrutāyuś ca tathāparaḥ | 
 BRP010.012.2  dṛḍhāyuś ca vanāyuś ca bahvāyuś corvaśīsutāḥ || 12 || 
 
 
 BRP010.013.1  amāvasos tu dāyādo bhīmo rājātha rājarāṭ | 
 BRP010.013.2  śrīmān bhīmasya dāyādo rājāsīt kāñcanaprabhaḥ || 13 || 
 
 
 BRP010.014.1  vidvāṃs tu kāñcanasyāpi suhotro 'bhūn mahābalaḥ | 
 BRP010.014.2  suhotrasyābhavaj jahnuḥ keśinyā garbhasambhavaḥ || 14 || 
 
 
 BRP010.015.1  ājahre yo mahat sattraṃ sarpamedhaṃ mahāmakham | 
 BRP010.015.2  patilobhena yaṃ gaṅgā patitvena sasāra ha || 15 || 
 
 
 BRP010.016.1  necchataḥ plāvayām āsa tasya gaṅgā tadā sadaḥ | 
 BRP010.016.2  sa tayā plāvitaṃ dṛṣṭvā yajñavāṭaṃ samantataḥ || 16 || 
 
 
 BRP010.017.1  sauhotrir aśapad gaṅgāṃ kruddho rājā dvijottamāḥ | 
 BRP010.017.2  eṣa te viphalaṃ yatnaṃ pibann ambhaḥ karomy aham || 17 || 
 
 
 BRP010.018.1  asya gaṅge 'valepasya sadyaḥ phalam avāpnuhi | 
 BRP010.018.2  jahnurājarṣiṇā pītāṃ gaṅgāṃ dṛṣṭvā maharṣayaḥ || 18 || 
 
 
 BRP010.019.1  upaninyur mahābhāgāṃ duhitṛtvena jāhnavīm | 
 BRP010.019.2  yuvanāśvasya putrīṃ tu kāverīṃ jahnur āvahat || 19 || 
 
 
 BRP010.020.1  yuvanāśvasya śāpena gaṅgārdhena vinirgatā | 
 BRP010.020.2  kāverīṃ saritāṃ śreṣṭhāṃ jahnor bhāryām aninditām || 20 || 
 
 
 BRP010.021.1  jahnus tu dayitaṃ putraṃ sunadyaṃ nāma dhārmikam | 
 BRP010.021.2  kāveryāṃ janayām āsa ajakas tasya cātmajaḥ || 21 || 
 
 
 BRP010.022.1  ajakasya tu dāyādo balākāśvo mahīpatiḥ | 
 BRP010.022.2  babhūva mṛgayāśīlaḥ kuśas tasyātmajo 'bhavat || 22 || 
 
 
 BRP010.023.1  kuśaputrā babhūvur hi catvāro devavarcasaḥ | 
 BRP010.023.2  kuśikaḥ kuśanābhaś ca kuśāmbo mūrtimāṃs tathā || 23 || 
 
 
 BRP010.024.1  ballavaiḥ saha saṃvṛddho rājā vanacaraḥ sadā | 
 BRP010.024.2  kuśikas tu tapas tepe putram indrasamaṃ prabhuḥ || 24 || 
 
 
 
 BRP010.025.1  labheyam iti taṃ śakras trāsād abhyetya jajñivān | 
 BRP010.025.2  pūrṇe varṣasahasre vai tataḥ śakro hy apaśyata || 25 || 
 
 
 BRP010.026.1  atyugratapasaṃ dṛṣṭvā sahasrākṣaḥ purandaraḥ | 
 BRP010.026.2  samarthaḥ putrajanane svayam evāsya śāśvataḥ || 26 || 
 
 
 BRP010.027.1  putrārthaṃ kalpayām āsa devendraḥ surasattamaḥ | 
 BRP010.027.2  sa gādhir abhavad rājā maghavān kauśikaḥ svayam || 27 || 
 
 
 BRP010.028.1  paurā yasyābhavad bhāryā gādhis tasyām ajāyata | 
 BRP010.028.2  gādheḥ kanyā mahābhāgā nāmnā satyavatī śubhā || 28 || 
 
 
 BRP010.029.1  tāṃ gādhiḥ kāvyaputrāya ṛcīkāya dadau prabhuḥ | 
 BRP010.029.2  tasyāḥ prītaḥ sa vai bhartā bhārgavo bhṛgunandanaḥ || 29 || 
 
 
 BRP010.030.1  putrārthaṃ sādhayām āsa caruṃ gādhes tathaiva ca | 
 BRP010.030.2  uvācāhūya tāṃ bhāryām ṛcīko bhārgavas tadā || 30 || 
 
 
 BRP010.031.1  upayojyaś carur ayaṃ tvayā mātrā svayaṃ śubhe | 
 BRP010.031.2  tasyāṃ janiṣyate putro dīptimān kṣatriyarṣabhaḥ || 31 || 
 
 
 BRP010.032.1  ajeyaḥ kṣatriyair loke kṣatriyarṣabhasūdanaḥ | 
 BRP010.032.2  tavāpi putraṃ kalyāṇi dhṛtimantaṃ tapodhanam || 32 || 
 
 
 BRP010.033.1  śamātmakaṃ dvijaśreṣṭhaṃ carur eṣa vidhāsyati | 
 BRP010.033.2  evam uktvā tu tāṃ bhāryām ṛcīko bhṛgunandanaḥ || 33 || 
 
 
 BRP010.034.1  tapasy abhirato nityam araṇyaṃ praviveśa ha | 
 BRP010.034.2  gādhiḥ sadāras tu tadā ṛcīkāśramam abhyagāt || 34 || 
 
 
 BRP010.035.1  tīrthayātrāprasaṅgena sutāṃ draṣṭuṃ nareśvaraḥ | 
 BRP010.035.2  carudvayaṃ gṛhītvā sā ṛṣeḥ satyavatī tadā || 35 || 
 
 
 BRP010.036.1  carum ādāya yatnena sā tu mātre nyavedayat | 
 BRP010.036.2  mātā tu tasyā daivena duhitre svaṃ caruṃ dadau || 36 || 
 
 
 BRP010.037.1  tasyāś carum athājñānād ātmasaṃsthaṃ cakāra ha | 
 BRP010.037.2  atha satyavatī sarvaṃ kṣatriyāntakaraṃ tadā || 37 || 
 
 
 BRP010.038.1  dhārayām āsa dīptena vapuṣā ghoradarśanā | 
 BRP010.038.2  tām ṛcīkas tato dṛṣṭvā yogenābhyupasṛtya ca || 38 || 
 
 
 BRP010.039.1  tato 'bravīd dvijaśreṣṭhaḥ svāṃ bhāryāṃ varavarṇinīm | 
 BRP010.039.2  mātrāsi vañcitā bhadre caruvyatyāsahetunā || 39 || 
 
 
 BRP010.040.1  janayiṣyati hi putras te krūrakarmātidāruṇaḥ | 
 BRP010.040.2  bhrātā janiṣyate cāpi brahmabhūtas tapodhanaḥ || 40 || 
 
 
 BRP010.041.1  viśvaṃ hi brahma tapasā mayā tasmin samarpitam | 
 BRP010.041.2  evam uktā mahābhāgā bhartrā satyavatī tadā || 41 || 
 
 
 BRP010.042.1  prasādayām āsa patiṃ putro me nedṛśo bhavet | 
 BRP010.042.2  brāhmaṇāpasadas tvatta ity ukto munir abravīt || 42 || 
 
 ṛcīka uvāca: 
 
 BRP010.043.1  naiṣa saṅkalpitaḥ kāmo mayā bhadre tathāstv iti | 
 BRP010.043.2  ugrakarmā bhavet putraḥ pitur mātuś ca kāraṇāt || 43 || 
 
 
 
 BRP010.044.1  punaḥ satyavatī vākyam evam uktvābravīd idam | 
 BRP010.044.2  icchaṃl lokān api mune sṛjethāḥ kiṃ punaḥ sutam || 44 || 
 
 
 BRP010.045.1  śamātmakam ṛjuṃ tvaṃ me putraṃ dātum ihārhasi | 
 BRP010.045.2  kāmam evaṃvidhaḥ pautro mama syāt tava ca prabho || 45 || 
 
 
 BRP010.046.1  yady anyathā na śakyaṃ vai kartum etad dvijottama | 
 BRP010.046.2  tataḥ prasādam akarot sa tasyās tapaso balāt || 46 || 
 
 
 BRP010.047.1  putre nāsti viśeṣo me pautre vā varavarṇini | 
 BRP010.047.2  tvayā yathoktaṃ vacanaṃ tathā bhadre bhaviṣyati || 47 || 
 
 
 BRP010.048.1  tataḥ satyavatī putraṃ janayām āsa bhārgavam | 
 BRP010.048.2  tapasy abhirataṃ dāntaṃ jamadagniṃ samātmakam || 48 || 
 
 
 BRP010.049.1  bhṛgor jagatyāṃ vaṃśe 'smiñ | 
 BRP010.049.2  jamadagnir ajāyata | 
 BRP010.049.3  sā hi satyavatī puṇyā satyadharmaparāyaṇā || 49 || 
 
 
 BRP010.050.1  kauśikīti samākhyātā pravṛtteyaṃ mahānadī | 
 BRP010.050.2  ikṣvākuvaṃśaprabhavo reṇur nāma narādhipaḥ || 50 || 
 
 
 BRP010.051.1  tasya kanyā mahābhāgā kāmalī nāma reṇukā | 
 BRP010.051.2  reṇukāyāṃ tu kāmalyāṃ tapovidyāsamanvitaḥ || 51 || 
 
 
 BRP010.052.1  ārcīko janayām āsa jāmadagnyaṃ sudāruṇam | 
 BRP010.052.2  sarvavidyāntagaṃ śreṣṭhaṃ dhanurvedasya pāragam || 52 || 
 
 
 BRP010.053.1  rāmaṃ kṣatriyahantāraṃ pradīptam iva pāvakam | 
 BRP010.053.2  aurvasyaivam ṛcīkasya satyavatyāṃ mahāyaśāḥ || 53 || 
 
 
 BRP010.054.1  jamadagnis tapovīryāj jajñe brahmavidāṃ varaḥ | 
 BRP010.054.2  madhyamaś ca śunaḥśephaḥ śunaḥpucchaḥ kaniṣṭhakaḥ || 54 || 
 
 
 BRP010.055.1  viśvāmitraṃ tu dāyādaṃ gādhiḥ kuśikanandanaḥ | 
 BRP010.055.2  janayām āsa putraṃ tu tapovidyāśamātmakam || 55 || 
 
 
 BRP010.056.1  prāpya brahmarṣisamatāṃ yo 'yaṃ brahmarṣitāṃ gataḥ | 
 BRP010.056.2  viśvāmitras tu dharmātmā nāmnā viśvarathaḥ smṛtaḥ || 56 || 
 
 
 BRP010.057.1  jajñe bhṛguprasādena kauśikād vaṃśavardhanaḥ | 
 BRP010.057.2  viśvāmitrasya ca sutā devarātādayaḥ smṛtāḥ || 57 || 
 
 
 BRP010.058.1  prakhyātās triṣu lokeṣu teṣāṃ nāmāny ataḥparam | 
 BRP010.058.2  devarātaḥ katiś caiva yasmāt kātyāyanāḥ smṛtāḥ || 58 || 
 
 
 BRP010.059.1  śālāvatyāṃ hiraṇyākṣo reṇur jajñe 'tha reṇukaḥ | 
 BRP010.059.2  sāṅkṛtir gālavaś caiva mudgalaś caiva viśrutaḥ || 59 || 
 
 
 BRP010.060.1  madhucchando jayaś caiva devalaś ca tathāṣṭakaḥ | 
 BRP010.060.2  kacchapo hāritaś caiva viśvāmitrasya te sutāḥ || 60 || 
 
 
 BRP010.061.1  teṣāṃ khyātāni gotrāṇi kauśikānāṃ mahātmanām | 
 BRP010.061.2  pāṇino babhravaś caiva dhyānajapyās tathaiva ca || 61 || 
 
 
 BRP010.062.1  pārthivā devarātāś ca śālaṅkāyanabāṣkalāḥ | 
 BRP010.062.2  lohitā yamadūtāś ca tathā kārūṣakāḥ smṛtāḥ || 62 || 
 
 
 
 BRP010.063.1  pauravasya muniśreṣṭhā brahmarṣeḥ kauśikasya ca | 
 BRP010.063.2  sambandho 'py asya vaṃśe 'smin brahmakṣatrasya viśrutaḥ || 63 || 
 
 
 BRP010.064.1  viśvāmitrātmajānāṃ tu śunaḥśepho 'grajaḥ smṛtaḥ | 
 BRP010.064.2  bhārgavaḥ kauśikatvaṃ hi prāptaḥ sa munisattamaḥ || 64 || 
 
 
 BRP010.065.1  viśvāmitrasya putras tu śunaḥśepho 'bhavat kila | 
 BRP010.065.2  haridaśvasya yajñe tu paśutve viniyojitaḥ || 65 || 
 
 
 BRP010.066.1  devair dattaḥ śunaḥśepho viśvāmitrāya vai punaḥ | 
 BRP010.066.2  devair dattaḥ sa vai yasmād devarātas tato 'bhavat || 66 || 
 
 
 BRP010.067.1  devarātādayaḥ sapta viśvāmitrasya vai sutāḥ | 
 BRP010.067.2  dṛṣadvatīsutaś cāpi vaiśvāmitras tathāṣṭakaḥ || 67 || 
 
 
 BRP010.068.1  aṣṭakasya suto lauhiḥ prokto jahnugaṇo mayā | 
 BRP010.068.2  ata ūrdhvaṃ pravakṣyāmi vaṃśam āyor mahātmanaḥ || 68 || 
 
 
 
        Chapter 11: The lunar dynasty (cont.): Branch of Āyu's younger sons
         SS  27-29 
 lomaharṣaṇa uvāca: 
 
 BRP011.001.1  āyoḥ putrāś ca te pañca sarve vīrā mahārathāḥ | 
 BRP011.001.2  svarbhānutanayāyāṃ ca prabhāyāṃ jajñire nṛpāḥ || 1 || 
 
 
 BRP011.002.1  nahuṣaḥ prathamaṃ jajñe vṛddhaśarmā tataḥ param | 
 BRP011.002.2  rambho rajir anenāś ca triṣu lokeṣu viśrutāḥ || 2 || 
 
 
 BRP011.003.1  rajiḥ putraśatānīha janayām āsa pañca vai | 
 BRP011.003.2  rājeyam iti vikhyātaṃ kṣatram indrabhayāvaham || 3 || 
 
 
 BRP011.004.1  yatra daivāsure yuddhe samutpanne sudāruṇe | 
 BRP011.004.2  devāś caivāsurāś caiva pitāmaham athābruvan || 4 || 
 
 devāsurā ūcuḥ: 
 
 BRP011.005.1  āvayor bhagavan yuddhe ko vijetā bhaviṣyati | 
 BRP011.005.2  brūhi naḥ sarvabhūteśa śrotum icchāma tattvataḥ || 5 || 
 
 brahmovāca: 
 
 BRP011.006.1  yeṣām arthāya saṅgrāme rajir āttāyudhaḥ prabhuḥ | 
 BRP011.006.2  yotsyate te vijeṣyanti trīṃl lokān nātra saṃśayaḥ || 6 || 
 
 
 BRP011.007.1  yato rajir dhṛtis tatra śrīś ca tatra yato dhṛtiḥ | 
 BRP011.007.2  yato dhṛtiś ca śrīś caiva dharmas tatra jayas tathā || 7 || 
 
 
 BRP011.008.1  te devā dānavāḥ prītā devenoktā rajiṃ tadā | 
 BRP011.008.2  abhyayur jayam icchanto vṛṇvānās taṃ nararṣabham || 8 || 
 
 
 
 BRP011.009.1  sa hi svarbhānudauhitraḥ prabhāyāṃ samapadyata | 
 BRP011.009.2  rājā paramatejasvī somavaṃśavivardhanaḥ || 9 || 
 
 
 BRP011.010.1  te hṛṣṭamanasaḥ sarve rajiṃ vai devadānavāḥ | 
 BRP011.010.2  ūcur asmajjayāya tvaṃ gṛhāṇa varakārmukam || 10 || 
 
 
 BRP011.011.1  athovāca rajis tatra tayor vai devadaityayoḥ | 
 BRP011.011.2  arthajñaḥ svārtham uddiśya yaśaḥ svaṃ ca prakāśayan || 11 || 
 
 rajir uvāca: 
 
 BRP011.012.1  yadi daityagaṇān sarvāñ jitvā vīryeṇa vāsavaḥ | 
 BRP011.012.2  indro bhavāmi dharmeṇa tato yotsyāmi saṃyuge || 12 || 
 
 
 BRP011.013.1  devāḥ prathamato viprāḥ pratīyur hṛṣṭamānasāḥ | 
 BRP011.013.2  evaṃ yatheṣṭaṃ nṛpate kāmaḥ sampadyatāṃ tava || 13 || 
 
 
 BRP011.014.1  śrutvā suragaṇānāṃ tu vākyaṃ rājā rajis tadā | 
 BRP011.014.2  papracchāsuramukhyāṃs tu yathā devān apṛcchata || 14 || 
 
 
 BRP011.015.1  dānavā darpasampūrṇāḥ svārtham evāvagamya ha | 
 BRP011.015.2  pratyūcus taṃ nṛpavaraṃ sābhimānam idaṃ vacaḥ || 15 || 
 
 dānavā ūcuḥ: 
 
 BRP011.016.1  asmākam indraḥ prahrādo yasyārthe vijayāmahe | 
 BRP011.016.2  asmiṃs tu samare rājaṃs tiṣṭha tvaṃ rājasattama || 16 || 
 
 
 BRP011.017.1  sa tatheti bruvann eva devair apy aticoditaḥ | 
 BRP011.017.2  bhaviṣyasīndro jitvainaṃ devair uktas tu pārthivaḥ || 17 || 
 
 
 BRP011.018.1  jaghāna dānavān sarvān ye 'vadhyā vajrapāṇinaḥ | 
 BRP011.018.2  sa vipranaṣṭāṃ devānāṃ paramaśrīḥ śriyaṃ vaśī || 18 || 
 
 
 BRP011.019.1  nihatya dānavān sarvān ājahāra rajiḥ prabhuḥ | 
 BRP011.019.2  tato rajiṃ mahāvīryaṃ devaiḥ saha śatakratuḥ || 19 || 
 
 
 BRP011.020.1  rajiputro 'ham ity uktvā punar evābravīd vacaḥ | 
 BRP011.020.2  indro 'si tāta devānāṃ sarveṣāṃ nātra saṃśayaḥ || 20 || 
 
 
 BRP011.021.1  yasyāham indraḥ putras te khyātiṃ yāsyāmi karmabhiḥ | 
 BRP011.021.2  sa tu śakravacaḥ śrutvā vañcitas tena māyayā || 21 || 
 
 
 BRP011.022.1  tathaivety abravīd rājā prīyamāṇaḥ śatakratum | 
 BRP011.022.2  tasmiṃs tu devaiḥ sadṛśo divaṃ prāpte mahīpatau || 22 || 
 
 
 BRP011.023.1  dāyādyam indrād ājahrū rājyaṃ tattanayā rajeḥ | 
 BRP011.023.2  pañca putraśatāny asya tad vai sthānaṃ śatakratoḥ || 23 || 
 
 
 BRP011.024.1  samākrāmanta bahudhā svargalokaṃ triviṣṭapam | 
 BRP011.024.2  te yadā tu svasammūḍhā rāgonmattā vidharmiṇaḥ || 24 || 
 
 
 BRP011.025.1  brahmadviṣaś ca saṃvṛttā hatavīryaparākramāḥ | 
 BRP011.025.2  tato lebhe svam aiśvaryam indraḥ sthānaṃ tathottamam || 25 || 
 
 
 BRP011.026.1  hatvā rajisutān sarvān kāmakrodhaparāyaṇān | 
 BRP011.026.2  ya idaṃ cyāvanaṃ sthānāt pratiṣṭhānaṃ śatakratoḥ | 
 BRP011.026.3  śṛṇuyād dhārayed vāpi na sa daurgatyam āpnuyāt || 26 || 
 
 lomaharṣaṇa uvāca: 
 
 BRP011.027.1  rambho 'napatyas tv āsīc ca vaṃśaṃ vakṣyāmy anenasaḥ | 
 BRP011.027.2  anenasaḥ suto rājā pratikṣatro mahāyaśāḥ || 27 || 
 
 
 
 BRP011.028.1  pratikṣatrasutaś cāsīt sañjayo nāma viśrutaḥ | 
 BRP011.028.2  sañjayasya jayaḥ putro vijayas tasya cātmajaḥ || 28 || 
 
 
 BRP011.029.1  vijayasya kṛtiḥ putras tasya haryatvataḥ sutaḥ | 
 BRP011.029.2  haryatvatasuto rājā sahadevaḥ pratāpavān || 29 || 
 
 
 BRP011.030.1  sahadevasya dharmātmā nadīna iti viśrutaḥ | 
 BRP011.030.2  nadīnasya jayatseno jayatsenasya saṅkṛtiḥ || 30 || 
 
 
 BRP011.031.1  saṅkṛter api dharmātmā kṣatravṛddho mahāyaśāḥ | 
 BRP011.031.2  anenasaḥ samākhyātāḥ kṣatravṛddhasya cāparaḥ || 31 || 
 
 
 BRP011.032.1  kṣatravṛddhātmajas tatra sunahotro mahāyaśāḥ | 
 BRP011.032.2  sunahotrasya dāyādās trayaḥ paramadhārmikāḥ || 32 || 
 
 
 BRP011.033.1  kāśaḥ śalaś ca dvāv etau tathā gṛtsamadaḥ prabhuḥ | 
 BRP011.033.2  putro gṛtsamadasyāpi śunako yasya śaunakaḥ || 33 || 
 
 
 BRP011.034.1  brāhmaṇāḥ kṣatriyāś caiva vaiśyāḥ śūdrās tathaiva ca | 
 BRP011.034.2  śalātmaja ārṣṭiseṇas tanayas tasya kāśyapaḥ || 34 || 
 
 
 BRP011.035.1  kāśasya kāśipo rājā putro dīrghatapās tathā | 
 BRP011.035.2  dhanus tu dīrghatapaso vidvān dhanvantaris tataḥ || 35 || 
 
 
 BRP011.036.1  tapaso 'nte sumahato jāto vṛddhasya dhīmataḥ | 
 BRP011.036.2  punar dhanvantarir devo mānuṣeṣv iha janmani || 36 || 
 
 
 BRP011.037.1  tasya gehe samutpanno devo dhanvantaris tadā | 
 BRP011.037.2  kāśirājo mahārājaḥ sarvarogapraṇāśanaḥ || 37 || 
 
 
 BRP011.038.1  āyurvedaṃ bharadvājāt prāpyeha sa bhiṣakkriyaḥ | 
 BRP011.038.2  tam aṣṭadhā punar vyasya śiṣyebhyaḥ pratyapādayat || 38 || 
 
 
 BRP011.039.1  dhanvantares tu tanayaḥ ketumān iti viśrutaḥ | 
 BRP011.039.2  atha ketumataḥ putro vīro bhīmarathaḥ smṛtaḥ || 39 || 
 
 
 BRP011.040.1  putro bhīmarathasyāpi divodāsaḥ prajeśvaraḥ | 
 BRP011.040.2  divodāsas tu dharmātmā vārāṇasyadhipo 'bhavat || 40 || 
 
 
 BRP011.041.1  etasminn eva kāle tu purīṃ vārāṇasīṃ dvijāḥ | 
 BRP011.041.2  śūnyāṃ niveśayām āsa kṣemako nāma rākṣasaḥ || 41 || 
 
 
 BRP011.042.1  śaptā hi sā matimatā nikumbhena mahātmanā | 
 BRP011.042.2  śūnyā varṣasahasraṃ vai bhavitrī tu na saṃśayaḥ || 42 || 
 
 
 BRP011.043.1  tasyāṃ hi śaptamātrāyāṃ divodāsaḥ prajeśvaraḥ | 
 BRP011.043.2  viṣayānte purīṃ ramyāṃ gomatyāṃ sannyaveśayat || 43 || 
 
 
 BRP011.044.1  bhadraśreṇyasya pūrvaṃ tu purī vārāṇasī abhūt | 
 BRP011.044.2  bhadraśreṇyasya putrāṇāṃ śatam uttamadhanvinām || 44 || 
 
 
 BRP011.045.1  hatvā niveśayām āsa divodāso narādhipaḥ | 
 BRP011.045.2  bhadraśreṇyasya tad rājyaṃ hṛtaṃ yena balīyasā || 45 || 
 
 
 BRP011.046.1  bhadraśreṇyasya putras tu durdamo nāma viśrutaḥ | 
 BRP011.046.2  divodāsena bāleti ghṛṇayā sa visarjitaḥ || 46 || 
 
 
 
 BRP011.047.1  haihayasya tu dāyādyaṃ hṛtavān vai mahīpatiḥ | 
 BRP011.047.2  ājahre pitṛdāyādyaṃ divodāsahṛtaṃ balāt || 47 || 
 
 
 BRP011.048.1  bhadraśreṇyasya putreṇa durdamena mahātmanā | 
 BRP011.048.2  vairasyānto mahābhāgāḥ kṛtaś cātmīyatejasā || 48 || 
 
 
 BRP011.049.1  divodāsād dṛṣadvatyāṃ vīro jajñe pratardanaḥ | 
 BRP011.049.2  tena bālena putreṇa prahṛtaṃ tu punar balam || 49 || 
 
 
 BRP011.050.1  pratardanasya putrau dvau vatsabhargau suviśrutau | 
 BRP011.050.2  vatsaputro hy alarkas tu sannatis tasya cātmajaḥ || 50 || 
 
 
 BRP011.051.1  alarkas tasya putras tu brahmaṇyaḥ satyasaṅgaraḥ | 
 BRP011.051.2  alarkaṃ prati rājarṣiṃ śloko gītaḥ purātanaiḥ || 51 || 
 
 
 BRP011.052.1  ṣaṣṭir varṣasahasrāṇi ṣaṣṭir varṣaśatāni ca | 
 BRP011.052.2  yuvā rūpeṇa sampannaḥ prāg āsīc ca kulodvahaḥ || 52 || 
 
 
 BRP011.053.1  lopāmudrāprasādena paramāyur avāptavān | 
 BRP011.053.2  tasyāsīt sumahad rājyaṃ rūpayauvanaśālinaḥ || 53 || 
 
 
 BRP011.054.1  śāpasyānte mahābāhur hatvā kṣemakarākṣasam | 
 BRP011.054.2  ramyāṃ niveśayām āsa purīṃ vārāṇasīṃ punaḥ || 54 || 
 
 
 BRP011.055.1  sannater api dāyādaḥ sunītho nāma dhārmikaḥ | 
 BRP011.055.2  sunīthasya tu dāyādaḥ kṣemo nāma mahāyaśāḥ || 55 || 
 
 
 BRP011.056.1  kṣemasya ketumān putraḥ suketus tasya cātmajaḥ | 
 BRP011.056.2  suketos tanayaś cāpi dharmaketur iti smṛtaḥ || 56 || 
 
 
 BRP011.057.1  dharmaketos tu dāyādaḥ satyaketur mahārathaḥ | 
 BRP011.057.2  satyaketusutaś cāpi vibhur nāma prajeśvaraḥ || 57 || 
 
 
 BRP011.058.1  ānartas tu vibhoḥ putraḥ sukumāraś ca tatsutaḥ | 
 BRP011.058.2  sukumārasya putras tu dhṛṣṭaketuḥ sudhārmikaḥ || 58 || 
 
 
 BRP011.059.1  dhṛṣṭaketos tu dāyādo veṇuhotraḥ prajeśvaraḥ | 
 BRP011.059.2  veṇuhotrasutaś cāpi bhārgo nāma prajeśvaraḥ || 59 || 
 
 
 BRP011.060.1  vatsasya vatsabhūmis tu bhārgabhūmis tu bhārgajaḥ | 
 BRP011.060.2  ete tv aṅgirasaḥ putrā jātā vaṃśe 'tha bhārgava || 60 || 
 
 
 BRP011.061.1  brāhmaṇāḥ kṣatriyā vaiśyās trayaḥ putrāḥ sahasraśaḥ | 
 BRP011.061.2  ity ete kāśyapāḥ proktā nahuṣasya nibodhata || 61 || 
 
 
 
        Chapter 12: The lunar dynasty (cont.): Story of Yayāti
         SS  29-31 
 lomaharṣaṇa uvāca: 
 
 BRP012.001.1  utpannāḥ pitṛkanyāyāṃ virajāyāṃ mahaujasaḥ | 
 BRP012.001.2  nahuṣasya tu dāyādāḥ ṣaḍ indropamatejasaḥ || 1 || 
 
 
 BRP012.002.1  yatir yayātiḥ saṃyātir | 
 BRP012.002.2  āyātiḥ pārśvako 'bhavat | 
 BRP012.002.3  yatir jyeṣṭhas tu teṣāṃ vai yayātis tu tataḥ param || 2 || 
 
 
 
 BRP012.003.1  kakutsthakanyāṃ gāṃ nāma lebhe paramadhārmikaḥ | 
 BRP012.003.2  yatis tu mokṣam āsthāya brahmabhūto 'bhavan muniḥ || 3 || 
 
 
 BRP012.004.1  teṣāṃ yayātiḥ pañcānāṃ vijitya vasudhām imām | 
 BRP012.004.2  devayānīm uśanasaḥ sutāṃ bhāryām avāpa saḥ || 4 || 
 
 
 BRP012.005.1  śarmiṣṭhām āsurīṃ caiva tanayāṃ vṛṣaparvaṇaḥ | 
 BRP012.005.2  yaduṃ ca turvasuṃ caiva devayānī vyajāyata || 5 || 
 
 
 BRP012.006.1  druhyaṃ cānuṃ ca puruṃ ca śarmiṣṭhā vārṣaparvaṇī | 
 BRP012.006.2  tasmai śakro dadau prīto rathaṃ paramabhāsvaram || 6 || 
 
 
 BRP012.007.1  aṅgadaṃ kāñcanaṃ divyaṃ divyaiḥ paramavājibhiḥ | 
 BRP012.007.2  yuktaṃ manojavaiḥ śubhrair yena kāryaṃ samudvahan || 7 || 
 
 
 BRP012.008.1  sa tena rathamukhyena ṣaḍrātreṇājayan mahīm | 
 BRP012.008.2  yayātir yudhi durdharṣas tathā devān sadānavān || 8 || 
 
 
 BRP012.009.1  sarathaḥ kauravāṇāṃ tu sarveṣām abhavat tadā | 
 BRP012.009.2  saṃvartavasunāmnas tu kauravāj janamejayāt || 9 || 
 
 
 BRP012.010.1  kuroḥ putrasya rājendrarājñaḥ pārīkṣitasya ha | 
 BRP012.010.2  jagāma sa ratho nāśaṃ śāpād gargasya dhīmataḥ || 10 || 
 
 
 BRP012.011.1  gargasya hi sutaṃ bālaṃ sa rājā janamejayaḥ | 
 BRP012.011.2  kālena hiṃsayām āsa brahmahatyām avāpa saḥ || 11 || 
 
 
 BRP012.012.1  sa lohagandhī rājarṣiḥ paridhāvann itas tataḥ | 
 BRP012.012.2  paurajānapadais tyakto na lebhe śarma karhicit || 12 || 
 
 
 BRP012.013.1  tataḥ sa duḥkhasantapto nālabhat saṃvidaṃ kvacit | 
 BRP012.013.2  viprendraṃ śaunakaṃ rājā śaraṇaṃ pratyapadyata || 13 || 
 
 
 BRP012.014.1  yājayām āsa ca jñānī śaunako janamejayam | 
 BRP012.014.2  aśvamedhena rājānaṃ pāvanārthaṃ dvijottamāḥ || 14 || 
 
 
 BRP012.015.1  sa lohagandho vyanaśat tasyāvabhṛtham etya ca | 
 BRP012.015.2  sa ca divyaratho rājño vaśaś cedipates tadā || 15 || 
 
 
 BRP012.016.1  dattaḥ śakreṇa tuṣṭena lebhe tasmād bṛhadrathaḥ | 
 BRP012.016.2  bṛhadrathāt krameṇaiva gato bārhadrathaṃ nṛpam || 16 || 
 
 
 BRP012.017.1  tato hatvā jarāsandhaṃ bhīmas taṃ ratham uttamam | 
 BRP012.017.2  pradadau vāsudevāya prītyā kauravanandanaḥ || 17 || 
 
 
 BRP012.018.1  saptadvīpāṃ yayātis tu jitvā pṛthvīṃ sasāgarām | 
 BRP012.018.2  vibhajya pañcadhā rājyaṃ putrāṇāṃ nāhuṣas tadā || 18 || 
 
 
 BRP012.019.1  yayātir diśi pūrvasyāṃ yaduṃ jyeṣṭhaṃ nyayojayat | 
 BRP012.019.2  madhye puruṃ ca rājānam abhyaṣiñcat sa nāhuṣaḥ || 19 || 
 
 
 BRP012.020.1  diśi dakṣiṇapūrvasyāṃ turvasuṃ matimān nṛpaḥ | 
 BRP012.020.2  tair iyaṃ pṛthivī sarvā saptadvīpā sapattanā || 20 || 
 
 
 BRP012.021.1  yathāpradeśam adyāpi dharmeṇa pratipālyate | 
 BRP012.021.2  prajās teṣāṃ purastāt tu vakṣyāmi munisattamāḥ || 21 || 
 
 
 BRP012.022.1  dhanur nyasya pṛṣatkāṃś ca pañcabhiḥ puruṣarṣabhaiḥ | 
 BRP012.022.2  jarāvān abhavad rājā bhāram āveśya bandhuṣu || 22 || 
 
 
 
 BRP012.023.1  nikṣiptaśastraḥ pṛthivīṃ cacāra pṛthivīpatiḥ | 
 BRP012.023.2  prītimān abhavad rājā yayātir aparājitaḥ || 23 || 
 
 
 BRP012.024.1  evaṃ vibhajya pṛthivīṃ yayātir yadum abravīt | 
 BRP012.024.2  jarāṃ me pratigṛhṇīṣva putra kṛtyāntareṇa vai || 24 || 
 
 
 BRP012.025.1  taruṇas tava rūpeṇa careyaṃ pṛthivīm imām | 
 BRP012.025.2  jarāṃ tvayi samādhāya taṃ yaduḥ pratyuvāca ha || 25 || 
 
 yadur uvāca: 
 
 BRP012.026.1  anirdiṣṭā mayā bhikṣā brāhmaṇasya pratiśrutā | 
 BRP012.026.2  anapākṛtya tāṃ rājan na grahīṣyāmi te jarām || 26 || 
 
 
 BRP012.027.1  jarāyāṃ bahavo doṣāḥ pānabhojanakāritāḥ | 
 BRP012.027.2  tasmāj jarāṃ na te rājan grahītum aham utsahe || 27 || 
 
 
 BRP012.028.1  santi te bahavaḥ putrā mattaḥ priyatarā nṛpa | 
 BRP012.028.2  pratigrahītuṃ dharmajña putram anyaṃ vṛṇīṣva vai || 28 || 
 
 
 BRP012.029.1  sa evam ukto yadunā rājā kopasamanvitaḥ | 
 BRP012.029.2  uvāca vadatāṃ śreṣṭho yayātir garhayan sutam || 29 || 
 
 yayātir uvāca: 
 
 BRP012.030.1  ka āśramas tavānyo 'sti ko vā dharmo vidhīyate | 
 BRP012.030.2  mām anādṛtya durbuddhe yad ahaṃ tava deśikaḥ || 30 || 
 
 
 BRP012.031.1  evam uktvā yaduṃ viprāḥ śaśāpainaṃ sa manyumān | 
 BRP012.031.2  arājyā te prajā mūḍha bhavitrīti na saṃśayaḥ || 31 || 
 
 
 BRP012.032.1  druhyaṃ ca turvasuṃ caivāpy anuṃ ca dvijasattamāḥ | 
 BRP012.032.2  evam evābravīd rājā pratyākhyātaś ca tair api || 32 || 
 
 
 BRP012.033.1  śaśāpa tān atikruddho yayātir aparājitaḥ | 
 BRP012.033.2  yathāvat kathitaṃ sarvaṃ mayāsya dvijasattamāḥ || 33 || 
 
 
 BRP012.034.1  evaṃ śaptvā sutān sarvāṃś caturaḥ purupūrvajān | 
 BRP012.034.2  tad eva vacanaṃ rājā purum apy āha bho dvijāḥ || 34 || 
 
 
 BRP012.035.1  taruṇas tava rūpeṇa careyaṃ pṛthivīm imām | 
 BRP012.035.2  jarāṃ tvayi samādhāya tvaṃ puro yadi manyase || 35 || 
 
 
 BRP012.036.1  sa jarāṃ pratijagrāha pituḥ puruḥ pratāpavān | 
 BRP012.036.2  yayātir api rūpeṇa puroḥ paryacaran mahīm || 36 || 
 
 
 BRP012.037.1  sa mārgamāṇaḥ kāmānām antaṃ nṛpatisattamaḥ | 
 BRP012.037.2  viśvācyā sahito reme vane caitrarathe prabhuḥ || 37 || 
 
 
 BRP012.038.1  yadā ca tṛptaḥ kāmeṣu bhogeṣu ca narādhipaḥ | 
 BRP012.038.2  tadā puroḥ sakāśād vai svāṃ jarāṃ pratyapadyata || 38 || 
 
 
 BRP012.039.1  yatra gāthā muniśreṣṭhā gītāḥ kila yayātinā | 
 BRP012.039.2  yābhiḥ pratyāharet kāmān sarvaśo 'ṅgāni kūrmavat || 39 || 
 
 
 BRP012.040.1  na jātu kāmaḥ kāmānām upabhogena śāmyati | 
 BRP012.040.2  haviṣā kṛṣṇavartmeva bhūya evābhivardhate || 40 || 
 
 
 BRP012.041.1  yat pṛthivyāṃ vrīhiyavaṃ hiraṇyaṃ paśavaḥ striyaḥ | 
 BRP012.041.2  nālam ekasya tat sarvam iti kṛtvā na muhyati || 41 || 
 
 
 
 BRP012.042.1  yadā bhāvaṃ na kurute sarvabhūteṣu pāpakam | 
 BRP012.042.2  karmaṇā manasā vācā brahma sampadyate tadā || 42 || 
 
 
 BRP012.043.1  yadā tebhyo na bibheti yadā cāsmān na bibhyati | 
 BRP012.043.2  yadā necchati na dveṣṭi brahma sampadyate tadā || 43 || 
 
 
 BRP012.044.1  yā dustyajā durmatibhir yā na jīryati jīryataḥ | 
 BRP012.044.2  yo 'sau prāṇāntiko rogas tāṃ tṛṣṇāṃ tyajataḥ sukham || 44 || 
 
 
 BRP012.045.1  jīryanti jīryataḥ keśā dantā jīryanti jīryataḥ | 
 BRP012.045.2  dhanāśā jīvitāśā ca jīryato 'pi na jīryati || 45 || 
 
 
 BRP012.046.1  yac ca kāmasukhaṃ loke yac ca divyaṃ mahat sukham | 
 BRP012.046.2  tṛṣṇākṣayasukhasyaite nārhanti ṣoḍaśīṃ kalām || 46 || 
 
 
 BRP012.047.1  evam uktvā sa rājarṣiḥ sadāraḥ prāviśad vanam | 
 BRP012.047.2  kālena mahatā cāyaṃ cacāra vipulaṃ tapaḥ || 47 || 
 
 
 BRP012.048.1  bhṛgutuṅge gatiṃ prāpa tapaso 'nte mahāyaśāḥ | 
 BRP012.048.2  anaśnan deham utsṛjya sadāraḥ svargam āptavān || 48 || 
 
 
 BRP012.049.1  tasya vaṃśe muniśreṣṭhāḥ pañca rājarṣisattamāḥ | 
 BRP012.049.2  yair vyāptā pṛthivī sarvā sūryasyeva gabhastibhiḥ || 49 || 
 
 
 BRP012.050.1  yados tu vaṃśaṃ vakṣyāmi śṛṇudhvaṃ rājasatkṛtam | 
 BRP012.050.2  yatra nārāyaṇo jajñe harir vṛṣṇikulodvahaḥ || 50 || 
 
 
 BRP012.051.1  susthaḥ prajāvān āyuṣmān kīrtimāṃś ca bhaven naraḥ | 
 BRP012.051.2  yayāticaritaṃ nityam idaṃ śṛṇvan dvijottamāḥ || 51 || 
 
 
 
        Chapter 13: The lunar dynasty (cont.): The branches of Yayāti's sons
         SS  31-38 
 brāhmaṇā ūcuḥ: 
 
 BRP013.001.1  puror vaṃśaṃ vayaṃ sūta śrotum icchāma tattvataḥ | 
 BRP013.001.2  druhyasyānor yadoś caiva turvasoś ca pṛthak pṛthak || 1 || 
 
 lomaharṣaṇa uvāca: 
 
 BRP013.002.1  śṛṇudhvaṃ muniśārdūlāḥ puror vaṃśaṃ mahātmanaḥ | 
 BRP013.002.2  vistareṇānupūrvyā ca prathamaṃ vadato mama || 2 || 
 
 
 BRP013.003.1  puroḥ putraḥ suvīro 'bhūn manasyus tasya cātmajaḥ | 
 BRP013.003.2  rājā cābhayado nāma manasyor abhavat sutaḥ || 3 || 
 
 
 BRP013.004.1  tathaivābhayadasyāsīt sudhanvā nāma pārthivaḥ | 
 BRP013.004.2  sudhanvanaḥ subāhuś ca raudrāśvas tasya cātmajaḥ || 4 || 
 
 
 BRP013.005.1  raudrāśvasya daśārṇeyuḥ kṛkaṇeyus tathaiva ca | 
 BRP013.005.2  kakṣeyusthaṇḍileyuś ca sannateyus tathaiva ca || 5 || 
 
 
 BRP013.006.1  ṛceyuś ca jaleyuś ca sthaleyuś ca mahābalaḥ | 
 BRP013.006.2  dhaneyuś ca vaneyuś ca putrakāś ca daśa striyaḥ || 6 || 
 
 
 BRP013.007.1  bhadrā śūdrā ca madrā ca śaladā maladā tathā | 
 BRP013.007.2  khaladā ca tato viprā naladā surasāpi ca || 7 || 
 
 
 
 BRP013.008.1  tathā gocapalā ca strīratnakūṭā ca tā daśa | 
 BRP013.008.2  ṛṣir jāto 'trivaṃśe ca tāsāṃ bhartā prabhākaraḥ || 8 || 
 
 
 BRP013.009.1  bhadrāyāṃ janayām āsa sutaṃ somaṃ yaśasvinam | 
 BRP013.009.2  svarbhānunā hate sūrye patamāne divo mahīm || 9 || 
 
 
 BRP013.010.1  tamobhibhūte loke ca prabhā yena pravartitā | 
 BRP013.010.2  svasti te 'stv iti coktvā vai patamāno divākaraḥ || 10 || 
 
 
 BRP013.011.1  vacanāt tasya viprarṣer na papāta divo mahīm | 
 BRP013.011.2  atriśreṣṭhāni gotrāṇi yaś cakāra mahātapāḥ || 11 || 
 
 
 BRP013.012.1  yajñeṣv atrer balaṃ caiva devair yasya pratiṣṭhitam | 
 BRP013.012.2  sa tāsu janayām āsa putrikāsv ātmakāmajān || 12 || 
 
 
 BRP013.013.1  daśa putrān mahāsattvāṃs tapasy ugre ratāṃs tathā | 
 BRP013.013.2  te tu gotrakarā viprā ṛṣayo vedapāragāḥ || 13 || 
 
 
 BRP013.014.1  svastyātreyā iti khyātāḥ kiñca tridhanavarjitāḥ | 
 BRP013.014.2  kakṣeyos tanayās tv āsaṃs traya eva mahārathāḥ || 14 || 
 
 
 BRP013.015.1  sabhānaraś cākṣuṣaś ca paramanyus tathaiva ca | 
 BRP013.015.2  sabhānarasya putras tu vidvān kālānalo nṛpaḥ || 15 || 
 
 
 BRP013.016.1  kālānalasya dharmajñaḥ sṛñjayo nāma vai sutaḥ | 
 BRP013.016.2  sṛñjayasyābhavat putro vīro rājā purañjayaḥ || 16 || 
 
 
 BRP013.017.1  janamejayo muniśreṣṭhāḥ purañjayasuto 'bhavat | 
 BRP013.017.2  janamejayasya rājarṣer mahāśālo 'bhavat sutaḥ || 17 || 
 
 
 BRP013.018.1  deveṣu sa parijñātaḥ pratiṣṭhitayaśā bhuvi | 
 BRP013.018.2  mahāmanā nāma suto mahāśālasya viśrutaḥ || 18 || 
 
 
 BRP013.019.1  jajñe vīraḥ suragaṇaiḥ pūjitaḥ sumahāmanāḥ | 
 BRP013.019.2  mahāmanās tu putrau dvau janayām āsa bho dvijāḥ || 19 || 
 
 
 BRP013.020.1  uśīnaraṃ ca dharmajñaṃ titikṣuṃ ca mahābalam | 
 BRP013.020.2  uśīnarasya patnyas tu pañca rājarṣivaṃśajāḥ || 20 || 
 
 
 BRP013.021.1  nṛgā kṛmir navā darvā pañcamī ca dṛṣadvatī | 
 BRP013.021.2  uśīnarasya putrās tu pañca tāsu kulodvahāḥ || 21 || 
 
 
 BRP013.022.1  tapasā caiva mahatā jātā vṛddhasya cātmajāḥ | 
 BRP013.022.2  nṛgāyās tu nṛgaḥ putraḥ kṛmyāṃ kṛmir ajāyata || 22 || 
 
 
 BRP013.023.1  navāyās tu navaḥ putro darvāyāḥ suvrato 'bhavat | 
 BRP013.023.2  dṛṣadvatyās tu sañjajñe śibir auśīnaro nṛpaḥ || 23 || 
 
 
 BRP013.024.1  śibes tu śibayo viprā yaudheyās tu nṛgasya ha | 
 BRP013.024.2  navasya navarāṣṭraṃ tu kṛmes tu kṛmilā purī || 24 || 
 
 
 BRP013.025.1  suvratasya tathāmbaṣṭhāḥ śibiputrān nibodhata | 
 BRP013.025.2  śibes tu śibayaḥ putrāś catvāro lokaviśrutāḥ || 25 || 
 
 
 BRP013.026.1  vṛṣadarbhaḥ suvīraś ca kekayo madrakas tathā | 
 BRP013.026.2  teṣāṃ janapadāḥ sphītā kekayā madrakās tathā || 26 || 
 
 
 BRP013.027.1  vṛṣadarbhāḥ suvīrāś ca titikṣos tu prajās tv imāḥ | 
 BRP013.027.2  titikṣur abhavad rājā pūrvasyāṃ diśi bho dvijāḥ || 27 || 
 
 
 
 BRP013.028.1  uṣadratho mahāvīryaḥ phenas tasya suto 'bhavat | 
 BRP013.028.2  phenasya sutapā jajñe tataḥ sutapaso baliḥ || 28 || 
 
 
 BRP013.029.1  jāto mānuṣayonau tu sa rājā kāñcaneṣudhiḥ | 
 BRP013.029.2  mahāyogī sa tu balir babhūva nṛpatiḥ purā || 29 || 
 
 
 BRP013.030.1  putrān utpādayām āsa pañca vaṃśakarān bhuvi | 
 BRP013.030.2  aṅgaḥ prathamato jajñe vaṅgaḥ suhmas tathaiva ca || 30 || 
 
 
 BRP013.031.1  puṇḍraḥ kaliṅgaś ca tathā bāleyaṃ kṣatram ucyate | 
 BRP013.031.2  bāleyā brāhmaṇāś caiva tasya vaṃśakarā bhuvi || 31 || 
 
 
 BRP013.032.1  baleś ca brahmaṇā datto varaḥ prītena bho dvijāḥ | 
 BRP013.032.2  mahāyogitvam āyuś ca kalpasya parimāṇataḥ || 32 || 
 
 
 BRP013.033.1  bale cāpratimatvaṃ vai dharmatattvārthadarśanam | 
 BRP013.033.2  saṅgrāme cāpy ajeyatvaṃ dharme caiva pradhānatām || 33 || 
 
 
 BRP013.034.1  trailokyadarśanaṃ cāpi prādhānyaṃ prasave tathā | 
 BRP013.034.2  caturo niyatān varṇāṃs tvaṃ ca sthāpayiteti ca || 34 || 
 
 
 BRP013.035.1  ity ukto vibhunā rājā baliḥ śāntiṃ parāṃ yayau | 
 BRP013.035.2  kālena mahatā viprāḥ svaṃ ca sthānam upāgamat || 35 || 
 
 
 BRP013.036.1  teṣāṃ janapadāḥ pañca aṅgā vaṅgāḥ sasuhmakāḥ | 
 BRP013.036.2  kaliṅgāḥ puṇḍrakāś caiva prajās tv aṅgasya sāmpratam || 36 || 
 
 
 BRP013.037.1  aṅgaputro mahān āsīd rājendro dadhivāhanaḥ | 
 BRP013.037.2  dadhivāhanaputras tu rājā diviratho 'bhavat || 37 || 
 
 
 BRP013.038.1  putro divirathasyāsīc chakratulyaparākramaḥ | 
 BRP013.038.2  vidvān dharmaratho nāma tasya citrarathaḥ sutaḥ || 38 || 
 
 
 BRP013.039.1  tena dharmarathenātha tadā kālañjare girau | 
 BRP013.039.2  yajatā saha śakreṇa somaḥ pīto mahātmanā || 39 || 
 
 
 BRP013.040.1  atha citrarathasyāpi putro daśaratho 'bhavat | 
 BRP013.040.2  lomapāda iti khyāto yasya śāntā sutābhavat || 40 || 
 
 
 BRP013.041.1  tasya dāśarathir vīraś caturaṅgo mahāyaśāḥ | 
 BRP013.041.2  ṛṣyaśṛṅgaprasādena jajñe vaṃśavivardhanaḥ || 41 || 
 
 
 BRP013.042.1  caturaṅgasya putras tu pṛthulākṣa iti smṛtaḥ | 
 BRP013.042.2  pṛthulākṣasuto rājā campo nāma mahāyaśāḥ || 42 || 
 
 
 BRP013.043.1  campasya tu purī campā yā māliny abhavat purā | 
 BRP013.043.2  pūrṇabhadraprasādena haryaṅgo 'sya suto 'bhavat || 43 || 
 
 
 BRP013.044.1  tato vaibhāṇḍakis tasya vāraṇaṃ śakravāraṇam | 
 BRP013.044.2  avatārayām āsa mahīṃ mantrair vāhanam uttamam || 44 || 
 
 
 BRP013.045.1  haryaṅgasya sutas tatra rājā bhadrarathaḥ smṛtaḥ | 
 BRP013.045.2  putro bhadrarathasyāsīd bṛhatkarmā prajeśvaraḥ || 45 || 
 
 
 BRP013.046.1  bṛhaddarbhaḥ sutas tasya yasmāj jajñe bṛhanmanāḥ | 
 BRP013.046.2  bṛhanmanās tu rājendro janayām āsa vai sutam || 46 || 
 
 
 
 BRP013.047.1  nāmnā jayadrathaṃ nāma yasmād dṛḍharatho nṛpaḥ | 
 BRP013.047.2  āsīd dṛḍharathasyāpi viśvajij janamejayī || 47 || 
 
 
 BRP013.048.1  dāyādas tasya vaikarṇo vikarṇas tasya cātmajaḥ | 
 BRP013.048.2  tasya putraśataṃ tv āsīd aṅgānāṃ kulavardhanam || 48 || 
 
 
 BRP013.049.1  ete 'ṅgavaṃśajāḥ sarve rājānaḥ kīrtitā mayā | 
 BRP013.049.2  satyavratā mahātmānaḥ prajāvanto mahārathāḥ || 49 || 
 
 
 BRP013.050.1  ṛceyos tu muniśreṣṭhā raudrāśvatanayasya vai | 
 BRP013.050.2  śṛṇudhvaṃ sampravakṣyāmi vaṃśaṃ rājñas tu bho dvijāḥ || 50 || 
 
 
 BRP013.051.1  ṛceyos tanayo rājā matināro mahīpatiḥ | 
 BRP013.051.2  matinārasutās tv āsaṃs trayaḥ paramadhārmikāḥ || 51 || 
 
 
 BRP013.052.1  vasurodhaḥ pratirathaḥ subāhuś caiva dhārmikaḥ | 
 BRP013.052.2  sarve vedavidaś caiva brahmaṇyāḥ satyavādinaḥ || 52 || 
 
 
 BRP013.053.1  ilā nāma tu yasyāsīt kanyā vai munisattamāḥ | 
 BRP013.053.2  brahmavādiny adhistrī sā taṃsus tām abhyagacchata || 53 || 
 
 
 BRP013.054.1  taṃsoḥ suto 'tha rājarṣir dharmanetraḥ pratāpavān | 
 BRP013.054.2  brahmavādī parākrāntas tasya bhāryopadānavī || 54 || 
 
 
 BRP013.055.1  upadānavī tataḥ putrāṃś caturo 'janayac chubān | 
 BRP013.055.2  duṣyantam atha suṣmantaṃ pravīram anaghaṃ tathā || 55 || 
 
 
 BRP013.056.1  duṣyantasya tu dāyādo bharato nāma vīryavān | 
 BRP013.056.2  sa sarvadamano nāma nāgāyutabalo mahān || 56 || 
 
 
 BRP013.057.1  cakravartī suto jajñe duṣyantasya mahātmanaḥ | 
 BRP013.057.2  śakuntalāyāṃ bharato yasya nāmnā tu bhāratāḥ || 57 || 
 
 
 BRP013.058.1  bharatasya vinaṣṭeṣu tanayeṣu mahīpateḥ | 
 BRP013.058.2  mātṝṇāṃ tu prakopeṇa mayā tat kathitaṃ purā || 58 || 
 
 
 BRP013.059.1  bṛhaspater aṅgirasaḥ putro vipro mahāmuniḥ | 
 BRP013.059.2  ayājayad bharadvājo mahadbhiḥ kratubhir vibhuḥ || 59 || 
 
 
 BRP013.060.1  pūrvaṃ tu vitathe tasya kṛte vai putrajanmani | 
 BRP013.060.2  tato 'tha vitatho nāma bharadvājāt suto 'bhavat || 60 || 
 
 
 BRP013.061.1  tato 'tha vitathe jāte bharatas tu divaṃ yayau | 
 BRP013.061.2  vitathaṃ cābhiṣicyātha bharadvājo vanaṃ yayau || 61 || 
 
 
 BRP013.062.1  sa cāpi vitathaḥ putrāñ janayām āsa pañca vai | 
 BRP013.062.2  suhotraṃ ca suhotāraṃ gayaṃ gargaṃ tathaiva ca || 62 || 
 
 
 BRP013.063.1  kapilaṃ ca mahātmānaṃ suhotrasya sutadvayam | 
 BRP013.063.2  kāśikaṃ ca mahāsatyaṃ tathā gṛtsamatiṃ nṛpam || 63 || 
 
 
 BRP013.064.1  tathā gṛtsamateḥ putrā brāhmaṇāḥ kṣatriyā viśaḥ | 
 BRP013.064.2  kāśikasya tu kāśeyaḥ putro dīrghatapās tathā || 64 || 
 
 
 BRP013.065.1  babhūva dīrghatapaso vidvān dhanvantariḥ sutaḥ | 
 BRP013.065.2  dhanvantares tu tanayaḥ ketumān iti viśrutaḥ || 65 || 
 
 
 BRP013.066.1  tathā ketumataḥ putro vidvān bhīmarathaḥ smṛtaḥ | 
 BRP013.066.2  putro bhīmarathasyāpi vārāṇasyadhipo 'bhavat || 66 || 
 
 
 
 BRP013.067.1  divodāsa iti khyātaḥ sarvakṣatrapraṇāśanaḥ | 
 BRP013.067.2  divodāsasya putras tu vīro rājā pratardanaḥ || 67 || 
 
 
 BRP013.068.1  pratardanasya putrau dvau vatso bhārgava eva ca | 
 BRP013.068.2  alarko rājaputras tu rājā sanmatimān bhuvi || 68 || 
 
 
 BRP013.069.1  haihayasya tu dāyādyaṃ hṛtavān vai mahīpatiḥ | 
 BRP013.069.2  ājahre pitṛdāyādyaṃ divodāsahṛtaṃ balāt || 69 || 
 
 
 BRP013.070.1  bhadraśreṇyasya putreṇa durdamena mahātmanā | 
 BRP013.070.2  divodāsena bāleti ghṛṇayāsau visarjitaḥ || 70 || 
 
 
 BRP013.071.1  aṣṭāratho nāma nṛpaḥ suto bhīmarathasya vai | 
 BRP013.071.2  tena putreṇa bālasya prahṛtaṃ tasya bho dvijāḥ || 71 || 
 
 
 BRP013.072.1  vairasyāntaṃ muniśreṣṭhāḥ kṣatriyeṇa vidhitsatā | 
 BRP013.072.2  alarkaḥ kāśirājas tu brahmaṇyaḥ satyasaṅgaraḥ || 72 || 
 
 
 BRP013.073.1  ṣaṣṭiṃ varṣasahasrāṇi ṣaṣṭiṃ varṣaśatāni ca | 
 BRP013.073.2  yuvā rūpeṇa sampanna āsīt kāśikulodvahaḥ || 73 || 
 
 
 BRP013.074.1  lopāmudrāprasādena paramāyur avāpa saḥ | 
 BRP013.074.2  vayaso 'nte muniśreṣṭhā hatvā kṣemakarākṣasam || 74 || 
 
 
 BRP013.075.1  ramyāṃ niveśayām āsa purīṃ vārāṇasīṃ nṛpaḥ | 
 BRP013.075.2  alarkasya tu dāyādaḥ kṣemako nāma pārthivaḥ || 75 || 
 
 
 BRP013.076.1  kṣemakasya tu putro vai varṣaketus tato 'bhavat | 
 BRP013.076.2  varṣaketoś ca dāyādo vibhur nāma prajeśvaraḥ || 76 || 
 
 
 BRP013.077.1  ānartas tu vibhoḥ putraḥ sukumāras tato 'bhavat | 
 BRP013.077.2  sukumārasya putras tu satyaketur mahārathaḥ || 77 || 
 
 
 BRP013.078.1  suto 'bhavan mahātejā rājā paramadhārmikaḥ | 
 BRP013.078.2  vatsasya vatsabhūmis tu bhargabhūmis tu bhārgavāt || 78 || 
 
 
 BRP013.079.1  ete tv aṅgirasaḥ putrā jātā vaṃśe 'tha bhārgave | 
 BRP013.079.2  brāhmaṇāḥ kṣatriyā vaiśyāḥ śūdrāś ca munisattamāḥ || 79 || 
 
 
 BRP013.080.1  ājamīḍho 'paro vaṃśaḥ śrūyatāṃ dvijasattamāḥ | 
 BRP013.080.2  suhotrasya bṛhat putro bṛhatas tanayās trayaḥ || 80 || 
 
 
 BRP013.081.1  ajamīḍho dvimīḍhaś ca purumīḍhaś ca vīryavān | 
 BRP013.081.2  ajamīḍhasya patnyas tu tisro vai yaśasānvitāḥ || 81 || 
 
 
 BRP013.082.1  nīlī ca keśinī caiva dhūminī ca varāṅganāḥ | 
 BRP013.082.2  ajamīḍhasya keśinyāṃ jajñe jahnuḥ pratāpavān || 82 || 
 
 
 BRP013.083.1  ājahre yo mahāsattraṃ sarvamedhamakhaṃ vibhum | 
 BRP013.083.2  patilobhena yaṃ gaṅgā vinīteva sasāra ha || 83 || 
 
 
 BRP013.084.1  necchataḥ plāvayām āsa tasya gaṅgā ca tat sadaḥ | 
 BRP013.084.2  tat tayā plāvitaṃ dṛṣṭvā yajñavāṭaṃ samantataḥ || 84 || 
 
 
 BRP013.085.1  jahnur apy abravīd gaṅgāṃ kruddho viprās tadā nṛpaḥ | 
 BRP013.085.2  eṣa te triṣu lokeṣu saṅkṣipyāpaḥ pibāmy aham | 
 BRP013.085.3  asya gaṅge 'valepasya sadyaḥ phalam avāpnuhi || 85 || 
 
 
 
 BRP013.086.1  tataḥ pītāṃ mahātmāno dṛṣṭvā gaṅgāṃ maharṣayaḥ | 
 BRP013.086.2  upaninyur mahābhāgā duhitṛtvena jāhnavīm || 86 || 
 
 
 BRP013.087.1  yuvanāśvasya putrīṃ tu kāverīṃ jahnur āvahat | 
 BRP013.087.2  gaṅgāśāpena dehārdhaṃ yasyāḥ paścān nadīkṛtam || 87 || 
 
 
 BRP013.088.1  jahnos tu dayitaḥ putro ajako nāma vīryavān | 
 BRP013.088.2  ajakasya tu dāyādo balākāśvo mahīpatiḥ || 88 || 
 
 
 BRP013.089.1  babhūva mṛgayāśīlaḥ kuśikas tasya cātmajaḥ | 
 BRP013.089.2  pahnavaiḥ saha saṃvṛddho rājā vanacaraiḥ saha || 89 || 
 
 
 BRP013.090.1  kuśikas tu tapas tepe putram indrasamaṃ vibhum | 
 BRP013.090.2  labheyam iti taṃ śakras trāsād abhyetya jajñivān || 90 || 
 
 
 BRP013.091.1  sa gādhir abhavad rājā maghavā kauśikaḥ svayam | 
 BRP013.091.2  viśvāmitras tu gādheyo viśvāmitrāt tathāṣṭakaḥ || 91 || 
 
 
 BRP013.092.1  aṣṭakasya suto lauhiḥ prokto jahnugaṇo mayā | 
 BRP013.092.2  ājamīḍho 'paro vaṃśaḥ śrūyatāṃ munisattamāḥ || 92 || 
 
 
 BRP013.093.1  ajamīḍhāt tu nīlyāṃ vai suśāntir udapadyata | 
 BRP013.093.2  purujātiḥ suśānteś ca bāhyāśvaḥ purujātitaḥ || 93 || 
 
 
 BRP013.094.1  bāhyāśvatanayāḥ pañca sphītā janapadāvṛtāḥ | 
 BRP013.094.2  mudgalaḥ sṛñjayaś caiva rājā bṛhadiṣus tadā || 94 || 
 
 
 BRP013.095.1  yavīnaraś ca vikrāntaḥ kṛmilāśvaś ca pañcamaḥ | 
 BRP013.095.2  pañcaite rakṣaṇāyālaṃ deśānām iti viśrutāḥ || 95 || 
 
 
 BRP013.096.1  pañcānāṃ te tu pañcālāḥ sphītā janapadāvṛtāḥ | 
 BRP013.096.2  alaṃ saṃrakṣaṇe teṣāṃ pañcālā iti viśrutāḥ || 96 || 
 
 
 
 BRP013.097.1  mudgalasya tu dāyādo maudgalyaḥ sumahāyaśāḥ | 
 BRP013.097.2  indrasenā yato garbhaṃ vadhnyaṃ ca pratyapadyata || 97 || 
 
 
 BRP013.098.1  āsīt pañcajanaḥ putraḥ sṛñjayasya mahātmanaḥ | 
 BRP013.098.2  sutaḥ pañcajanasyāpi somadatto mahīpatiḥ || 98 || 
 
 
 BRP013.099.1  somadattasya dāyādaḥ sahadevo mahāyaśāḥ | 
 BRP013.099.2  sahadevasutaś cāpi somako nāma viśrutaḥ || 99 || 
 
 
 BRP013.100.1  ajamīḍhasuto jātaḥ kṣīṇe vaṃśe tu somakaḥ | 
 BRP013.100.2  somakasya suto jantur yasya putraśataṃ babhau || 100 || 
 
 
 BRP013.101.1  teṣāṃ yavīyān pṛṣato drupadasya pitā prabhuḥ | 
 BRP013.101.2  ājamīḍhāḥ smṛtāś caite mahātmānas tu somakāḥ || 101 || 
 
 
 BRP013.102.1  mahiṣī tv ajamīḍhasya dhūminī putragṛddhinī | 
 BRP013.102.2  pativratā mahābhāgā kulajā munisattamāḥ || 102 || 
 
 
 BRP013.103.1  sā ca putrārthinī devī vratacaryāsamanvitā | 
 BRP013.103.2  tato varṣāyutaṃ taptvā tapaḥ paramaduścaram || 103 || 
 
 
 BRP013.104.1  hutvāgniṃ vidhivat sā tu pavitrā mitabhojanā | 
 BRP013.104.2  agnihotrakuśeṣv eva suṣvāpa munisattamāḥ || 104 || 
 
 
 BRP013.105.1  dhūminyā sa tayā devyā tv ajamīḍhaḥ samīyivān | 
 BRP013.105.2  ṛkṣaṃ sañjanayām āsa dhūmravarṇaṃ sudarśanam || 105 || 
 
 
 BRP013.106.1  ṛkṣāt saṃvaraṇo jajñe kuruḥ saṃvaraṇāt tathā | 
 BRP013.106.2  yaḥ prayāgād atikramya kurukṣetraṃ cakāra ha || 106 || 
 
 
 BRP013.107.1  puṇyaṃ ca ramaṇīyaṃ ca puṇyakṛdbhir niṣevitam | 
 BRP013.107.2  tasyānvavāyaḥ sumahān yasya nāmnātha kauravāḥ || 107 || 
 
 
 BRP013.108.1  kuroś ca putrāś catvāraḥ sudhanvā sudhanus tathā | 
 BRP013.108.2  parīkṣic ca mahābāhuḥ pravaraś cārimejayaḥ || 108 || 
 
 
 BRP013.109.1  parīkṣitas tu dāyādo dhārmiko janamejayaḥ | 
 BRP013.109.2  śrutaseno 'grasenaś ca bhīmasenaś ca nāmataḥ || 109 || 
 
 
 
 BRP013.110.1  ete sarve mahābhāgā vikrāntā balaśālinaḥ | 
 BRP013.110.2  janamejayasya putras tu suratho matimāṃs tathā || 110 || 
 
 
 BRP013.111.1  surathasya tu vikrāntaḥ putro jajñe vidūrathaḥ | 
 BRP013.111.2  vidūrathasya dāyāda ṛkṣa eva mahārathaḥ || 111 || 
 
 
 BRP013.112.1  dvitīyas tu bharadvājān nāmnā tenaiva viśrutaḥ | 
 BRP013.112.2  dvāv ṛkṣau somavaṃśe 'smin dvāv eva ca parīkṣitau || 112 || 
 
 
 BRP013.113.1  bhīmasenās trayo viprā dvau cāpi janamejayau | 
 BRP013.113.2  ṛkṣasya tu dvitīyasya bhīmaseno 'bhavat sutaḥ || 113 || 
 
 
 BRP013.114.1  pratīpo bhīmasenāt tu pratīpasya tu śāntanuḥ | 
 BRP013.114.2  devāpir bāhlikaś caiva traya eva mahārathāḥ || 114 || 
 
 
 BRP013.115.1  śāntanos tv abhavad bhīṣmas tasmin vaṃśe dvijottamāḥ | 
 BRP013.115.2  bāhlikasya tu rājarṣer vaṃśaṃ śṛṇuta bho dvijāḥ || 115 || 
 
 
 BRP013.116.1  bāhlikasya sutaś caiva somadatto mahāyaśāḥ | 
 BRP013.116.2  jajñire somadattāt tu bhūrir bhūriśravāḥ śalaḥ || 116 || 
 
 
 BRP013.117.1  upādhyāyas tu devānāṃ devāpir abhavan muniḥ | 
 BRP013.117.2  cyavanaputraḥ kṛtaka iṣṭa āsīn mahātmanaḥ || 117 || 
 
 
 BRP013.118.1  śāntanus tv abhavad rājā kauravāṇāṃ dhurandharaḥ | 
 BRP013.118.2  śāntanoḥ sampravakṣyāmi vaṃśaṃ trailokyaviśrutam || 118 || 
 
 
 BRP013.119.1  gāṅgaṃ devavrataṃ nāma putraṃ so 'janayat prabhuḥ | 
 BRP013.119.2  sa tu bhīṣma iti khyātaḥ pāṇḍavānāṃ pitāmahaḥ || 119 || 
 
 
 BRP013.120.1  kālī vicitravīryaṃ tu janayām āsa bho dvijāḥ | 
 BRP013.120.2  śāntanor dayitaṃ putraṃ dharmātmānam akalmaṣam || 120 || 
 
 
 BRP013.121.1  kṛṣṇadvaipāyanāc caiva kṣetre vaicitravīryake | 
 BRP013.121.2  dhṛtarāṣṭraṃ ca pāṇḍuṃ ca viduraṃ cāpy ajījanat || 121 || 
 
 
 BRP013.122.1  dhṛtarāṣṭras tu gāndhāryāṃ putrān utpādayac chatam | 
 BRP013.122.2  teṣāṃ duryodhanaḥ śreṣṭhaḥ sarveṣām api sa prabhuḥ || 122 || 
 
 
 
 BRP013.123.1  pāṇḍor dhanañjayaḥ putraḥ saubhadras tasya cātmajaḥ | 
 BRP013.123.2  abhimanyoḥ parīkṣit tu pitā pārīkṣitasya ha || 123 || 
 
 
 BRP013.124.1  pārīkṣitasya kāśyāyāṃ dvau putrau sambabhūvatuḥ | 
 BRP013.124.2  candrāpīḍas tu nṛpatiḥ sūryāpīḍaś ca mokṣavit || 124 || 
 
 
 BRP013.125.1  candrāpīḍasya putrāṇāṃ śatam uttamadhanvinām | 
 BRP013.125.2  jānamejayam ity evaṃ kṣātraṃ bhuvi pariśrutam || 125 || 
 
 
 BRP013.126.1  teṣāṃ jyeṣṭhas tu tatrāsīt pure vāraṇasāhvaye | 
 BRP013.126.2  satyakarṇo mahābāhur yajvā vipuladakṣiṇaḥ || 126 || 
 
 
 BRP013.127.1  satyakarṇasya dāyādaḥ śvetakarṇaḥ pratāpavān | 
 BRP013.127.2  aputraḥ sa tu dharmātmā praviveśa tapovanam || 127 || 
 
 
 BRP013.128.1  tasmād vanagatā garbhaṃ yādavī pratyapadyata | 
 BRP013.128.2  sucāror duhitā subhrūr mālinī grāhamālinī || 128 || 
 
 
 BRP013.129.1  sambhūte sa ca garbhe ca śvetakarṇaḥ prajeśvaraḥ | 
 BRP013.129.2  anvagacchat kṛtaṃ pūrvaṃ mahāprasthānam acyutam || 129 || 
 
 
 BRP013.130.1  sā tu dṛṣṭvā priyaṃ taṃ tu mālinī pṛṣṭhato 'nvagāt | 
 BRP013.130.2  sucāror duhitā sādhvī vane rājīvalocanā || 130 || 
 
 
 BRP013.131.1  pathi sā suṣuve bālā sukumāraṃ kumārakam | 
 BRP013.131.2  tam apāsyātha tatraiva rājānaṃ sānvagacchata || 131 || 
 
 
 BRP013.132.1  pativratā mahābhāgā draupadīva purā satī | 
 BRP013.132.2  kumāraḥ sukumāro 'sau giripṛṣṭhe ruroda ha || 132 || 
 
 
 BRP013.133.1  dayārthaṃ tasya meghās tu prādurāsan mahātmanaḥ | 
 BRP013.133.2  śraviṣṭhāyās tu putrau dvau paippalādiś ca kauśikaḥ || 133 || 
 
 
 BRP013.134.1  dṛṣṭvā kṛpānvitau gṛhya tau prākṣālayatāṃ jale | 
 BRP013.134.2  nighṛṣṭau tasya pārśvau tu śilāyāṃ rudhiraplutau || 134 || 
 
 
 BRP013.135.1  ajaśyāmaḥ sa pārśvābhyāṃ ghṛṣṭābhyāṃ susamāhitaḥ | 
 BRP013.135.2  ajaśyāmau tu tatpārśvau devena sambabhūvatuḥ || 135 || 
 
 
 BRP013.136.1  athājapārśva iti vai cakrāte nāma tasya tau | 
 BRP013.136.2  sa tu remakaśālāyāṃ dvijābhyām abhivardhitaḥ || 136 || 
 
 
 BRP013.137.1  remakasya tu bhāryā tam udvahat putrakāraṇāt | 
 BRP013.137.2  rematyāḥ sa tu putro 'bhūd brāhmaṇau sacivau tu tau || 137 || 
 
 
 BRP013.138.1  teṣāṃ putrāś ca pautrāś ca yugapattulyajīvinaḥ | 
 BRP013.138.2  sa eṣa pauravo vaṃśaḥ pāṇḍavānāṃ mahātmanām || 138 || 
 
 
 BRP013.139.1  śloko 'pi cātra gīto 'yaṃ nāhuṣeṇa yayātinā | 
 BRP013.139.2  jarāsaṅkramaṇe pūrvaṃ tadā prītena dhīmatā || 139 || 
 
 
 BRP013.140.1  acandrārkagrahā bhūmir bhaved iyam asaṃśayam | 
 BRP013.140.2  apauravā mahī naiva bhaviṣyati kadācana || 140 || 
 
 
 
 BRP013.141.1  eṣa vaḥ pauravo vaṃśo vikhyātaḥ kathito mayā | 
 BRP013.141.2  turvasos tu pravakṣyāmi druhyoś cānor yados tathā || 141 || 
 
 
 BRP013.142.1  turvasos tu suto vahnir gobhānus tasya cātmajaḥ | 
 BRP013.142.2  gobhānos tu suto rājā aiśānur aparājitaḥ || 142 || 
 
 
 BRP013.143.1  karandhamas tu aiśānor maruttas tasya cātmajaḥ | 
 BRP013.143.2  anyas tv āvikṣito rājā maruttaḥ kathito mayā || 143 || 
 
 
 BRP013.144.1  anapatyo 'bhavad rājā yajvā vipuladakṣiṇaḥ | 
 BRP013.144.2  duhitā saṃyatā nāma tasyāsīt pṛthivīpateḥ || 144 || 
 
 
 BRP013.145.1  dakṣiṇārthaṃ tu sā dattā saṃvartāya mahātmane | 
 BRP013.145.2  duṣyantaṃ pauravaṃ cāpi lebhe putram akalmaṣam || 145 || 
 
 
 BRP013.146.1  evaṃ yayātiśāpena jarāsaṅkramaṇe tadā | 
 BRP013.146.2  pauravaṃ turvasor vaṃśaṃ praviveśa dvijottamāḥ || 146 || 
 
 
 BRP013.147.1  duṣyantasya tu dāyādaḥ karūromaḥ prajeśvaraḥ | 
 BRP013.147.2  karūromād athāhrīdaś catvāras tasya cātmajāḥ || 147 || 
 
 
 BRP013.148.1  pāṇḍyaś ca keralaś caiva kālaś colaś ca pārthivaḥ | 
 BRP013.148.2  druhyoś ca tanayo rājan babhrusetuś ca pārthivaḥ || 148 || 
 
 
 BRP013.149.1  aṅgārasetus tatputro marutāṃ patir ucyate | 
 BRP013.149.2  yauvanāśvena samare kṛcchreṇa nihato balī || 149 || 
 
 
 BRP013.150.1  yuddhaṃ sumahad apy āsīn māsān paricarad daśa | 
 BRP013.150.2  aṅgārasetor dāyādo gāndhāro nāma pārthivaḥ || 150 || 
 
 
 BRP013.151.1  khyāyate yasya nāmnā vai gāndhāraviṣayo mahān | 
 BRP013.151.2  gāndhāradeśajāś caiva turagā vājināṃ varāḥ || 151 || 
 
 
 BRP013.152.1  anos tu putro dharmo 'bhūd dyūtas tasyātmajo 'bhavat | 
 BRP013.152.2  dyūtād vanaduho jajñe pracetās tasya cātmajaḥ || 152 || 
 
 
 BRP013.153.1  pracetasaḥ sucetās tu kīrtitās tv anavo mayā | 
 BRP013.153.2  babhūvus tu yadoḥ putrāḥ pañca devasutopamāḥ || 153 || 
 
 
 BRP013.154.1  sahasrādaḥ payodaś ca kroṣṭā nīlo 'ñjikas tathā | 
 BRP013.154.2  sahasrādasya dāyādās trayaḥ paramadhārmikāḥ || 154 || 
 
 
 BRP013.155.1  haihayaś ca hayaś caiva rājā veṇuhayas tathā | 
 BRP013.155.2  haihayasyābhavat putro dharmanetra iti śrutaḥ || 155 || 
 
 
 BRP013.156.1  dharmanetrasya kārtas tu sāhañjas tasya cātmajaḥ | 
 BRP013.156.2  sāhañjanī nāma purī tena rājñā niveśitā || 156 || 
 
 
 BRP013.157.1  āsīn mahiṣmataḥ putro bhadraśreṇyaḥ pratāpavān | 
 BRP013.157.2  bhadraśreṇyasya dāyādo durdamo nāma viśrutaḥ || 157 || 
 
 
 BRP013.158.1  durdamasya suto dhīmān kanako nāma nāmataḥ | 
 BRP013.158.2  kanakasya tu dāyādāś catvāro lokaviśrutāḥ || 158 || 
 
 
 
 BRP013.159.1  kṛtavīryaḥ kṛtaujāś ca kṛtadhanvā tathaiva ca | 
 BRP013.159.2  kṛtāgnis tu caturtho 'bhūt kṛtavīryād athārjunaḥ || 159 || 
 
 
 BRP013.160.1  yo 'sau bāhusahasreṇa saptadvīpeśvaro 'bhavat | 
 BRP013.160.2  jigāya pṛthivīm eko rathenādityavarcasā || 160 || 
 
 
 BRP013.161.1  sa hi varṣāyutaṃ taptvā tapaḥ paramaduścaram | 
 BRP013.161.2  dattam ārādhayām āsa kārtavīryo 'trisambhavam || 161 || 
 
 
 BRP013.162.1  tasmai datto varān prādāc caturo bhūritejasaḥ | 
 BRP013.162.2  pūrvaṃ bāhusahasraṃ tu prārthitaṃ sumahad varam || 162 || 
 
 
 BRP013.163.1  adharme 'dhīyamānasya sadbhis tatra nivāraṇam | 
 BRP013.163.2  ugreṇa pṛthivīṃ jitvā dharmeṇaivānurañjanam || 163 || 
 
 
 BRP013.164.1  saṅgrāmān subahūñ jitvā hatvā cārīn sahasraśaḥ | 
 BRP013.164.2  saṅgrāme vartamānasya vadhaṃ cābhyadhikād raṇe || 164 || 
 
 
 BRP013.165.1  tasya bāhusahasraṃ tu yudhyataḥ kila bho dvijāḥ | 
 BRP013.165.2  yogād yogīśvarasyeva prādurbhavati māyayā || 165 || 
 
 
 BRP013.166.1  teneyaṃ pṛthivī sarvā saptadvīpā sapattanā | 
 BRP013.166.2  sasamudrā sanagarā ugreṇa vidhinā jitā || 166 || 
 
 
 BRP013.167.1  tena saptasu dvīpeṣu sapta yajñaśatāni ca | 
 BRP013.167.2  prāptāni vidhinā rājñā śrūyante munisattamāḥ || 167 || 
 
 
 BRP013.168.1  sarve yajñā muniśreṣṭhāḥ sahasraśatadakṣiṇāḥ | 
 BRP013.168.2  sarve kāñcanayūpāś ca sarve kāñcanavedayaḥ || 168 || 
 
 
 BRP013.169.1  sarve devair muniśreṣṭhā vimānasthair alaṅkṛtaiḥ | 
 BRP013.169.2  gandharvair apsarobhiś ca nityam evopaśobhitāḥ || 169 || 
 
 
 BRP013.170.1  yasya yajñe jagau gāthāṃ gandharvo nāradas tathā | 
 BRP013.170.2  varīdāsātmajo vidvān mahimnā tasya vismitaḥ || 170 || 
 
 nārada uvāca: 
 
 BRP013.171.1  na nūnaṃ kārtavīryasya gatiṃ yāsyanti pārthivāḥ | 
 BRP013.171.2  yajñair dānais tapobhiś ca vikrameṇa śrutena ca || 171 || 
 
 
 BRP013.172.1  sa hi saptasu dvīpeṣu carmī khaḍgī śarāsanī | 
 BRP013.172.2  rathī dvīpān anucaran yogī sandṛśyate nṛbhiḥ || 172 || 
 
 
 BRP013.173.1  anaṣṭadravyatā caiva na śoko na ca vibhramaḥ | 
 BRP013.173.2  prabhāveṇa mahārājñaḥ prajā dharmeṇa rakṣataḥ || 173 || 
 
 
 BRP013.174.1  sa sarvaratnabhāk samrāṭ cakravartī babhūva ha | 
 BRP013.174.2  sa eva paśupālo 'bhūt kṣetrapālaḥ sa eva ca || 174 || 
 
 
 BRP013.175.1  saiva vṛṣṭyā parjanyo yogitvād arjuno 'bhavat | 
 BRP013.175.2  sa vai bāhusahasreṇa jyāghātakaṭhinatvacā || 175 || 
 
 
 BRP013.176.1  bhāti raśmisahasreṇa śaradīva ca bhāskaraḥ | 
 BRP013.176.2  sa hi nāgān manuṣyeṣu māhiṣmatyāṃ mahādyutiḥ || 176 || 
 
 
 BRP013.177.1  karkoṭakasutāñ jitvā puryāṃ tasyāṃ nyaveśayat | 
 BRP013.177.2  sa vai vegaṃ samudrasya prāvṛṭkāle 'mbujekṣaṇaḥ || 177 || 
 
 
 
 BRP013.178.1  krīḍann iva bhujodbhinnaṃ pratisrotaś cakāra ha | 
 BRP013.178.2  luṇṭhitā krīḍatā tena nadī tadgrāmamālinī || 178 || 
 
 
 BRP013.179.1  caladūrmisahasreṇa śaṅkitābhyeti narmadā | 
 BRP013.179.2  tasya bāhusahasreṇa kṣipyamāṇe mahodadhau || 179 || 
 
 
 BRP013.180.1  bhayān nilīnā niśceṣṭhāḥ pātālasthā mahīsurāḥ | 
 BRP013.180.2  cūrṇīkṛtamahāvīciṃ calanmīnamahātimim || 180 || 
 
 
 BRP013.181.1  mārutāviddhaphenaugham āvartakṣobhasaṅkulam | 
 BRP013.181.2  prāvartayat tadā rājā sahasreṇa ca bāhunā || 181 || 
 
 
 BRP013.182.1  devāsurasamākṣiptaḥ kṣīrodam iva mandaraḥ | 
 BRP013.182.2  mandarakṣobhacakitā amṛtotpādaśaṅkitāḥ || 182 || 
 
 
 BRP013.183.1  sahasotpatitā bhītā bhīmaṃ dṛṣṭvā nṛpottamam | 
 BRP013.183.2  natā niścalamūrdhāno babhūvus te mahoragāḥ || 183 || 
 
 
 BRP013.184.1  sāyāhne kadalīkhaṇḍāḥ kampitā iva vāyunā | 
 BRP013.184.2  sa vai baddhvā dhanur jyābhir utsiktaṃ pañcabhiḥ śaraiḥ || 184 || 
 
 
 BRP013.185.1  laṅkeśaṃ mohayitvā tu sabalaṃ rāvaṇaṃ balāt | 
 BRP013.185.2  nirjitya vaśam ānīya māhiṣmatyāṃ babandha tam || 185 || 
 
 
 BRP013.186.1  śrutvā tu baddhaṃ paulastyaṃ rāvaṇaṃ tv arjunena ca | 
 BRP013.186.2  tato gatvā pulastyas tam arjunaṃ dadṛśe svayam || 186 || 
 
 
 BRP013.187.1  mumoca rakṣaḥ paulastyaṃ pulastyenābhiyācitaḥ | 
 BRP013.187.2  yasya bāhusahasrasya babhūva jyātalasvanaḥ || 187 || 
 
 
 BRP013.188.1  yugānte toyadasyeva sphuṭato hy aśaner iva | 
 BRP013.188.2  aho bata mṛdhe vīryaṃ bhārgavasya yad acchinat || 188 || 
 
 
 BRP013.189.1  rājño bāhusahasrasya haimaṃ tālavanaṃ yathā | 
 BRP013.189.2  tṛṣitena kadācit sa bhikṣitaś citrabhānunā || 189 || 
 
 
 BRP013.190.1  sa bhikṣām adadād vīraḥ sapta dvīpān vibhāvasoḥ | 
 BRP013.190.2  purāṇi grāmaghoṣāṃś ca viṣayāṃś caiva sarvaśaḥ || 190 || 
 
 
 BRP013.191.1  jajvāla tasya sarvāṇi citrabhānur didhṛkṣayā | 
 BRP013.191.2  sa tasya puruṣendrasya prabhāveṇa mahātmanaḥ || 191 || 
 
 
 BRP013.192.1  dadāha kārtavīryasya śailāṃś caiṣa vanāni ca | 
 BRP013.192.2  sa śūnyam āśramaṃ ramyaṃ varuṇasyātmajasya vai || 192 || 
 
 
 BRP013.193.1  dadāha balavadbhītaś citrabhānuḥ sa haihayaḥ | 
 BRP013.193.2  yaṃ lebhe varuṇaḥ putraṃ purā bhāsvantam uttamam || 193 || 
 
 
 BRP013.194.1  vasiṣṭhaṃ nāma sa muniḥ khyāta āpava ity uta | 
 BRP013.194.2  yatrāpavas tu taṃ krodhāc chaptavān arjunaṃ vibhuḥ || 194 || 
 
 
 BRP013.195.1  yasmān na varjitam idaṃ vanaṃ te mama haihaya | 
 BRP013.195.2  tasmāt te duṣkaraṃ karma kṛtam anyo haniṣyati || 195 || 
 
 
 BRP013.196.1  rāmo nāma mahābāhur jāmadagnyaḥ pratāpavān | 
 BRP013.196.2  chittvā bāhusahasraṃ te pramathya tarasā balī || 196 || 
 
 
 
 BRP013.197.1  tapasvī brāhmaṇas tvāṃ tu haniṣyati sa bhārgavaḥ | 
 BRP013.197.2  anaṣṭadravyatā yasya babhūvāmitrakarṣiṇaḥ || 197 || 
 
 
 BRP013.198.1  pratāpena narendrasya prajā dharmeṇa rakṣataḥ | 
 BRP013.198.2  prāptas tato 'sya mṛtyur vai tasya śāpān mahāmuneḥ || 198 || 
 
 
 BRP013.199.1  varas tathaiva bho viprāḥ svayam eva vṛtaḥ purā | 
 BRP013.199.2  tasya putraśataṃ tv āsīt pañca śeṣā mahātmanaḥ || 199 || 
 
 
 BRP013.200.1  kṛtāstrā balinaḥ śūrā dharmātmāno yaśasvinaḥ | 
 BRP013.200.2  śūrasenaś ca śūraś ca vṛṣaṇo madhupadhvajaḥ || 200 || 
 
 
 BRP013.201.1  jayadhvajaś ca nāmnāsīd āvantyo nṛpatir mahān | 
 BRP013.201.2  kārtavīryasya tanayā vīryavanto mahābalāḥ || 201 || 
 
 
 BRP013.202.1  jayadhvajasya putras tu tālajaṅgho mahābalaḥ | 
 BRP013.202.2  tasya putraśataṃ khyātās tālajaṅghā iti smṛtāḥ || 202 || 
 
 
 BRP013.203.1  teṣāṃ kule muniśreṣṭhā haihayānāṃ mahātmanām | 
 BRP013.203.2  vītihotrāḥ sujātāś ca bhojāś cāvantayaḥ smṛtāḥ || 203 || 
 
 
 BRP013.204.1  tauṇḍikerāś ca vikhyātās tālajaṅghās tathaiva ca | 
 BRP013.204.2  bharatāś ca sujātāś ca bahutvān nānukīrtitāḥ || 204 || 
 
 
 BRP013.205.1  vṛṣaprabhṛtayo viprā yādavāḥ puṇyakarmiṇaḥ | 
 BRP013.205.2  vṛṣo vaṃśadharas tatra tasya putro 'bhavan madhuḥ || 205 || 
 
 
 BRP013.206.1  madhoḥ putraśataṃ tv āsīd vṛṣaṇas tasya vaṃśakṛt | 
 BRP013.206.2  vṛṣaṇād vṛṣṇayaḥ sarve madhos tu mādhavāḥ smṛtāḥ || 206 || 
 
 
 BRP013.207.1  yādavā yadunāmnā te nirucyante ca haihayāḥ | 
 BRP013.207.2  na tasya vittanāśaḥ syān naṣṭaṃ prati labhec ca saḥ || 207 || 
 
 
 BRP013.208.1  kārtavīryasya yo janma kathayed iha nityaśaḥ | 
 BRP013.208.2  ete yayātiputrāṇāṃ pañca vaṃśā dvijottamāḥ || 208 || 
 
 
 BRP013.209.1  kīrtitā lokavīrāṇāṃ ye lokān dhārayanti vai | 
 BRP013.209.2  bhūtānīva muniśreṣṭhāḥ pañca sthāvarajaṅgamān || 209 || 
 
 
 BRP013.210.1  śrutvā pañca visargāṃs tu rājā dharmārthakovidaḥ | 
 BRP013.210.2  vaśī bhavati pañcānām ātmajānāṃ tatheśvaraḥ || 210 || 
 
 
 BRP013.211.1  labhet pañca varāṃś caiva durlabhān iha laukikān | 
 BRP013.211.2  āyuḥ kīrtiṃ tathā putrān aiśvaryaṃ bhūtim eva ca || 211 || 
 
 
 BRP013.212.1  dhāraṇāc chravaṇāc caiva pañcavargasya bho dvijāḥ | 
 BRP013.212.2  kroṣṭor vaṃśaṃ muniśreṣṭhāḥ śṛṇudhvaṃ gadato mama || 212 || 
 
 
 BRP013.213.1  yador vaṃśadharasyātha yajvinaḥ puṇyakarmiṇaḥ | 
 BRP013.213.2  kroṣṭor vaṃśaṃ hi śrutvaiva sarvapāpaiḥ pramucyate | 
 BRP013.213.3  yasyānvavāyajo viṣṇur harir vṛṣṇikulodvahaḥ || 213 || 
 
 
 
 
        Chapter 14: The lunar dynasty (cont.): Genealogy of Kṛṣṇa
         SS  38-41 
 lomaharṣaṇa uvāca: 
 
 BRP014.001.1  gāndhārī caiva mādrī ca kroṣṭor bhārye babhūvatuḥ | 
 BRP014.001.2  gāndhārī janayām āsa anamitraṃ mahābalam || 1 || 
 
 
 BRP014.002.1  mādrī yudhājitaṃ putraṃ tato 'nyaṃ devamīḍhuṣam | 
 BRP014.002.2  teṣāṃ vaṃśas tridhā bhūto vṛṣṇīnāṃ kulavardhanaḥ || 2 || 
 
 
 BRP014.003.1  mādryāḥ putrau tu jajñāte śrutau vṛṣṇyandhakāv ubhau | 
 BRP014.003.2  jajñāte tanayau vṛṣṇeḥ śvaphalkaś citrakas tathā || 3 || 
 
 
 BRP014.004.1  śvaphalkas tu muniśreṣṭhā dharmātmā yatra vartate | 
 BRP014.004.2  nāsti vyādhibhayaṃ tatra nāvarṣas tapam eva ca || 4 || 
 
 
 BRP014.005.1  kadācit kāśirājasya viṣaye munisattamāḥ | 
 BRP014.005.2  trīṇi varṣāṇi pūrṇāni nāvarṣat pākaśāsanaḥ || 5 || 
 
 
 BRP014.006.1  sa tatra cānayām āsa śvaphalkaṃ paramārcitam | 
 BRP014.006.2  śvaphalkaparivartena vavarṣa harivāhanaḥ || 6 || 
 
 
 BRP014.007.1  śvaphalkaḥ kāśirājasya sutāṃ bhāryām avindata | 
 BRP014.007.2  gāndinīṃ nāma gāṃ sā ca dadau viprāya nityaśaḥ || 7 || 
 
 
 BRP014.008.1  dātā yajvā ca vīraś ca śrutavān atithipriyaḥ | 
 BRP014.008.2  akrūraḥ suṣuve tasmāc chvaphalkād bhūridakṣiṇaḥ || 8 || 
 
 
 BRP014.009.1  upamadgus tathā madgur meduraś cārimejayaḥ | 
 BRP014.009.2  avikṣitas tathākṣepaḥ śatrughnaś cārimardanaḥ || 9 || 
 
 
 BRP014.010.1  dharmadhṛg yatidharmā ca dharmokṣāndhakarus tathā | 
 BRP014.010.2  āvāhaprativāhau ca sundarī ca varāṅganā || 10 || 
 
 
 BRP014.011.1  akrūreṇograsenāyāṃ sugātryāṃ dvijasattamāḥ | 
 BRP014.011.2  prasenaś copadevaś ca jajñāte devavarcasau || 11 || 
 
 
 BRP014.012.1  citrakasyābhavan putrāḥ pṛthur vipṛthur eva ca | 
 BRP014.012.2  aśvagrīvo 'śvabāhuś ca svapārśvakagaveṣaṇau || 12 || 
 
 
 BRP014.013.1  ariṣṭanemir aśvaś ca sudharmā dharmabhṛt tathā | 
 BRP014.013.2  subāhur bahubāhuś ca śraviṣṭhāśravaṇe striyau || 13 || 
 
 
 BRP014.014.1  asiknyāṃ janayām āsa śūraṃ vai devamīḍhuṣam | 
 BRP014.014.2  mahiṣyāṃ jajñire śūrā bhojyāyāṃ puruṣā daśa || 14 || 
 
 
 BRP014.015.1  vasudevo mahābāhuḥ pūrvam ānakadundubhiḥ | 
 BRP014.015.2  jajñe yasya prasūtasya dundubhyaḥ prāṇadan divi || 15 || 
 
 
 BRP014.016.1  ānakānāṃ ca saṃhrādaḥ sumahān abhavad divi | 
 BRP014.016.2  papāta puṣpavarṣaś ca śūrasya janane mahān || 16 || 
 
 
 BRP014.017.1  manuṣyaloke kṛtsne 'pi rūpe nāsti samo bhuvi | 
 BRP014.017.2  yasyāsīt puruṣāgryasya kāntiś candramaso yathā || 17 || 
 
 
 
 BRP014.018.1  devabhāgas tato jajñe tathā devaśravāḥ punaḥ | 
 BRP014.018.2  anādhṛṣṭiḥ kanavako vatsavān atha gṛñjamaḥ || 18 || 
 
 
 BRP014.019.1  śyāmaḥ śamīko gaṇḍūṣaḥ pañca cāsya varāṅganāḥ | 
 BRP014.019.2  pṛthukīrtiḥ pṛthā caiva śrutadevā śrutaśravā || 19 || 
 
 
 BRP014.020.1  rājādhidevī ca tathā pañcaitā vīramātaraḥ | 
 BRP014.020.2  śrutaśravāyāṃ caidyas tu śiśupālo 'bhavan nṛpaḥ || 20 || 
 
 
 BRP014.021.1  hiraṇyakaśipur yo 'sau daityarājo 'bhavat purā | 
 BRP014.021.2  pṛthukīrtyāṃ tu sañjajñe tanayo vṛddhaśarmaṇaḥ || 21 || 
 
 
 BRP014.022.1  karūṣādhipatir vīro dantavakro mahābalaḥ | 
 BRP014.022.2  pṛthāṃ duhitaraṃ cakre kuntis tāṃ pāṇḍur āvahat || 22 || 
 
 
 BRP014.023.1  yasyāṃ sa dharmavid rājā dharmo jajñe yudhiṣṭhiraḥ | 
 BRP014.023.2  bhīmasenas tathā vātād indrāc caiva dhanañjayaḥ || 23 || 
 
 
 BRP014.024.1  loke pratiratho vīraḥ śakratulyaparākramaḥ | 
 BRP014.024.2  anamitrāc chanir jajñe kaniṣṭhād vṛṣṇinandanāt || 24 || 
 
 
 BRP014.025.1  śaineyaḥ satyakas tasmād yuyudhānaś ca sātyakiḥ | 
 BRP014.025.2  uddhavo devabhāgasya mahābhāgaḥ suto 'bhavat || 25 || 
 
 
 BRP014.026.1  paṇḍitānāṃ paraṃ prāhur devaśravasam uttamam | 
 BRP014.026.2  aśmakyaṃ prāptavān putram anādhṛṣṭir yaśasvinam || 26 || 
 
 
 BRP014.027.1  nivṛttaśatruṃ śatrughnaṃ śrutadevā tv ajāyata | 
 BRP014.027.2  śrutadevātmajās te tu naiṣādir yaḥ pariśrutaḥ || 27 || 
 
 
 BRP014.028.1  ekalavyo muniśreṣṭhā niṣādaiḥ parivardhitaḥ | 
 BRP014.028.2  vatsavate tv aputrāya vasudevaḥ pratāpavān | 
 BRP014.028.3  adbhir dadau sutaṃ vīraṃ śauriḥ kauśikam aurasam || 28 || 
 
 
 BRP014.029.1  gaṇḍūṣāya hy aputrāya viṣvakseno dadau sutān | 
 BRP014.029.2  cārudeṣṇaṃ sudeṣṇaṃ ca pañcālaṃ kṛtalakṣaṇam || 29 || 
 
 
 BRP014.030.1  asaṅgrāmeṇa yo vīro nāvartata kadācana | 
 BRP014.030.2  raukmiṇeyo mahābāhuḥ kanīyān dvijasattamāḥ || 30 || 
 
 
 BRP014.031.1  vāyasānāṃ sahasrāṇi yaṃ yāntaṃ pṛṣṭhato 'nvayuḥ | 
 BRP014.031.2  cārūn adyopabhokṣyāmaś cārudeṣṇahatān iti || 31 || 
 
 
 BRP014.032.1  tantrijas tantripālaś ca sutau kanavakasya tau | 
 BRP014.032.2  vīruś cāśvahanuś caiva vīrau tāv atha gṛñjimau || 32 || 
 
 
 BRP014.033.1  śyāmaputraḥ śamīkas tu śamīko rājyam āvahat | 
 BRP014.033.2  jugupsamāno bhojatvād rājasūyam avāpa saḥ || 33 || 
 
 
 BRP014.034.1  ajātaśatruḥ śatrūṇāṃ jajñe tasya vināśanaḥ | 
 BRP014.034.2  vasudevasutān vīrān kīrtayiṣyāmy ataḥ param || 34 || 
 
 
 
 BRP014.035.1  vṛṣṇes trividham evaṃ tu bahuśākhaṃ mahaujasam | 
 BRP014.035.2  dhārayan vipulaṃ vaṃśaṃ nānarthair iha yujyate || 35 || 
 
 
 BRP014.036.1  yāḥ patnyo vasudevasya caturdaśa varāṅganāḥ | 
 BRP014.036.2  pauravī rohiṇī nāma madirāditathāvarā || 36 || 
 
 
 BRP014.037.1  vaiśākhī ca tathā bhadrā sunāmnī caiva pañcamī | 
 BRP014.037.2  sahadevā śāntidevā śrīdevī devarakṣitā || 37 || 
 
 
 BRP014.038.1  vṛkadevy upadevī ca devakī caiva saptamī | 
 BRP014.038.2  sutanur vaḍavā caiva dve ete paricārike || 38 || 
 
 
 BRP014.039.1  pauravī rohiṇī nāma bāhlikasyātmajābhavat | 
 BRP014.039.2  jyeṣṭhā patnī muniśreṣṭhā dayitānakadundubheḥ || 39 || 
 
 
 BRP014.040.1  lebhe jyeṣṭhaṃ sutaṃ rāmaṃ śaraṇyaṃ śaṭham eva ca | 
 BRP014.040.2  durdamaṃ damanaṃ śubhraṃ piṇḍārakam uśīnaram || 40 || 
 
 
 BRP014.041.1  citrā nāma kumārī ca rohiṇītanayā nava | 
 BRP014.041.2  citrā subhadreti punar vikhyātā munisattamāḥ || 41 || 
 
 
 BRP014.042.1  vasudevāc ca devakyāṃ jajñe śaurir mahāyaśāḥ | 
 BRP014.042.2  rāmāc ca niśaṭho jajñe revatyāṃ dayitaḥ sutaḥ || 42 || 
 
 
 BRP014.043.1  subhadrāyāṃ rathī pārthād abhimanyur ajāyata | 
 BRP014.043.2  akrūrāt kāśikanyāyāṃ satyaketur ajāyata || 43 || 
 
 
 BRP014.044.1  vasudevasya bhāryāsu mahābhāgāsu saptasu | 
 BRP014.044.2  ye putrā jajñire śūrāḥ samastāṃs tān nibodhata || 44 || 
 
 
 BRP014.045.1  bhojaś ca vijayaś caiva śāntidevāsutāv ubhau | 
 BRP014.045.2  vṛkadevaḥ sunāmāyāṃ gadaś cāstāṃ sutāv ubhau || 45 || 
 
 
 BRP014.046.1  agāvahaṃ mahātmānaṃ vṛkadevī vyajāyata | 
 BRP014.046.2  kanyā trigartarājasya bhāryā vai śiśirāyaṇeḥ || 46 || 
 
 
 BRP014.047.1  jijñāsāṃ pauruṣe cakre na caskande ca pauruṣam | 
 BRP014.047.2  kṛṣṇāyasasamaprakhyo varṣe dvādaśame tathā || 47 || 
 
 
 BRP014.048.1  mithyābhiśasto gārgyas tu manyunātisamīritaḥ | 
 BRP014.048.2  ghoṣakanyām upādāya maithunāyopacakrame || 48 || 
 
 
 BRP014.049.1  gopālī cāpsarās tasya gopastrīveṣadhāriṇī | 
 BRP014.049.2  dhārayām āsa gārgyasya garbhaṃ durdharam acyutam || 49 || 
 
 
 BRP014.050.1  mānuṣyāṃ gargabhāryāyāṃ niyogāc chūlapāṇinaḥ | 
 BRP014.050.2  sa kālayavano nāma jajñe rājā mahābalaḥ || 50 || 
 
 
 BRP014.051.1  vṛttapūrvārdhakāyas tu siṃhasaṃhanano yuvā | 
 BRP014.051.2  aputrasya sa rājñas tu vavṛdhe 'ntaḥpure śiśuḥ || 51 || 
 
 
 
 BRP014.052.1  yavanasya muniśreṣṭhāḥ sa kālayavano 'bhavat | 
 BRP014.052.2  āyudhyamāno nṛpatiḥ paryapṛcchad dvijottamam || 52 || 
 
 
 BRP014.053.1  vṛṣṇyandhakakulaṃ tasya nārado 'kathayad vibhuḥ | 
 BRP014.053.2  akṣauhiṇyā tu sainyasya mathurām abhyayāt tadā || 53 || 
 
 
 BRP014.054.1  dūtaṃ sampreṣayām āsa vṛṣṇyandhakaniveśanam | 
 BRP014.054.2  tato vṛṣṇyandhakāḥ kṛṣṇaṃ puraskṛtya mahāmatim || 54 || 
 
 
 BRP014.055.1  sametā mantrayām āsur yavanasya bhayāt tadā | 
 BRP014.055.2  kṛtvā viniścayaṃ sarve palāyanam arocayan || 55 || 
 
 
 BRP014.056.1  vihāya mathurāṃ ramyāṃ mānayantaḥ pinākinam | 
 BRP014.056.2  kuśasthalīṃ dvāravatīṃ niveśayitum īpsavaḥ || 56 || 
 
 
 BRP014.059.1  iti kṛṣṇasya janmedaṃ yaḥ śucir niyatendriyaḥ | 
 BRP014.059.2  parvasu śrāvayed vidvān anṛṇaḥ sa sukhī bhavet || 59 || 
 
 
 
        Chapter 15: Genealogy of the Bhojas and the Kukuras
         SS  41-43 
 lomaharṣaṇa uvāca: 
 
 BRP015.001.1  kroṣṭor athābhavat putro vṛjinīvān mahāyaśāḥ | 
 BRP015.001.2  vārjinīvatam icchanti svāhiṃ svāhākṛtāṃ varam || 1 || 
 
 
 BRP015.002.1  svāhiputro 'bhavad rājā uṣadgur vadatāṃ varaḥ | 
 BRP015.002.2  mahākratubhir īje yo vividhair bhūridakṣiṇaiḥ || 2 || 
 
 
 BRP015.003.1  tataḥ prasūtim icchan vai uṣadguḥ so 'gryam ātmajam | 
 BRP015.003.2  jajñe citrarathas tasya putraḥ karmabhir anvitaḥ || 3 || 
 
 
 BRP015.004.1  āsīc caitrarathir vīro yajvā vipuladakṣiṇaḥ | 
 BRP015.004.2  śaśabinduḥ paraṃ vṛttaṃ rājarṣīṇām anuṣṭhitaḥ || 4 || 
 
 
 BRP015.005.1  pṛthuśravāḥ pṛthuyaśā rājāsīc chāśibindavaḥ | 
 BRP015.005.2  śaṃsanti ca purāṇajñāḥ pārthaśravasam antaram || 5 || 
 
 
 BRP015.006.1  antarasya suyajñas tu suyajñatanayo 'bhavat | 
 BRP015.006.2  uṣato yajñam akhilaṃ svadharme ca kṛtādaraḥ || 6 || 
 
 
 BRP015.007.1  śineyur abhavat putra uṣataḥ śatrutāpanaḥ | 
 BRP015.007.2  marutas tasya tanayo rājarṣir abhavan nṛpaḥ || 7 || 
 
 
 BRP015.008.1  maruto 'labhata jyeṣṭhaṃ sutaṃ kambalabarhiṣam | 
 BRP015.008.2  cacāra vipulaṃ dharmam amarṣāt pratyabhāg api || 8 || 
 
 
 BRP015.009.1  sa satprasūtim icchan vai sutaṃ kambalabarhiṣaḥ | 
 BRP015.009.2  babhūva rukmakavacaḥ śataprasavataḥ sutaḥ || 9 || 
 
 
 BRP015.010.1  nihatya rukmakavacaḥ śataṃ kavacināṃ raṇe | 
 BRP015.010.2  dhanvināṃ niśitair bāṇair avāpa śriyam uttamām || 10 || 
 
 
 BRP015.011.1  jajñe ca rukmakavacāt parajit paravīrahā | 
 BRP015.011.2  jajñire pañca putrās tu mahāvīryāḥ parājitāḥ || 11 || 
 
 
 
 BRP015.012.1  rukmeṣuḥ pṛthurukmaś ca jyāmaghaḥ pālito hariḥ | 
 BRP015.012.2  pālitaṃ ca hariṃ caiva videhebhyaḥ pitā dadau || 12 || 
 
 
 BRP015.013.1  rukmeṣur abhavad rājā pṛthurukmasya saṃśrayāt | 
 BRP015.013.2  tābhyāṃ pravrājito rājā jyāmagho 'vasad āśrame || 13 || 
 
 
 BRP015.014.1  praśāntaś ca tadā rājā brāhmaṇaiś cāvabodhitaḥ | 
 BRP015.014.2  jagāma dhanur ādāya deśam anyaṃ dhvajī rathī || 14 || 
 
 
 BRP015.015.1  narmadākūlam ekākīm ekalāṃ mṛttikāvatīm | 
 BRP015.015.2  ṛkṣavantaṃ giriṃ jitvā śuktimatyām uvāsa saḥ || 15 || 
 
 
 BRP015.016.1  jyāmaghasyābhavad bhāryā śaibyā balavatī satī | 
 BRP015.016.2  aputro 'pi sa rājā vai nānyāṃ bhāryām avindata || 16 || 
 
 
 BRP015.017.1  tasyāsīd vijayo yuddhe tatra kanyām avāpa saḥ | 
 BRP015.017.2  bhāryām uvāca santrastaḥ snuṣeti sa janeśvaraḥ || 17 || 
 
 
 BRP015.018.1  etac chrutvābravīd devī kasya deva snuṣeti vai | 
 BRP015.018.2  abravīt tad upaśrutya jyāmagho rājasattamaḥ || 18 || 
 
 rājovāca: 
 
 BRP015.019.1  yas te janiṣyate putras tasya bhāryopapāditā || 19 || 
 
 lomaharṣaṇa uvāca: 
 
 BRP015.020.1  ugreṇa tapasā tasyāḥ kanyāyāḥ sā vyajāyata | 
 BRP015.020.2  putraṃ vidarbhaṃ subhāgā śaibyā pariṇatā satī || 20 || 
 
 
 BRP015.021.1  rājaputryāṃ tu vidvāṃsau snuṣāyāṃ krathakaiśikau | 
 BRP015.021.2  paścād vidarbho 'janayac chūrau raṇaviśāradau || 21 || 
 
 
 BRP015.022.1  bhīmo vidarbhasya sutaḥ kuntis tasyātmajo 'bhavat | 
 BRP015.022.2  kunter dhṛṣṭaḥ suto jajñe raṇadhṛṣṭaḥ pratāpavān || 22 || 
 
 
 BRP015.023.1  dhṛṣṭasya jajñire śūrās trayaḥ paramadhārmikāḥ | 
 BRP015.023.2  āvantaś ca daśārhaś ca balī viṣaharaś ca saḥ || 23 || 
 
 
 BRP015.024.1  daśārhasya suto vyomā vyomno jīmūta ucyate | 
 BRP015.024.2  jīmūtaputro vikṛtis tasya bhīmarathaḥ smṛtaḥ || 24 || 
 
 
 BRP015.025.1  atha bhīmarathasyāsīt putro navarathas tathā | 
 BRP015.025.2  tasya cāsīd daśarathaḥ śakunis tasya cātmajaḥ || 25 || 
 
 
 BRP015.026.1  tasmāt karambhaḥ kārambhir devarāto 'bhavan nṛpaḥ | 
 BRP015.026.2  devakṣatro 'bhavat tasya vṛddhakṣatro mahāyaśāḥ || 26 || 
 
 
 BRP015.027.1  devagarbhasamo jajñe devakṣatrasya nandanaḥ | 
 BRP015.027.2  madhūnāṃ vaṃśakṛd rājā madhur madhuravāg api || 27 || 
 
 
 BRP015.028.1  madhor jajñe 'tha vaidarbhyāṃ purudvān puruṣottamaḥ | 
 BRP015.028.2  aikṣvākī cābhavad bhāryā madhos tasyāṃ vyajāyata || 28 || 
 
 
 
 BRP015.029.1  satvān sarvaguṇopetaḥ sātvatā kīrtivardhanaḥ | 
 BRP015.029.2  imāṃ visṛṣṭiṃ vijñāya jyāmaghasya mahātmanaḥ | 
 BRP015.029.3  yujyate paramaprītyā prajāvāṃś ca bhavet sadā || 29 || 
 
 lomaharṣaṇa uvāca: 
 
 BRP015.030.1  satvataḥ sattvasampannān kauśalyā suṣuve sutān | 
 BRP015.030.2  bhāginaṃ bhajamānaṃ ca divyaṃ devāvṛdhaṃ nṛpam || 30 || 
 
 
 BRP015.031.1  andhakaṃ ca mahābāhuṃ vṛṣṇiṃ ca yadunandanam | 
 BRP015.031.2  teṣāṃ visargāś catvāro vistareṇeha kīrtitāḥ || 31 || 
 
 
 BRP015.032.1  bhajamānasya sṛñjayyau bāhyakāthopabāhyakā | 
 BRP015.032.2  āstāṃ bhārye tayos tasmāj jajñire bahavaḥ sutāḥ || 32 || 
 
 
 BRP015.033.1  krimiś ca kramaṇaś caiva dhṛṣṭaḥ śūraḥ purañjayaḥ | 
 BRP015.033.2  ete bāhyakasṛñjayyāṃ bhajamānād vijajñire || 33 || 
 
 
 BRP015.034.1  āyutājit sahasrājic chatājit tv atha dāsakaḥ | 
 BRP015.034.2  upabāhyakasṛñjayyāṃ bhajamānād vijajñire || 34 || 
 
 
 BRP015.035.1  yajvā devāvṛdho rājā cacāra vipulaṃ tapaḥ | 
 BRP015.035.2  putraḥ sarvaguṇopeto mama syād iti niścitaḥ || 35 || 
 
 
 BRP015.036.1  saṃyujyamānas tapasā parṇāśāyā jalaṃ spṛśan | 
 BRP015.036.2  sadopaspṛśatas tasya cakāra priyam āpagā || 36 || 
 
 
 BRP015.037.1  cintayābhiparītā sā na jagāmaiva niścayam | 
 BRP015.037.2  kalyāṇatvān narapates tasya sā nimnagottamā || 37 || 
 
 
 BRP015.038.1  nādhyagacchat tu tāṃ nārīṃ yasyām evaṃvidhaḥ sutaḥ | 
 BRP015.038.2  bhavet tasmāt svayaṃ gatvā bhavāmy asya sahānugā || 38 || 
 
 
 BRP015.039.1  atha bhūtvā kumārī sā bibhratī paramaṃ vapuḥ | 
 BRP015.039.2  varayām āsa nṛpatiṃ tām iyeṣa ca sa prabhuḥ || 39 || 
 
 
 BRP015.040.1  tasyām ādhatta garbhaṃ sa tejasvinam udāradhīḥ | 
 BRP015.040.2  atha sā daśame māsi suṣuve saritāṃ varā || 40 || 
 
 
 BRP015.041.1  putraṃ sarvaguṇopetaṃ babhruṃ devāvṛdhaṃ dvijāḥ | 
 BRP015.041.2  atra vaṃśe purāṇajñā gāyantīti pariśrutam || 41 || 
 
 
 BRP015.042.1  guṇān devāvṛdhasyāpi kīrtayanto mahātmanaḥ | 
 BRP015.042.2  yathaivāgre tathā dūrāt paśyāmas tāvad antikāt || 42 || 
 
 
 BRP015.043.1  babhruḥ śreṣṭho manuṣyāṇāṃ devair devāvṛdhaḥ samaḥ | 
 BRP015.043.2  ṣaṣṭiś ca ṣaṭ ca puruṣāḥ sahasrāṇi ca sapta ca || 43 || 
 
 
 BRP015.044.1  ete 'mṛtatvaṃ prāptā vai babhror devāvṛdhād api | 
 BRP015.044.2  yajvā dānapatir dhīmān brahmaṇyaḥ sudṛḍhāyudhaḥ || 44 || 
 
 
 
 BRP015.045.1  tasyānvavāyaḥ sumahān bhojā ye sārtikāvatāḥ | 
 BRP015.045.2  andhakāt kāśyaduhitā caturo 'labhatātmajān || 45 || 
 
 
 BRP015.046.1  kukuraṃ bhajamānaṃ ca sasakaṃ balabarhiṣam | 
 BRP015.046.2  kukurasya suto vṛṣṭir vṛṣṭes tu tanayas tathā || 46 || 
 
 
 BRP015.047.1  kapotaromā tasyātha tiliris tanayo 'bhavat | 
 BRP015.047.2  jajñe punar vasus tasmād abhijic ca punar vasoḥ || 47 || 
 
 
 BRP015.048.1  tathā vai putramithunaṃ babhūvābhijitaḥ kila | 
 BRP015.048.2  āhukaḥ śrāhukaś caiva khyātau khyātimatāṃ varau || 48 || 
 
 
 BRP015.049.1  imāṃ codāharanty atra gāthāṃ prati tam āhukam | 
 BRP015.049.2  śvetena parivāreṇa kiśorapratimo mahān || 49 || 
 
 
 BRP015.050.1  aśītivarmaṇā yukta āhukaḥ prathamaṃ vrajet | 
 BRP015.050.2  nāputravān nāśatado nāsahasraśatāyuṣaḥ || 50 || 
 
 
 BRP015.051.1  nāśuddhakarmā nāyajvā yo bhojam abhito vrajet | 
 BRP015.051.2  pūrvasyāṃ diśi nāgānāṃ bhojasya prayayuḥ kila || 51 || 
 
 
 BRP015.052.1  somāt saṅgānukarṣāṇāṃ dhvajināṃ savarūthinām | 
 BRP015.052.2  rathānāṃ meghaghoṣāṇāṃ sahasrāṇi daśaiva tu || 52 || 
 
 
 BRP015.053.1  raupyakāñcanakakṣāṇāṃ sahasrāṇy ekaviṃśatiḥ | 
 BRP015.053.2  tāvaty eva sahasrāṇi uttarasyāṃ tathā diśi || 53 || 
 
 
 BRP015.054.1  ābhūmipālā bhojās tu santi jyākiṅkiṇīkinaḥ | 
 BRP015.054.2  āhuḥ kiṃ cāpy avantibhyaḥ svasāraṃ dadur andhakāḥ || 54 || 
 
 
 BRP015.055.1  āhukasya tu kāśyāyāṃ dvau putrau sambabhūvatuḥ | 
 BRP015.055.2  devakaś cograsenaś ca devagarbhasamāv ubhau || 55 || 
 
 
 BRP015.056.1  devakasyābhavan putrāś catvāras tridaśopamāḥ | 
 BRP015.056.2  devavān upadevaś ca sandevo devarakṣitaḥ || 56 || 
 
 
 BRP015.057.1  kumāryaḥ sapta cāsyātha vasudevāya tā dadau | 
 BRP015.057.2  devakī śāntidevā ca sudevā devarakṣitā || 57 || 
 
 
 BRP015.058.1  vṛkadevy upadevī ca sunāmnī caiva saptamī | 
 BRP015.058.2  navograsenasya sutās teṣāṃ kaṃsas tu pūrvajaḥ || 58 || 
 
 
 BRP015.059.1  nyagrodhaś ca sunāmā ca tathā kaṅkaḥ subhūṣaṇaḥ | 
 BRP015.059.2  rāṣṭrapālo 'tha sutanur anāvṛṣṭis tu puṣṭimān || 59 || 
 
 
 BRP015.060.1  teṣāṃ svasāraḥ pañcāsan kaṃsā kaṃsavatī tathā | 
 BRP015.060.2  sutanū rāṣṭrapālī ca kaṅkā caiva varāṅganā || 60 || 
 
 
 BRP015.061.1  ugrasenaḥ sahāpatyo vyākhyātaḥ kukurodbhavaḥ | 
 BRP015.061.2  kukurāṇām imaṃ vaṃśaṃ dhārayann amitaujasām || 61 || 
 
 
 BRP015.062.1  ātmano vipulaṃ vaṃśaṃ prajāvān āpnuyān naraḥ || 62 || 
 
 
 
 
        Chapter 16: Genealogy of Vṛṣṇyandhakas; story of the Syamantaka-jewel
         SS  43-45 
 lomaharṣaṇa uvāca: 
 
 BRP016.001.1  bhajamānasya putro 'tha rathamukhyo vidūrathaḥ | 
 BRP016.001.2  rājādhidevaḥ śūras tu vidūrathasuto 'bhavat || 1 || 
 
 
 BRP016.002.1  rājādhidevasya sutā jajñire vīryavattarāḥ | 
 BRP016.002.2  dattātidattau balinau śoṇāśvaḥ śvetavāhanaḥ || 2 || 
 
 
 BRP016.003.1  śamī ca daṇḍaśarmā ca dantaśatruś ca śatrujit | 
 BRP016.003.2  śravaṇā ca śraviṣṭhā ca svasārau sambabhūvatuḥ || 3 || 
 
 
 BRP016.004.1  śamiputraḥ pratikṣatraḥ pratikṣatrasya cātmajaḥ | 
 BRP016.004.2  svayambhojaḥ svayambhojād bhadikaḥ sambabhūva ha || 4 || 
 
 
 BRP016.005.1  tasya putrā babhūvur hi sarve bhīmaparākramāḥ | 
 BRP016.005.2  kṛtavarmāgrajas teṣāṃ śatadhanvā tu madhyamaḥ || 5 || 
 
 
 BRP016.006.1  devāntaś ca narāntaś ca bhiṣagvaitaraṇaś ca yaḥ | 
 BRP016.006.2  sudāntaś cātidāntaś ca nikāśyaḥ kāmadambhakaḥ || 6 || 
 
 
 BRP016.007.1  devāntasyābhavat putro vidvān kambalabarhiṣaḥ | 
 BRP016.007.2  asamaujāḥ sutas tasya nāsamaujāś ca tāv ubhau || 7 || 
 
 
 BRP016.008.1  ajātaputrāya sutān pradadāv asamaujase | 
 BRP016.008.2  sudaṃṣṭraś ca sucāruś ca kṛṣṇa ity andhakāḥ smṛtāḥ || 8 || 
 
 
 BRP016.009.1  gāndhārī caiva mādrī ca kroṣṭubhārye babhūvatuḥ | 
 BRP016.009.2  gāndhārī janayām āsa anamitraṃ mahābalam || 9 || 
 
 
 BRP016.010.1  mādrī yudhājitaṃ putraṃ tato vai devamīdhuṣam | 
 BRP016.010.2  anamitram amitrāṇāṃ jetāram aparājitam || 10 || 
 
 
 BRP016.011.1  anamitrasuto nighno nighnato dvau babhūvatuḥ | 
 BRP016.011.2  prasenaś cātha satrājic chatrusenājitāv ubhau || 11 || 
 
 
 BRP016.012.1  praseno dvāravatyāṃ tu nivasan yo mahāmaṇim | 
 BRP016.012.2  divyaṃ syamantakaṃ nāma sa sūryād upalabdhavān || 12 || 
 
 
 BRP016.013.1  tasya satrājitaḥ sūryaḥ sakhā prāṇasamo 'bhavat | 
 BRP016.013.2  sa kadācin niśāpāye rathena rathināṃ varaḥ || 13 || 
 
 
 BRP016.014.1  toyakūlam apaḥ spraṣṭum upasthātuṃ yayau ravim | 
 BRP016.014.2  tasyopatiṣṭhataḥ sūryaṃ vivasvān agrataḥ sthitaḥ || 14 || 
 
 
 BRP016.015.1  vispaṣṭamūrtir bhagavāṃs tejomaṇḍalavān vibhuḥ | 
 BRP016.015.2  atha rājā vivasvantam uvāca sthitam agrataḥ || 15 || 
 
 
 BRP016.016.1  yathaiva vyomni paśyāmi sadā tvāṃ jyotiṣāṃ pate | 
 BRP016.016.2  tejomaṇḍalinaṃ devaṃ tathaiva purataḥ sthitam || 16 || 
 
 
 BRP016.017.1  ko viśeṣo 'sti me tvattaḥ sakhyenopagatasya vai | 
 BRP016.017.2  etac chrutvā tu bhagavān maṇiratnaṃ syamantakam || 17 || 
 
 
 
 BRP016.018.1  svakaṇṭhād avamucyātha ekānte nyastavān vibhuḥ | 
 BRP016.018.2  tato vigrahavantaṃ taṃ dadarśa nṛpatis tadā || 18 || 
 
 
 BRP016.019.1  prītimān atha taṃ dṛṣṭvā muhūrtaṃ kṛtavān kathām | 
 BRP016.019.2  tam abhiprasthitaṃ bhūyo vivasvantaṃ sa satrajit || 19 || 
 
 
 BRP016.020.1  lokān bhāsayase sarvān yena tvaṃ satataṃ prabho | 
 BRP016.020.2  tad etan maṇiratnaṃ me bhagavan dātum arhasi || 20 || 
 
 
 BRP016.021.1  tataḥ syamantakamaṇiṃ dattavān bhāskaras tadā | 
 BRP016.021.2  sa tam ābadhya nagarīṃ praviveśa mahīpatiḥ || 21 || 
 
 
 BRP016.022.1  taṃ janāḥ paryadhāvanta sūryo 'yaṃ gacchatīti ha | 
 BRP016.022.2  svāṃ purīṃ sa visiṣmāya rājā tv antaḥpuraṃ tathā || 22 || 
 
 
 BRP016.023.1  taṃ prasenajitaṃ divyaṃ maṇiratnaṃ syamantakam | 
 BRP016.023.2  dadau bhrātre narapatiḥ premṇā satrājid uttamam || 23 || 
 
 
 BRP016.024.1  sa maṇiḥ syandate rukmaṃ vṛṣṇyandhakaniveśane | 
 BRP016.024.2  kālavarṣī ca parjanyo na ca vyādhibhayaṃ hy abhūt || 24 || 
 
 
 BRP016.025.1  lipsāṃ cakre prasenasya maṇiratne syamantake | 
 BRP016.025.2  govindo na ca taṃ lebhe śakto 'pi na jahāra saḥ || 25 || 
 
 
 BRP016.026.1  kadācin mṛgayāṃ yātaḥ prasenas tena bhūṣitaḥ | 
 BRP016.026.2  syamantakakṛte siṃhād vadhaṃ prāpa vanecarāt || 26 || 
 
 
 BRP016.027.1  atha siṃhaṃ pradhāvantam ṛkṣarājo mahābalaḥ | 
 BRP016.027.2  nihatya maṇiratnaṃ tad ādāya prāviśad guhām || 27 || 
 
 
 BRP016.028.1  tato vṛṣṇyandhakāḥ kṛṣṇaṃ prasenavadhakāraṇāt | 
 BRP016.028.2  prārthanāṃ tāṃ maṇer baddhvā sarva eva śaśaṅkire || 28 || 
 
 
 BRP016.029.1  sa śaṅkyamāno dharmātmā akārī tasya karmaṇaḥ | 
 BRP016.029.2  āhariṣye maṇim iti pratijñāya vanaṃ yayau || 29 || 
 
 
 BRP016.030.1  yatra praseno mṛgayāṃ vyacarat tatra cāpy atha | 
 BRP016.030.2  prasenasya padaṃ gṛhya puruṣair āptakāribhiḥ || 30 || 
 
 
 BRP016.031.1  ṛkṣavantaṃ girivaraṃ vindhyaṃ ca girim uttamam | 
 BRP016.031.2  anveṣayan pariśrāntaḥ sa dadarśa mahāmanāḥ || 31 || 
 
 
 BRP016.032.1  sāśvaṃ hataṃ prasenaṃ tu nāvindata ca tanmaṇim | 
 BRP016.032.2  atha siṃhaḥ prasenasya śarīrasyāvidūrataḥ || 32 || 
 
 
 BRP016.033.1  ṛkṣeṇa nihato dṛṣṭaḥ padair ṛkṣas tu sūcitaḥ | 
 BRP016.033.2  padais tair anviyāyātha guhām ṛkṣasya mādhavaḥ || 33 || 
 
 
 BRP016.034.1  sa hi ṛkṣabile vāṇīṃ śuśrāva pramaderitām | 
 BRP016.034.2  dhātryā kumāram ādāya sutaṃ jāmbavato dvijāḥ || 34 || 
 
 
 BRP016.035.1  krīḍayantyā ca maṇinā mā rodīr ity atheritām || 35 || 
 
 dhātry uvāca: 
 
 BRP016.036.1  siṃhaḥ prasenam avadhīt siṃho jāmbavatā hataḥ | 
 BRP016.036.2  sukumāraka mā rodīs tava hy eṣa syamantakaḥ || 36 || 
 
 
 
 BRP016.037.1  vyaktitas tasya śabdasya tūrṇam eva bilaṃ yayau | 
 BRP016.037.2  praviśya tatra bhagavāṃs tad ṛkṣabilam añjasā || 37 || 
 
 
 BRP016.038.1  sthāpayitvā biladvāre yadūṃl lāṅgalinā saha | 
 BRP016.038.2  śārṅgadhanvā bilasthaṃ tu jāmbavantaṃ dadarśa saḥ || 38 || 
 
 
 BRP016.039.1  yuyudhe vāsudevas tu bile jāmbavatā saha | 
 BRP016.039.2  bāhubhyām eva govindo divasān ekaviṃśatim || 39 || 
 
 
 BRP016.040.1  praviṣṭe 'tha bile kṛṣṇe baladevapuraḥsarāḥ | 
 BRP016.040.2  purīṃ dvāravatīm etya hataṃ kṛṣṇaṃ nyavedayan || 40 || 
 
 
 BRP016.041.1  vāsudevo 'pi nirjitya jāmbavantaṃ mahābalam | 
 BRP016.041.2  lebhe jāmbavatīṃ kanyām ṛkṣarājasya sammatām || 41 || 
 
 
 BRP016.042.1  maṇiṃ syamantakaṃ caiva jagrāhātmaviśuddhaye | 
 BRP016.042.2  anunīyarkṣarājaṃ tu niryayau ca tato bilāt || 42 || 
 
 
 BRP016.043.1  upāyād dvārakāṃ kṛṣṇaḥ sa vinītaiḥ puraḥsaraiḥ | 
 BRP016.043.2  evaṃ sa maṇim āhṛtya viśodhyātmānam acyutaḥ || 43 || 
 
 
 BRP016.044.1  dadau satrājite taṃ vai sarvasātvatasaṃsadi | 
 BRP016.044.2  evaṃ mithyābhiśastena kṛṣṇenāmitraghātinā || 44 || 
 
 
 BRP016.045.1  ātmā viśodhitaḥ pāpād vinirjitya syamantakam | 
 BRP016.045.2  satrājito daśa tv āsan bhāryās tāsāṃ śataṃ sutāḥ || 45 || 
 
 
 BRP016.046.1  khyātimantas trayas teṣāṃ bhagaṅkāras tu pūrvajaḥ | 
 BRP016.046.2  vīro vātapatiś caiva vasumedhas tathaiva ca || 46 || 
 
 
 BRP016.047.1  kumāryaś cāpi tisro vai dikṣu khyātā dvijottamāḥ | 
 BRP016.047.2  satyabhāmottamā tāsāṃ vratinī ca dṛḍhavratā || 47 || 
 
 
 BRP016.048.1  tathā prasvāpinī caiva bhāryāṃ kṛṣṇāya tāṃ dadau | 
 BRP016.048.2  sabhākṣo bhaṅgakāris tu nāveyaś ca narottamau || 48 || 
 
 
 BRP016.049.1  jajñāte guṇasampannau viśrutau rūpasampadā | 
 BRP016.049.2  mādryāḥ putro 'tha jajñe 'tha vṛṣṇiputro yudhājitaḥ || 49 || 
 
 
 BRP016.050.1  jajñāte tanayau vṛṣṇeḥ śvaphalkaś citrakas tathā | 
 BRP016.050.2  śvaphalkaḥ kāśirājasya sutāṃ bhāryām avindata || 50 || 
 
 
 BRP016.051.1  gāndinīṃ nāma tasyāś ca gāḥ sadā pradadau pitā | 
 BRP016.051.2  tasyāṃ jajñe mahābāhuḥ śrutavān atithipriyaḥ || 51 || 
 
 
 BRP016.052.1  akrūro 'tha mahābhāgo jajñe vipuladakṣiṇaḥ | 
 BRP016.052.2  upamadgus tathā madgur mudaraś cārimardanaḥ || 52 || 
 
 
 BRP016.053.1  ārikṣepas tathopekṣaḥ śatruhā cārimejayaḥ | 
 BRP016.053.2  dharmabhṛc cāpi dharmā ca gṛdhrabhojāndhakas tathā || 53 || 
 
 
 BRP016.054.1  āvāhaprativāhau ca sundarī ca varāṅganā | 
 BRP016.054.2  viśrutāśvasya mahiṣī kanyā cāsya vasundharā || 54 || 
 
 
 
 BRP016.055.1  rūpayauvanasampannā sarvasattvamanoharā | 
 BRP016.055.2  akrūreṇograsenāyāṃ sutau vai kulanandanau || 55 || 
 
 
 BRP016.056.1  vasudevaś copadevaś ca jajñāte devavarcasau | 
 BRP016.056.2  citrakasyābhavan putrāḥ pṛthur vipṛthur eva ca || 56 || 
 
 
 BRP016.057.1  aśvagrīvo 'śvabāhuś ca supārśvakagaveṣaṇau | 
 BRP016.057.2  ariṣṭanemiś ca sutā dharmo dharmabhṛd eva ca || 57 || 
 
 
 BRP016.058.1  subāhur bahubāhuś ca śraviṣṭhāśravaṇe striyau | 
 BRP016.058.2  imāṃ mithyābhiśastiṃ yaḥ kṛṣṇasya samudāhṛtām || 58 || 
 
 
 BRP016.059.1  veda mithyābhiśāpās taṃ na spṛśanti kadācana || 59 || 
 
 
 
        Chapter 17: Story of the Syamantaka-jewel (part 2)
         SS  45-46 
 lomaharṣaṇa uvāca: 
 
 BRP017.001.1  yat tu satrājite kṛṣṇo maṇiratnaṃ syamantakam | 
 BRP017.001.2  dadāv ahārayad babhrur bhojena śatadhanvanā || 1 || 
 
 
 BRP017.002.1  sadā hi prārthayām āsa satyabhāmām aninditām | 
 BRP017.002.2  akrūro 'ntaram anviṣyan maṇiṃ caiva syamantakam || 2 || 
 
 
 BRP017.003.1  satrājitaṃ tato hatvā śatadhanvā mahābalaḥ | 
 BRP017.003.2  rātrau taṃ maṇim ādāya tato 'krūrāya dattavān || 3 || 
 
 
 BRP017.004.1  akrūras tu tadā viprā ratnam ādāya cottamam | 
 BRP017.004.2  samayaṃ kārayāṃ cakre nāvedyo 'haṃ tvayety uta || 4 || 
 
 
 BRP017.005.1  vayam abhyutprapatsyāmaḥ kṛṣṇena tvāṃ pradharṣitam | 
 BRP017.005.2  mamādya dvārakā sarvā vaśe tiṣṭhaty asaṃśayam || 5 || 
 
 
 BRP017.006.1  hate pitari duḥkhārtā satyabhāmā manasvinī | 
 BRP017.006.2  prayayau ratham āruhya nagaraṃ vāraṇāvatam || 6 || 
 
 
 BRP017.007.1  satyabhāmā tu tad vṛttaṃ bhojasya śatadhanvanaḥ | 
 BRP017.007.2  bhartur nivedya duḥkhārtā pārśvasthāśrūṇy avartayat || 7 || 
 
 
 BRP017.008.1  pāṇḍavānāṃ ca dagdhānāṃ hariḥ kṛtvodakakriyām | 
 BRP017.008.2  kulyārthe cāpi pāṇḍūnāṃ nyayojayata sātyakim || 8 || 
 
 
 BRP017.009.1  tatas tvaritam āgamya dvārakāṃ madhusūdanaḥ | 
 BRP017.009.2  pūrvajaṃ halinaṃ śrīmān idaṃ vacanam abravīt || 9 || 
 
 śrīkṛṣṇa uvāca: 
 
 BRP017.010.1  hataḥ prasenaḥ siṃhena satrājic chatadhanvanā | 
 BRP017.010.2  syamantakas tu madnāmī tasya prabhur ahaṃ vibho || 10 || 
 
 
 BRP017.011.1  tad āroha rathaṃ śīghraṃ bhojaṃ hatvā mahāratham | 
 BRP017.011.2  syamantako mahābāho asmākaṃ sa bhaviṣyati || 11 || 
 
 lomaharṣaṇa uvāca: 
 
 BRP017.012.1  tataḥ pravavṛte yuddhaṃ tumulaṃ bhojakṛṣṇayoḥ | 
 BRP017.012.2  śatadhanvā tato 'krūraṃ sarvatodiśam aikṣata || 12 || 
 
 
 BRP017.013.1  saṃrabdhau tāv ubhau tatra dṛṣṭvā bhojajanārdanau | 
 BRP017.013.2  śakto 'pi śāpād dhārdikyam akrūro nānvapadyata || 13 || 
 
 
 
 BRP017.014.1  apayāne tato buddhiṃ bhojaś cakre bhayārditaḥ | 
 BRP017.014.2  yojanānāṃ śataṃ sāgraṃ hṛdayā pratyapadyata || 14 || 
 
 
 BRP017.015.1  vikhyātā hṛdayā nāma śatayojanagāminī | 
 BRP017.015.2  bhojasya vaḍavā viprā yayā kṛṣṇam ayodhayat || 15 || 
 
 
 BRP017.016.1  kṣīṇāṃ javena hṛdayām adhvanaḥ śatayojane | 
 BRP017.016.2  dṛṣṭvā rathasya svāṃ vṛddhiṃ śatadhanvānam ardayat || 16 || 
 
 
 BRP017.017.1  tatas tasyā hatāyās tu śramāt khedāc ca bho dvijāḥ | 
 BRP017.017.2  kham utpetur atha prāṇāḥ kṛṣṇo rāmam athābravīt || 17 || 
 
 śrīkṛṣṇa uvāca: 
 
 BRP017.018.1  tiṣṭheha tvaṃ mahābāho dṛṣṭadoṣā hayā mayā | 
 BRP017.018.2  padbhyāṃ gatvā hariṣyāmi maṇiratnaṃ syamantakam || 18 || 
 
 
 BRP017.019.1  padbhyām eva tato gatvā śatadhanvānam acyutaḥ | 
 BRP017.019.2  mithilām abhito viprā jaghāna paramāstravit || 19 || 
 
 
 BRP017.020.1  syamantakaṃ ca nāpaśyad dhatvā bhojaṃ mahābalam | 
 BRP017.020.2  nivṛttaṃ cābravīt kṛṣṇaṃ maṇiṃ dehīti lāṅgalī || 20 || 
 
 
 BRP017.021.1  nāstīti kṛṣṇaś covāca tato rāmo ruṣānvitaḥ | 
 BRP017.021.2  dhikśabdapūrvam asakṛt pratyuvāca janārdanam || 21 || 
 
 balarāma uvāca: 
 
 BRP017.022.1  bhrātṛtvān marṣayāmy eṣa svasti te 'stu vrajāmy aham | 
 BRP017.022.2  kṛtyaṃ na me dvārakayā na tvayā na ca vṛṣṇibhiḥ || 22 || 
 
 
 BRP017.023.1  praviveśa tato rāmo mithilām arimardanaḥ | 
 BRP017.023.2  sarvakāmair upahṛtair mithilenābhipūjitaḥ || 23 || 
 
 
 BRP017.024.1  etasminn eva kāle tu babhrur matimatāṃ varaḥ | 
 BRP017.024.2  nānārūpān kratūn sarvān ājahāra nirargalān || 24 || 
 
 
 BRP017.025.1  dīkṣāmayaṃ sa kavacaṃ rakṣārthaṃ praviveśa ha | 
 BRP017.025.2  syamantakakṛte prājño gāndīputro mahāyaśāḥ || 25 || 
 
 
 BRP017.026.1  atha ratnāni cānyāni dhanāni vividhāni ca | 
 BRP017.026.2  ṣaṣṭiṃ varṣāṇi dharmātmā yajñeṣv eva nyayojayat || 26 || 
 
 
 BRP017.027.1  akrūrayajñā iti te khyātās tasya mahātmanaḥ | 
 BRP017.027.2  bahvannadakṣiṇāḥ sarve sarvakāmapradāyinaḥ || 27 || 
 
 
 BRP017.028.1  atha duryodhano rājā gatvā sa mithilāṃ prabhuḥ | 
 BRP017.028.2  gadāśikṣāṃ tato divyāṃ baladevād avāptavān || 28 || 
 
 
 BRP017.029.1  samprasādya tato rāmo vṛṣṇyandhakamahārathaiḥ | 
 BRP017.029.2  ānīto dvārakām eva kṛṣṇena ca mahātmanā || 29 || 
 
 
 BRP017.030.1  akrūraś cāndhakaiḥ sārdham āyātaḥ puruṣarṣabhaḥ | 
 BRP017.030.2  hatvā satrājitaṃ suptaṃ sahabandhuṃ mahābalaḥ || 30 || 
 
 
 BRP017.031.1  jñātibhedabhayāt kṛṣṇas tam upekṣitavāṃs tadā | 
 BRP017.031.2  apayāte tadākrūre nāvarṣat pākaśāsanaḥ || 31 || 
 
 
 BRP017.032.1  anāvṛṣṭyā tadā rāṣṭram abhavad bahudhā kṛśam | 
 BRP017.032.2  tataḥ prasādayām āsur akrūraṃ kukurāndhakāḥ || 32 || 
 
 
 BRP017.033.1  punar dvāravatīṃ prāpte tasmin dānapatau tataḥ | 
 BRP017.033.2  pravavarṣa sahasrākṣaḥ kakṣe jalanidhes tadā || 33 || 
 
 
 
 BRP017.034.1  kanyāṃ ca vāsudevāya svasāraṃ śīlasammatām | 
 BRP017.034.2  akrūraḥ pradadau dhīmān prītyarthaṃ munisattamāḥ || 34 || 
 
 
 BRP017.035.1  atha vijñāya yogena kṛṣṇo babhrugataṃ maṇim | 
 BRP017.035.2  sabhāmadhyagataḥ prāha tam akrūraṃ janārdanaḥ || 35 || 
 
 śrīkṛṣṇa uvāca: 
 
 BRP017.036.1  yat tad ratnaṃ maṇivaraṃ tava hastagataṃ vibho | 
 BRP017.036.2  tat prayaccha ca mānārha mayi mānāryakaṃ kṛthāḥ || 36 || 
 
 
 BRP017.037.1  ṣaṣṭivarṣagate kāle yo roṣo 'bhūn mamānagha | 
 BRP017.037.2  sa saṃrūḍho 'sakṛt prāptas tataḥ kālātyayo mahān || 37 || 
 
 
 BRP017.038.1  sa tataḥ kṛṣṇavacanāt sarvasātvatasaṃsadi | 
 BRP017.038.2  pradadau taṃ maṇiṃ babhrur akleśena mahāmatiḥ || 38 || 
 
 
 BRP017.039.1  tatas tam ārjavāt prāptaṃ babhror hastād arindamaḥ | 
 BRP017.039.2  dadau hṛṣṭamanāḥ kṛṣṇas taṃ maṇiṃ babhrave punaḥ || 39 || 
 
 
 BRP017.040.1  sa kṛṣṇahastāt samprāptaṃ maṇiratnaṃ syamantakam | 
 BRP017.040.2  ābadhya gāndinīputro virarājāṃśumān iva || 40 || 
 
 
 
        Chapter 18: Description of Jambūdvīpa
         SS  46-50 
 munaya ūcuḥ: 
 
 BRP018.001.1  aho sumahad ākhyānaṃ bhavatā parikīrtitam | 
 BRP018.001.2  bhāratānāṃ ca sarveṣāṃ pārthivānāṃ tathaiva ca || 1 || 
 
 
 BRP018.002.1  devānāṃ dānavānāṃ ca gandharvoragarakṣasām | 
 BRP018.002.2  daityānām atha siddhānāṃ guhyakānāṃ tathaiva ca || 2 || 
 
 
 BRP018.003.1  atyadbhutāni karmāṇi vikramā dharmaniścayāḥ | 
 BRP018.003.2  vividhāś ca kathā divyā janma cāgryam anuttamam || 3 || 
 
 
 BRP018.004.1  sṛṣṭiḥ prajāpateḥ samyak tvayā proktā mahāmate | 
 BRP018.004.2  prajāpatīnāṃ sarveṣāṃ guhyakāpsarasāṃ tathā || 4 || 
 
 
 BRP018.005.1  sthāvaraṃ jaṅgamaṃ sarvam utpannaṃ vividhaṃ jagat | 
 BRP018.005.2  tvayā proktaṃ mahābhāga śrutaṃ caitan manoharam || 5 || 
 
 
 BRP018.006.1  kathitaṃ puṇyaphaladaṃ purāṇaṃ ślakṣṇayā girā | 
 BRP018.006.2  manaḥkarṇasukhaṃ samyak prīṇāty amṛtasammitam || 6 || 
 
 
 BRP018.007.1  idānīṃ śrotum icchāmaḥ sakalaṃ maṇḍalaṃ bhuvaḥ | 
 BRP018.007.2  vaktum arhasi sarvajña paraṃ kautūhalaṃ hi naḥ || 7 || 
 
 
 BRP018.008.1  yāvantaḥ sāgarā dvīpās tathā varṣāṇi parvatāḥ | 
 BRP018.008.2  vanāni saritaḥ puṇyadevādīnāṃ mahāmate || 8 || 
 
 
 BRP018.009.1  yatpramāṇam idaṃ sarvaṃ yadādhāraṃ yadātmakam | 
 BRP018.009.2  saṃsthānam asya jagato yathāvad vaktum arhasi || 9 || 
 
 lomaharṣaṇa uvāca: 
 
 BRP018.010.1  munayaḥ śrūyatām etat saṅkṣepād vadato mama | 
 BRP018.010.2  nāsya varṣaśatenāpi vaktuṃ śakyo 'tivistaraḥ || 10 || 
 
 
 
 BRP018.011.1  jambūplakṣāhvayau dvīpau śālmalaś cāparo dvijāḥ | 
 BRP018.011.2  kuśaḥ krauñcas tathā śākaḥ puṣkaraś caiva saptamaḥ || 11 || 
 
 
 BRP018.012.1  ete dvīpāḥ samudrais tu sapta saptabhir āvṛtāḥ | 
 BRP018.012.2  lavaṇekṣusurāsarpir dadhidugdhajalaiḥ samam || 12 || 
 
 
 BRP018.013.1  jambūdvīpaḥ samastānām eteṣāṃ madhyasaṃsthitaḥ | 
 BRP018.013.2  tasyāpi madhye viprendrā meruḥ kanakaparvataḥ || 13 || 
 
 
 BRP018.014.1  caturaśītisāhasrair yojanais tasya cocchrayaḥ | 
 BRP018.014.2  praviṣṭaḥ ṣoḍaśādhastād dvātriṃśan mūrdhni vistṛtaḥ || 14 || 
 
 
 BRP018.015.1  mūle ṣoḍaśasāhasrair vistāras tasya sarvataḥ | 
 BRP018.015.2  bhūpadmasyāsya śailo 'sau karṇikākārasaṃsthitaḥ || 15 || 
 
 
 BRP018.016.1  himavān hemakūṭaś ca niṣadhas tasya dakṣiṇe | 
 BRP018.016.2  nīlaḥ śvetaś ca śṛṅgī ca uttare varṣaparvatāḥ || 16 || 
 
 
 BRP018.017.1  lakṣapramāṇau dvau madhye daśahīnās tathāpare | 
 BRP018.017.2  sahasradvitayocchrāyās tāvadvistāriṇaś ca te || 17 || 
 
 
 BRP018.018.1  bhārataṃ prathamaṃ varṣaṃ tataḥ kimpuruṣaṃ smṛtam | 
 BRP018.018.2  harivarṣaṃ tathaivānyan meror dakṣiṇato dvijāḥ || 18 || 
 
 
 BRP018.019.1  ramyakaṃ cottaraṃ varṣaṃ tasyaiva tu hiraṇmayam | 
 BRP018.019.2  uttarāḥ kuravaś caiva yathā vai bhārataṃ tathā || 19 || 
 
 
 BRP018.020.1  navasāhasram ekaikam eteṣāṃ dvijasattamāḥ | 
 BRP018.020.2  ilāvṛtaṃ ca tanmadhye sauvarṇo merur ucchritaḥ || 20 || 
 
 
 BRP018.021.1  meroś caturdiśaṃ tatra navasāhasravistṛtam | 
 BRP018.021.2  ilāvṛtaṃ mahābhāgāś catvāraś cātra parvatāḥ || 21 || 
 
 
 BRP018.022.1  viṣkambhā vitatā meror yojanāyutavistṛtāḥ | 
 BRP018.022.2  pūrveṇa mandaro nāma dakṣiṇe gandhamādanaḥ || 22 || 
 
 
 BRP018.023.1  vipulaḥ paścime pārśve supārśvaś cottare sthitaḥ | 
 BRP018.023.2  kadambas teṣu jambūś ca pippalo vaṭa eva ca || 23 || 
 
 
 BRP018.024.1  ekādaśaśatāyāmāḥ pādapā giriketavaḥ | 
 BRP018.024.2  jambūdvīpasya sā jambūr nāmahetur dvijottamāḥ || 24 || 
 
 
 BRP018.025.1  mahāgajapramāṇāni jambvās tasyāḥ phalāni vai | 
 BRP018.025.2  patanti bhūbhṛtaḥ pṛṣṭhe śīryamāṇāni sarvataḥ || 25 || 
 
 
 BRP018.026.1  rasena teṣāṃ vikhyātā tatra jambūnadīti vai | 
 BRP018.026.2  sarit pravartate sā ca pīyate tannivāsibhiḥ || 26 || 
 
 
 BRP018.027.1  na khedo na ca daurgandhyaṃ na jarā nendriyakṣayaḥ | 
 BRP018.027.2  tatpānasvasthamanasāṃ janānāṃ tatra jāyate || 27 || 
 
 
 BRP018.028.1  tīramṛt tadrasaṃ prāpya sukhavāyuviśoṣitā | 
 BRP018.028.2  jāmbūnadākhyaṃ bhavati suvarṇaṃ siddhabhūṣaṇam || 28 || 
 
 
 BRP018.029.1  bhadrāśvaṃ pūrvato meroḥ ketumālaṃ ca paścime | 
 BRP018.029.2  varṣe dve tu muniśreṣṭhās tayor madhye tv ilāvṛtam || 29 || 
 
 
 
 BRP018.030.1  vanaṃ caitrarathaṃ pūrve dakṣiṇe gandhamādanam | 
 BRP018.030.2  vaibhrājaṃ paścime tadvad uttare nandanaṃ smṛtam || 30 || 
 
 
 BRP018.031.1  aruṇodaṃ mahābhadram asitodaṃ samānasam | 
 BRP018.031.2  sarāṃsy etāni catvāri devabhogyāni sarvadā || 31 || 
 
 
 BRP018.032.1  śāntavāṃś cakrakuñjaś ca kurarī mālyavāṃs tathā | 
 BRP018.032.2  vaikaṅkapramukhā meroḥ pūrvataḥ kesarācalāḥ || 32 || 
 
 
 BRP018.033.1  trikūṭaḥ śiśiraś caiva pataṅgo rucakas tathā | 
 BRP018.033.2  niṣadhādayo dakṣiṇatas tasya kesaraparvatāḥ || 33 || 
 
 
 BRP018.034.1  śikhivāsaḥ savaidūryaḥ kapilo gandhamādanaḥ | 
 BRP018.034.2  jānudhipramukhās tadvat paścime kesarācalāḥ || 34 || 
 
 
 BRP018.035.1  meror anantarās te ca jaṭharādiṣv avasthitāḥ | 
 BRP018.035.2  śaṅkhakūṭo 'tha ṛṣabho haṃso nāgas tathāparāḥ || 35 || 
 
 
 BRP018.036.1  kālañjarādyāś ca tathā uttare kesarācalāḥ | 
 BRP018.036.2  caturdaśa sahasrāṇi yojanānāṃ mahāpurī || 36 || 
 
 
 BRP018.037.1  meror upari viprendrā brahmaṇaḥ kathitā divi | 
 BRP018.037.2  tasyāṃ samantataś cāṣṭau diśāsu vidiśāsu ca || 37 || 
 
 
 BRP018.038.1  indrādilokapālānāṃ prakhyātāḥ pravarāḥ puraḥ | 
 BRP018.038.2  viṣṇupādaviniṣkrāntā plāvayantīndumaṇḍalam || 38 || 
 
 
 BRP018.039.1  samantād brahmaṇaḥ puryāṃ gaṅgā patati vai divi | 
 BRP018.039.2  sā tatra patitā dikṣu caturdhā pratyapadyata || 39 || 
 
 
 BRP018.040.1  sītā cālakanandā ca cakṣur badhrā ca vai kramāt | 
 BRP018.040.2  pūrveṇa sītā śailāc ca śailaṃ yānty antarikṣagā || 40 || 
 
 
 BRP018.041.1  tataś ca pūrvavarṣeṇa bhadrāśvenaiti sārṇavam | 
 BRP018.041.2  tathaivālakanandā ca dakṣiṇenaitya bhāratam || 41 || 
 
 
 BRP018.042.1  prayāti sāgaraṃ bhūtvā saptabhedā dvijottamāḥ | 
 BRP018.042.2  cakṣuś ca paścimagirīn atītya sakalāṃs tataḥ || 42 || 
 
 
 BRP018.043.1  paścimaṃ ketumālākhyaṃ varṣam anveti sārṇavam | 
 BRP018.043.2  bhadrā tathottaragirīn uttarāṃś ca tathā kurūn || 43 || 
 
 
 BRP018.044.1  atītyottaram ambhodhiṃ samabhyeti dvijottamāḥ | 
 BRP018.044.2  ānīlaniṣadhāyāmau mālyavadgandhamādanau || 44 || 
 
 
 BRP018.045.1  tayor madhyagato meruḥ karṇikākārasaṃsthitaḥ | 
 BRP018.045.2  bhāratāḥ ketumālāś ca bhadrāśvāḥ kuravas tathā || 45 || 
 
 
 BRP018.046.1  pattrāṇi lokaśailasya maryādāśailabāhyataḥ | 
 BRP018.046.2  jaṭharo devakūṭaś ca maryādāparvatāv ubhau || 46 || 
 
 
 BRP018.047.1  tau dakṣiṇottarāyāmāv ānīlaniṣadhāyatau | 
 BRP018.047.2  gandhamādanakailāsau pūrvapaścāt tu tāv ubhau || 47 || 
 
 
 BRP018.048.1  aśītiyojanāyāmāv arṇavāntarvyavasthitau | 
 BRP018.048.2  niṣadhaḥ pāriyātraś ca maryādāparvatāv ubhau || 48 || 
 
 
 
 BRP018.049.1  tau dakṣiṇottarāyāmāv ānīlaniṣadhāyatau | 
 BRP018.049.2  meroḥ paścimadigbhāge yathā pūrvau tathā sthitau || 49 || 
 
 
 BRP018.050.1  triśṛṅgo jārudhiś caiva uttarau varṣaparvatau | 
 BRP018.050.2  pūrvapaścāyatāv etāv arṇavāntarvyavasthitau || 50 || 
 
 
 BRP018.051.1  ity ete hi mayā proktā maryādāparvatā dvijāḥ | 
 BRP018.051.2  jaṭharāvasthitā meror yeṣāṃ dvau dvau caturdiśam || 51 || 
 
 
 BRP018.052.1  meroś caturdiśaṃ ye tu proktāḥ kesaraparvatāḥ | 
 BRP018.052.2  śītāntādyā dvijās teṣām atīva hi manoharāḥ || 52 || 
 
 
 BRP018.053.1  śailānām antaradroṇyaḥ siddhacāraṇasevitāḥ | 
 BRP018.053.2  suramyāṇi tathā tāsu kānanāni purāṇi ca || 53 || 
 
 
 BRP018.054.1  lakṣmīviṣṇvagnisūryendradevānāṃ munisattamāḥ | 
 BRP018.054.2  tāsv āyatanavaryāṇi juṣṭāni narakinnaraiḥ || 54 || 
 
 
 BRP018.055.1  gandharvayakṣarakṣāṃsi tathā daiteyadānavāḥ | 
 BRP018.055.2  krīḍanti tāsu ramyāsu śailadroṇīṣv aharniśam || 55 || 
 
 
 BRP018.056.1  bhaumā hy ete smṛtāḥ svargā dharmiṇām ālayā dvijāḥ | 
 BRP018.056.2  naiteṣu pāpakartāro yānti janmaśatair api || 56 || 
 
 
 BRP018.057.1  bhadrāśve bhagavān viṣṇur āste hayaśirā dvijāḥ | 
 BRP018.057.2  vārāhaḥ ketumāle tu bhārate kūrmarūpadhṛk || 57 || 
 
 
 BRP018.058.1  matsyarūpaś ca govindaḥ kuruṣv āste sanātanaḥ | 
 BRP018.058.2  viśvarūpeṇa sarvatra sarvaḥ sarveśvaro hariḥ || 58 || 
 
 
 BRP018.059.1  sarvasyādhārabhūto 'sau dvijā āste 'khilātmakaḥ | 
 BRP018.059.2  yāni kimpuruṣādyāni varṣāṇy aṣṭau dvijottamāḥ || 59 || 
 
 
 BRP018.060.1  na teṣu śoko nāyāso nodvegaḥ kṣudbhayādikam | 
 BRP018.060.2  susthāḥ prajā nirātaṅkāḥ sarvaduḥkhavivarjitāḥ || 60 || 
 
 
 BRP018.061.1  daśadvādaśavarṣāṇāṃ sahasrāṇi sthirāyuṣaḥ | 
 BRP018.061.2  naiteṣu bhaumāny anyāni kṣutpipāsādi no dvijāḥ || 61 || 
 
 
 BRP018.062.1  kṛtatretādikā naiva teṣu sthāneṣu kalpanā | 
 BRP018.062.2  sarveṣv eteṣu varṣeṣu sapta sapta kulācalāḥ | 
 BRP018.062.3  nadyaś ca śataśas tebhyaḥ prasūtā yā dvijottamāḥ || 62 || 
 
 
 
        Chapter 19: Description of Bhāratavarṣa
         SS  50-52 
 lomaharṣaṇa uvāca: 
 
 BRP019.001.1  uttareṇa samudrasya himādreś caiva dakṣiṇe | 
 BRP019.001.2  varṣaṃ tad bhārataṃ nāma bhāratī yatra santatiḥ || 1 || 
 
 
 BRP019.002.1  navayojanasāhasro vistāraś ca dvijottamāḥ | 
 BRP019.002.2  karmabhūmir iyaṃ svargam apavargaṃ ca pṛcchatām || 2 || 
 
 
 
 BRP019.003.1  mahendro malayaḥ sahyaḥ śuktimān ṛkṣaparvataḥ | 
 BRP019.003.2  vindhyaś ca pāriyātraś ca saptātra kulaparvatāḥ || 3 || 
 
 
 BRP019.004.1  ataḥ samprāpyate svargo muktim asmāt prayāti vai | 
 BRP019.004.2  tiryaktvaṃ narakaṃ cāpi yānty ataḥ puruṣā dvijāḥ || 4 || 
 
 
 BRP019.005.1  itaḥ svargaś ca mokṣaś ca madhyaṃ cānte ca gacchati | 
 BRP019.005.2  na khalv anyatra martyānāṃ karma bhūmau vidhīyate || 5 || 
 
 
 BRP019.006.1  bhāratasyāsya varṣasya nava bhedān niśāmaya | 
 BRP019.006.2  indradvīpaḥ kasetumāṃs tāmraparṇo gabhastimān || 6 || 
 
 
 BRP019.007.1  nāgadvīpas tathā saumyo gandharvas tv atha vāruṇaḥ | 
 BRP019.007.2  ayaṃ tu navamas teṣāṃ dvīpaḥ sāgarasaṃvṛtaḥ || 7 || 
 
 
 BRP019.008.1  yojanānāṃ sahasraṃ ca dvīpo 'yaṃ dakṣiṇottarāt | 
 BRP019.008.2  pūrve kirātās tiṣṭhanti paścime yavanāḥ sthitāḥ || 8 || 
 
 
 BRP019.009.1  brāhmaṇāḥ kṣatriyā vaiśyā madhye śūdrāś ca bhāgaśaḥ | 
 BRP019.009.2  ijyāyuddhavaṇijyādyavṛttimanto vyavasthitāḥ || 9 || 
 
 
 BRP019.010.1  śatadrucandrabhāgādyā himavatpādaniḥsṛtāḥ | 
 BRP019.010.2  vedasmṛtimukhāś cānyāḥ pāriyātrodbhavā mune || 10 || 
 
 
 BRP019.011.1  narmadāsuramādyāś ca nadyo vindhyaviniḥsṛtāḥ | 
 BRP019.011.2  tāpīpayoṣṇīnirvindhyākāverīpramukhā nadīḥ || 11 || 
 
 
 BRP019.012.1  ṛkṣapādodbhavā hy etāḥ śrutāḥ pāpaṃ haranti yāḥ | 
 BRP019.012.2  godāvarībhīmarathīkṛṣṇaveṇyādikās tathā || 12 || 
 
 
 BRP019.013.1  sahyapādodbhavā nadyaḥ smṛtāḥ pāpabhayāpahāḥ | 
 BRP019.013.2  kṛtamālātāmraparṇīpramukhā malayodbhavāḥ || 13 || 
 
 
 BRP019.014.1  trisāndhyarṣikulyādyā mahendraprabhavāḥ smṛtāḥ | 
 BRP019.014.2  ṛṣikulyākumārādyāḥ śuktimatpādasambhavāḥ || 14 || 
 
 
 BRP019.015.1  āsāṃ nadyupanadyaś ca santy anyās tu sahasraśaḥ | 
 BRP019.015.2  tāsv ime kurupañcālamadhyadeśādayo janāḥ || 15 || 
 
 
 BRP019.016.1  pūrvadeśādikāś caiva kāmarūpanivāsinaḥ | 
 BRP019.016.2  pauṇḍrāḥ kaliṅgā magadhā dākṣiṇātyāś ca sarvaśaḥ || 16 || 
 
 
 BRP019.017.1  tathā parāntyāḥ saurāṣṭrāḥ śūdrābhīrās tathārbudāḥ | 
 BRP019.017.2  mārukā mālavāś caiva pāriyātranivāsinaḥ || 17 || 
 
 
 BRP019.018.1  sauvīrāḥ saindhavāpannāḥ śālvāḥ śākalavāsinaḥ | 
 BRP019.018.2  madrārāmās tathāmbaṣṭhāḥ pārasīkādayas tathā || 18 || 
 
 
 BRP019.019.1  āsāṃ pibanti salilaṃ vasanti saritāṃ sadā | 
 BRP019.019.2  samopetā mahābhāga hṛṣṭapuṣṭajanākulāḥ || 19 || 
 
 
 BRP019.020.1  vasanti bhārate varṣe yugāny atra mahāmune | 
 BRP019.020.2  kṛtaṃ tretā dvāparaṃ ca kaliś cānyatra na kvacit || 20 || 
 
 
 BRP019.021.1  tapas tapyanti yatayo juhvate cātra yajvinaḥ | 
 BRP019.021.2  dānāni cātra dīyante paralokārtham ādarāt || 21 || 
 
 
 BRP019.022.1  puruṣair yajñapuruṣo jambūdvīpe sadejyate | 
 BRP019.022.2  yajñair yajñamayo viṣṇur anyadvīpeṣu cānyathā || 22 || 
 
 
 
 BRP019.023.1  atrāpi bhārataṃ śreṣṭhaṃ jambūdvīpe mahāmune | 
 BRP019.023.2  yato hi karmabhūr eṣā yato 'nyā bhogabhūmayaḥ || 23 || 
 
 
 BRP019.024.1  atra janmasahasrāṇāṃ sahasrair api sattama | 
 BRP019.024.2  kadācil labhate jantur mānuṣyaṃ puṇyasañcayan || 24 || 
 
 
 BRP019.025.1  gāyanti devāḥ kila gītakāni | 
 BRP019.025.2  dhanyās tu ye bhāratabhūmibhāge | 
 BRP019.025.3  svargāpavargāspadahetubhūte | 
 BRP019.025.4  bhavanti bhūyaḥ puruṣā manuṣyāḥ || 25 || 
 
 
 BRP019.026.1  karmāṇy asaṅkalpitatatphalāni | 
 BRP019.026.2  sannyasya viṣṇau paramātmarūpe | 
 BRP019.026.3  avāpya tāṃ karmamahīm anante | 
 BRP019.026.4  tasmiṃl layaṃ ye tv amalāḥ prayānti || 26 || 
 
 
 BRP019.027.1  jānīma no tatkūvayaṃ vilīne | 
 BRP019.027.2  svargaprade karmaṇi dehabandham | 
 BRP019.027.3  prāpsyanti dhanyāḥ khalu te manuṣyā | 
 BRP019.027.4  ye bhāratenendriyaviprahīnāḥ || 27 || 
 
 
 BRP019.028.1  navavarṣaṃ ca bho viprā jambūdvīpam idaṃ mayā | 
 BRP019.028.2  lakṣayojanavistāraṃ saṅkṣepāt kathitaṃ dvijāḥ || 28 || 
 
 
 BRP019.029.1  jambūdvīpaṃ samāvṛtya lakṣayojanavistaraḥ | 
 BRP019.029.2  bho dvijā valayākāraḥ sthitaḥ kṣīrodadhir bahiḥ || 29 || 
 
 
 
        Chapter 20: Description of the six outer continents
         SS  52-56 
 lomaharṣaṇa uvāca: 
 
 BRP020.001.1  kṣārodena yathā dvīpo jambūsañjño 'bhiveṣṭitaḥ | 
 BRP020.001.2  saṃveṣṭya kṣāram udadhiṃ plakṣadvīpas tathā sthitaḥ || 1 || 
 
 
 BRP020.002.1  jambūdvīpasya vistāraḥ śatasāhasrasammitaḥ | 
 BRP020.002.2  sa eva dviguṇo viprāḥ plakṣadvīpe 'py udāhṛtaḥ || 2 || 
 
 
 BRP020.003.1  sapta medhātitheḥ putrāḥ plakṣadvīpeśvarasya vai | 
 BRP020.003.2  śreṣṭhaḥ śāntabhayo nāma śiśiras tadanantaram || 3 || 
 
 
 BRP020.004.1  sukhodayas tathānandaḥ śivaḥ kṣemaka eva ca | 
 BRP020.004.2  dhruvaś ca saptamas teṣāṃ plakṣadvīpeśvarā hi te || 4 || 
 
 
 BRP020.005.1  pūrvaṃ śāntabhayaṃ varṣaṃ śiśiraṃ sukhadaṃ tathā | 
 BRP020.005.2  ānandaṃ ca śivaṃ caiva kṣemakaṃ dhruvam eva ca || 5 || 
 
 
 BRP020.006.1  maryādākārakās teṣāṃ tathānye varṣaparvatāḥ | 
 BRP020.006.2  saptaiva teṣāṃ nāmāni śṛṇudhvaṃ munisattamāḥ || 6 || 
 
 
 BRP020.007.1  gomedaś caiva candraś ca nārado dandubhis tathā | 
 BRP020.007.2  somakaḥ sumanāḥ śailo vaibhrājaś caiva saptamaḥ || 7 || 
 
 
 BRP020.008.1  varṣācaleṣu ramyeṣu varṣeṣv eteṣu cānaghāḥ | 
 BRP020.008.2  vasanti devagandharvasahitāḥ sahitaṃ prajāḥ || 8 || 
 
 
 
 BRP020.009.1  teṣu puṇyā janapadā vīrā na mriyate janaḥ | 
 BRP020.009.2  nādhayo vyādhayo vāpi sarvakālasukhaṃ hi tat || 9 || 
 
 
 BRP020.010.1  teṣāṃ nadyaś ca saptaiva varṣāṇāṃ tu samudragāḥ | 
 BRP020.010.2  nāmatas tāḥ pravakṣyāmi śrutāḥ pāpaṃ haranti yāḥ || 10 || 
 
 
 BRP020.011.1  anutaptā śikhā caiva viprāśā tridivā kramuḥ | 
 BRP020.011.2  amṛtā sukṛtā caiva saptaitās tatra nimnagāḥ || 11 || 
 
 
 BRP020.012.1  ete śailās tathā nadyaḥ pradhānāḥ kathitā dvijāḥ | 
 BRP020.012.2  kṣudranadyas tathā śailās tatra santi sahasraśaḥ || 12 || 
 
 
 BRP020.013.1  tāḥ pibanti sadā hṛṣṭā nadīr janapadās tu te | 
 BRP020.013.2  avasarpiṇī nadī teṣāṃ na caivotsarpiṇī dvijāḥ || 13 || 
 
 
 BRP020.014.1  na teṣv asti yugāvasthā teṣu sthāneṣu saptasu | 
 BRP020.014.2  tretāyugasamaḥ kālaḥ sarvadaiva dvijottamāḥ || 14 || 
 
 
 BRP020.015.1  plakṣadvīpādike viprāḥ śākadvīpāntikeṣu vai | 
 BRP020.015.2  pañcavarṣasahasrāṇi janā jīvanty anāmayāḥ || 15 || 
 
 
 BRP020.016.1  dharmaś caturvidhas teṣu varṇāśramavibhāgajaḥ | 
 BRP020.016.2  varṇāś ca tatra catvāras tān budhāḥ pravadāmi vaḥ || 16 || 
 
 
 BRP020.017.1  āryakāḥ kuravaś caiva viviśvā bhāvinaś ca ye | 
 BRP020.017.2  viprakṣatriyavaiśyās te śūdrāś ca munisattamāḥ || 17 || 
 
 
 BRP020.018.1  jambūvṛkṣapramāṇas tu tanmadhye sumahātaruḥ | 
 BRP020.018.2  plakṣas tannāmasañjño 'yaṃ plakṣadvīpo dvijottamāḥ || 18 || 
 
 
 BRP020.019.1  ijyate tatra bhagavāṃs tair varṇair āryakādibhiḥ | 
 BRP020.019.2  somarūpī jagatsraṣṭā sarvaḥ sarveśvaro hariḥ || 19 || 
 
 
 BRP020.020.1  plakṣadvīpapramāṇena plakṣadvīpaḥ samāvṛtaḥ | 
 BRP020.020.2  tathaivekṣurasodena pariveṣānukāriṇā || 20 || 
 
 
 BRP020.021.1  ity etad vo muniśreṣṭhāḥ plakṣadvīpa udāhṛtaḥ | 
 BRP020.021.2  saṅkṣepeṇa mayā bhūyaḥ śālmalaṃ taṃ nibodhata || 21 || 
 
 
 BRP020.022.1  śālmalasyeśvaro vīro vapuṣmāṃs tatsutā dvijāḥ | 
 BRP020.022.2  teṣāṃ tu nāma sañjñāni saptavarṣāṇi tāni vai || 22 || 
 
 
 BRP020.023.1  śveto 'tha haritaś caiva jīmūto rohitas tathā | 
 BRP020.023.2  vaidyuto mānasaś caiva suprabhaś ca dvijottamāḥ || 23 || 
 
 
 BRP020.024.1  śālmanaś ca samudro 'sau dvīpenekṣurasodakaḥ | 
 BRP020.024.2  vistārād dviguṇenātha sarvataḥ saṃvṛtaḥ sthitaḥ || 24 || 
 
 
 BRP020.025.1  tatrāpi parvatāḥ sapta vijñeyā ratnayonayaḥ | 
 BRP020.025.2  varṣābhivyañjakās te tu tathā saptaiva nimnagāḥ || 25 || 
 
 
 BRP020.026.1  kumudaś connataś caiva tṛtīyas tu balāhakaḥ | 
 BRP020.026.2  droṇo yatra mahauṣadhyaḥ sa caturtho mahīdharaḥ || 26 || 
 
 
 
 BRP020.027.1  kaṅkas tu pañcamaḥ ṣaṣṭho mahiṣaḥ saptamas tathā | 
 BRP020.027.2  kakudmān parvatavaraḥ sarinnāmāny ato dvijāḥ || 27 || 
 
 
 BRP020.028.1  śroṇī toyā vitṛṣṇā ca candrā śukrā vimocanī | 
 BRP020.028.2  nivṛttiḥ saptamī tāsāṃ smṛtās tāḥ pāpaśāntidāḥ || 28 || 
 
 
 BRP020.029.1  śvetaṃ ca lohitaṃ caiva jīmūtaṃ haritaṃ tathā | 
 BRP020.029.2  vaidyutaṃ mānasaṃ caiva suprabhaṃ nāma saptamam || 29 || 
 
 
 BRP020.030.1  saptaitāni tu varṣāṇi cāturvarṇyayutāni ca | 
 BRP020.030.2  varṇāś ca śālmale ye ca vasanty eṣu dvijottamāḥ || 30 || 
 
 
 BRP020.031.1  kapilāś cāruṇāḥ pītāḥ kṛṣṇāś caiva pṛthak pṛthak | 
 BRP020.031.2  brāhmaṇāḥ kṣatriyā vaiśyāḥ śūdrāś caiva yajanti tam || 31 || 
 
 
 BRP020.032.1  bhagavantaṃ samastasya viṣṇum ātmānam avyayam | 
 BRP020.032.2  vāyubhūtaṃ makhaśreṣṭhair yajvāno yajñasaṃsthitam || 32 || 
 
 
 BRP020.033.1  devānām atra sānnidhyam atīva sumanohare | 
 BRP020.033.2  śālmaliś ca mahāvṛkṣo nāmanirvṛttikārakaḥ || 33 || 
 
 
 BRP020.034.1  eṣa dvīpaḥ samudreṇa surodena samāvṛtaḥ | 
 BRP020.034.2  vistārāc chālmaleś caiva samena tu samantataḥ || 34 || 
 
 
 BRP020.035.1  surodakaḥ parivṛtaḥ kuśadvīpena sarvataḥ | 
 BRP020.035.2  śālmalasya tu vistārād dviguṇena samantataḥ || 35 || 
 
 
 BRP020.036.1  jyotiṣmataḥ kuśadvīpe śṛṇudhvaṃ tasya putrakān | 
 BRP020.036.2  udbhido veṇumāṃś caiva svairatho randhano dhṛtiḥ || 36 || 
 
 
 BRP020.037.1  prabhākaro 'tha kapilas tannāmnā varṣapaddhatiḥ | 
 BRP020.037.2  tasyāṃ vasanti manujaiḥ saha daiteyadānavāḥ || 37 || 
 
 
 BRP020.038.1  tathaiva devagandharvā yakṣakimpuruṣādayaḥ | 
 BRP020.038.2  varṇās tatrāpi catvāro nijānuṣṭhānatatparāḥ || 38 || 
 
 
 BRP020.039.1  daminaḥ śuṣmiṇaḥ snehā māndahāś ca dvijottamāḥ | 
 BRP020.039.2  brāhmaṇāḥ kṣatriyā vaiśyāḥ śūdrāś cānukramoditāḥ || 39 || 
 
 
 BRP020.040.1  yathoktakarmakartṛtvāt svādhikārakṣayāya te | 
 BRP020.040.2  tatra te tu kuśadvīpe brahmarūpaṃ janārdanam || 40 || 
 
 
 BRP020.041.1  yajantaḥ kṣapayanty ugram adhikāraphalapradam | 
 BRP020.041.2  vidrumo hemaśailaś ca dyutimān puṣṭimāṃs tathā || 41 || 
 
 
 BRP020.042.1  kuśeśayo hariś caiva saptamo mandarācalaḥ | 
 BRP020.042.2  varṣācalās tu saptaite dvīpe tatra dvijottamāḥ || 42 || 
 
 
 BRP020.043.1  nadyaś ca sapta tāsāṃ tu vakṣye nāmāny anukramāt | 
 BRP020.043.2  dhūtapāpā śivā caiva pavitrā sammatis tathā || 43 || 
 
 
 BRP020.044.1  vidyud ambho mahī cānyā sarvapāpaharās tv imāḥ | 
 BRP020.044.2  anyāḥ sahasraśas tatra kṣudranadyas tathācalāḥ || 44 || 
 
 
 
 BRP020.045.1  kuśadvīpe kuśastambaḥ sañjñayā tasya tat smṛtam | 
 BRP020.045.2  tatpramāṇena sa dvīpo ghṛtodena samāvṛtaḥ || 45 || 
 
 
 BRP020.046.1  ghṛtodaś ca samudro vai krauñcadvīpena saṃvṛtaḥ | 
 BRP020.046.2  krauñcadvīpo muniśreṣṭhāḥ śrūyatāṃ cāparo mahān || 46 || 
 
 
 BRP020.047.1  kuśadvīpasya vistārād dviguṇo yasya vistaraḥ | 
 BRP020.047.2  krauñcadvīpe dyutimataḥ putrāḥ sapta mahātmanaḥ || 47 || 
 
 
 BRP020.048.1  tannāmāni ca varṣāṇi teṣāṃ cakre mahāmanāḥ | 
 BRP020.048.2  kuśago mandagaś coṣṇaḥ pīvaro 'thāndhakārakaḥ || 48 || 
 
 
 BRP020.049.1  muniś ca dundubhiś caiva saptaite tatsutā dvijāḥ | 
 BRP020.049.2  tatrāpi devagandharvasevitāḥ sumanoramāḥ || 49 || 
 
 
 BRP020.050.1  varṣācalā muniśreṣṭhās teṣāṃ nāmāni bho dvijāḥ | 
 BRP020.050.2  krauñcaś ca vāmanaś caiva tṛtīyaś cāndhakārakaḥ || 50 || 
 
 
 BRP020.051.1  devavrato dhamaś caiva tathānyaḥ puṇḍarīkavān | 
 BRP020.051.2  dundubhiś ca mahāśailo dviguṇās te parasparam || 51 || 
 
 
 BRP020.052.1  dvīpād dvīpeṣu ye śailās tathā dvīpāni te tathā | 
 BRP020.052.2  varṣeṣv eteṣu ramyeṣu varṣaśailavareṣu ca || 52 || 
 
 
 BRP020.053.1  nivasanti nirātaṅkāḥ saha devagaṇaiḥ prajāḥ | 
 BRP020.053.2  puṣkalā puṣkarā dhanyās te khyātāś ca dvijottamāḥ || 53 || 
 
 
 BRP020.054.1  brāhmaṇāḥ kṣatriyā vaiśyāḥ śūdrāś cānukramoditāḥ | 
 BRP020.054.2  tatra nadyo muniśreṣṭhā yāḥ pibanti tu te sadā || 54 || 
 
 
 BRP020.055.1  sapta pradhānāḥ śataśas tathānyāḥ kṣudranimnagāḥ | 
 BRP020.055.2  gaurī kumudvatī caiva sandhyā rātrir manojavā || 55 || 
 
 
 BRP020.056.1  khyātiś ca puṇḍarīkā ca saptaitā varṣanimnagāḥ | 
 BRP020.056.2  tatrāpi varṇair bhagavān puṣkarādyair janārdanaḥ || 56 || 
 
 
 BRP020.057.1  dhyānayogai rudrarūpa ījyate yajñasannidhau | 
 BRP020.057.2  krauñcadvīpaḥ samudreṇa dadhimaṇḍodakena tu || 57 || 
 
 
 BRP020.058.1  āvṛtaḥ sarvataḥ krauñcadvīpatulyena mānataḥ | 
 BRP020.058.2  dadhimaṇḍodakaś cāpi śākadvīpena saṃvṛtaḥ || 58 || 
 
 
 BRP020.059.1  krauñcadvīpasya vistāradviguṇena dvijottamāḥ | 
 BRP020.059.2  śākadvīpeśvarasyāpi bhavyasya sumahātmanaḥ || 59 || 
 
 
 BRP020.060.1  saptaiva tanayās teṣāṃ dadau varṣāṇi sapta saḥ | 
 BRP020.060.2  jaladaś ca kumāraś ca sukumāro manīrakaḥ || 60 || 
 
 
 BRP020.061.1  kusamodaś ca modākiḥ saptamaś ca mahādrumaḥ | 
 BRP020.061.2  tatsañjñāny eva tatrāpi sapta varṣāṇy anukramāt || 61 || 
 
 
 BRP020.062.1  tatrāpi parvatāḥ sapta varṣavicchedakārakāḥ | 
 BRP020.062.2  pūrvas tatrodayagirir jaladhāras tathāparaḥ || 62 || 
 
 
 
 BRP020.063.1  tathā raivatakaḥ śyāmas tathaivāmbhogirir dvijāḥ | 
 BRP020.063.2  āstikeyas tathā ramyaḥ kesarī parvatottamaḥ || 63 || 
 
 
 BRP020.064.1  śākaś cātra mahāvṛkṣaḥ siddhagandharvasevitaḥ | 
 BRP020.064.2  yatpattravātasaṃsparśād āhlādo jāyate paraḥ || 64 || 
 
 
 BRP020.065.1  tatra puṇyā janapadāś cāturvarṇyasamanvitāḥ | 
 BRP020.065.2  nivasanti mahātmāno nirātaṅkā nirāmayāḥ || 65 || 
 
 
 BRP020.066.1  nadyaś cātra mahāpuṇyāḥ sarvapāpabhayāpahāḥ | 
 BRP020.066.2  sukumārī kumārī ca nalinī reṇukā ca yā || 66 || 
 
 
 BRP020.067.1  ikṣuś ca dhenukā caiva gabhastī saptamī tathā | 
 BRP020.067.2  anyās tv ayutaśas tatra kṣudranadyo dvijottamāḥ || 67 || 
 
 
 BRP020.068.1  mahīdharās tathā santi śataśo 'tha sahasraśaḥ | 
 BRP020.068.2  tāḥ pibanti mudā yuktā jaladādiṣu ye sthitāḥ || 68 || 
 
 
 BRP020.069.1  varṣeṣu ye janapadāś caturthārthasamanvitāḥ | 
 BRP020.069.2  nadyaś cātra mahāpuṇyāḥ svargād abhyetya medinīm || 69 || 
 
 
 BRP020.070.1  dharmahānir na teṣv asti na saṃharṣo na śuk tathā | 
 BRP020.070.2  maryādāvyutkramaś cāpi teṣu deśeṣu saptasu || 70 || 
 
 
 BRP020.071.1  magāś ca māgadhāś caiva mānasā mandagās tathā | 
 BRP020.071.2  magā brāhmaṇabhūyiṣṭhā māgadhāḥ kṣatriyās tu te || 71 || 
 
 
 BRP020.072.1  vaiśyās tu mānasās teṣāṃ śūdrā jñeyās tu mandagāḥ | 
 BRP020.072.2  śākadvīpe sthitair viṣṇuḥ sūryarūpadharo hariḥ || 72 || 
 
 
 BRP020.073.1  yathoktair ijyate samyak karmabhir niyatātmabhiḥ | 
 BRP020.073.2  śākadvīpas tato viprāḥ kṣīrodena samantataḥ || 73 || 
 
 
 BRP020.074.1  śākadvīpapramāṇena valayeneva veṣṭitaḥ | 
 BRP020.074.2  kṣīrābdhiḥ sarvato viprāḥ puṣkarākhyena veṣṭitaḥ || 74 || 
 
 
 BRP020.075.1  dvīpena śākadvīpāt tu dviguṇena samantataḥ | 
 BRP020.075.2  puṣkare savanasyāpi mahāvīto 'bhavat sutaḥ || 75 || 
 
 
 BRP020.076.1  dhātakiś ca tayos tadvad dve varṣe nāmasañjñite | 
 BRP020.076.2  mahāvītaṃ tathaivānyad dhātakīkhaṇḍasañjñitam || 76 || 
 
 
 BRP020.077.1  ekaś cātra mahābhāgāḥ prakhyāto varṣaparvataḥ | 
 BRP020.077.2  mānasottarasañjño vai madhyato valayākṛtiḥ || 77 || 
 
 
 BRP020.078.1  yojanānāṃ sahasrāṇi ūrdhvaṃ pañcāśad ucchritaḥ | 
 BRP020.078.2  tāvad eva ca vistīrṇaḥ sarvataḥ parimaṇḍalaḥ || 78 || 
 
 
 BRP020.079.1  puṣkaradvīpavalayaṃ madhyena vibhajann iva | 
 BRP020.079.2  sthito 'sau tena vicchinnaṃ jātaṃ varṣadvayaṃ hi tat || 79 || 
 
 
 BRP020.080.1  valayākāram ekaikaṃ tayor madhye mahāgiriḥ | 
 BRP020.080.2  daśavarṣasahasrāṇi tatra jīvanti mānavāḥ || 80 || 
 
 
 BRP020.081.1  nirāmayā viśokāś ca rāgadveṣavivarjitāḥ | 
 BRP020.081.2  adhamottamau na teṣv āstāṃ na vadhyavadhakau dvijāḥ || 81 || 
 
 
 BRP020.082.1  nerṣyāsūyā bhayaṃ roṣo doṣo lobhādikaṃ na ca | 
 BRP020.082.2  mahāvītaṃ bahir varṣaṃ dhātakīkhaṇḍam antataḥ || 82 || 
 
 
 
 BRP020.083.1  mānasottaraśailasya devadaityādisevitam | 
 BRP020.083.2  satyānṛte na tatrāstāṃ dvīpe puṣkarasañjñite || 83 || 
 
 
 BRP020.084.1  na tatra nadyaḥ śailā vā dvīpe varṣadvayānvite | 
 BRP020.084.2  tulyaveṣās tu manujā devais tatraikarūpiṇaḥ || 84 || 
 
 
 BRP020.085.1  varṇāśramācārahīnaṃ dharmāharaṇavarjitam | 
 BRP020.085.2  trayīvārttādaṇḍanītiśuśrūṣārahitaṃ ca tat || 85 || 
 
 
 BRP020.086.1  varṣadvayaṃ tato viprā bhaumasvargo 'yam uttamaḥ | 
 BRP020.086.2  sarvasya sukhadaḥ kālo jarārogavivarjitaḥ || 86 || 
 
 
 BRP020.087.1  puṣkare dhātakīkhaṇḍe mahāvīte ca vai dvijāḥ | 
 BRP020.087.2  nyagrodhaḥ puṣkaradvīpe brahmaṇaḥ sthānam uttamam || 87 || 
 
 
 BRP020.088.1  tasmin nivasati brahmā pūjyamānaḥ surāsuraiḥ | 
 BRP020.088.2  svādūdakenodadhinā puṣkaraḥ pariveṣṭitaḥ || 88 || 
 
 
 BRP020.089.1  samena puṣkarasyaiva vistārān maṇḍalāt tathā | 
 BRP020.089.2  evaṃ dvīpāḥ samudrais tu sapta saptabhir āvṛtāḥ || 89 || 
 
 
 BRP020.090.1  dvīpaś caiva samudraś ca samānau dviguṇau parau | 
 BRP020.090.2  payāṃsi sarvadā sarvasamudreṣu samāni vai || 90 || 
 
 
 BRP020.091.1  nyūnātiriktatā teṣāṃ kadācin naiva jāyate | 
 BRP020.091.2  sthālīstham agnisaṃyogād udreki salilaṃ yathā || 91 || 
 
 
 BRP020.092.1  tathenduvṛddhau salilam ambhodhau munisattamāḥ | 
 BRP020.092.2  anyūnānatiriktāś ca vardhanty āpo hrasanti ca || 92 || 
 
 
 BRP020.093.1  udayāstamane tv indoḥ pakṣayoḥ śuklakṛṣṇayoḥ | 
 BRP020.093.2  daśottarāṇi pañcaiva aṅgulānāṃ śatāni ca || 93 || 
 
 
 BRP020.094.1  apāṃ vṛddhikṣayau dṛṣṭau sāmudrīṇāṃ dvijottamāḥ | 
 BRP020.094.2  bhojanaṃ puṣkaradvīpe tatra svayam upasthitam || 94 || 
 
 
 BRP020.095.1  bhuñjanti ṣaḍrasaṃ viprāḥ prajāḥ sarvāḥ sadaiva hi | 
 BRP020.095.2  svādūdakasya parito dṛśyate lokasaṃsthitiḥ || 95 || 
 
 
 BRP020.096.1  dviguṇā kāñcanī bhūmiḥ sarvajantuvivarjitā | 
 BRP020.096.2  lokālokas tataḥ śailo yojanāyutavistṛtaḥ || 96 || 
 
 
 BRP020.097.1  ucchrayeṇāpi tāvanti sahasrāṇy āvalohi saḥ | 
 BRP020.097.2  tatas tamaḥ samāvṛtya taṃ śailaṃ sarvataḥ sthitam || 97 || 
 
 
 BRP020.098.1  tamaś cāṇḍakaṭāhena samantāt pariveṣṭitam | 
 BRP020.098.2  pañcāśatkoṭivistārā seyam urvī dvijottamāḥ || 98 || 
 
 
 BRP020.099.1  sahaivāṇḍakaṭāhena sadvīpā samahīdharā | 
 BRP020.099.2  seyaṃ dhātrī vidhātrī ca sarvabhūtaguṇādhikā | 
 BRP020.099.3  ādhārabhūtā jagatāṃ sarveṣāṃ sā dvijottamāḥ || 99 || 
 
 
 
 
        Chapter 21: Description of the nether worlds
         SS  56-57 
 lomaharṣaṇa uvāca: 
 
 BRP021.001.1  vistāra eṣa kathitaḥ pṛthivyā munisattamāḥ | 
 BRP021.001.2  saptatis tu sahasrāṇi taducchrāyo 'pi kathyate || 1 || 
 
 
 BRP021.002.1  daśasāhasram ekaikaṃ pātālaṃ munisattamāḥ | 
 BRP021.002.2  atalaṃ vitalaṃ caiva nitalaṃ sutalaṃ tathā || 2 || 
 
 
 BRP021.003.1  talātalaṃ rasātalaṃ pātālaṃ cāpi saptamam | 
 BRP021.003.2  kṛṣṇā śuklāruṇā pītā śarkarā śailakāñcanī || 3 || 
 
 
 BRP021.004.1  bhūmayo yatra viprendrā varaprāsādaśobhitāḥ | 
 BRP021.004.2  teṣu dānavadaiteyajātayaḥ śataśaḥ sthitāḥ || 4 || 
 
 
 BRP021.005.1  nāgānāṃ ca mahāṅgānāṃ jñātayaś ca dvijottamāḥ | 
 BRP021.005.2  svarlokād api ramyāṇi pātālānīti nāradaḥ || 5 || 
 
 
 BRP021.006.1  prāha svargasadomadhye pātālebhyo gato divam | 
 BRP021.006.2  āhlādakāriṇaḥ śubhrā maṇayo yatra suprabhāḥ || 6 || 
 
 
 BRP021.007.1  nāgābharaṇabhūṣāś ca pātālaṃ kena tatsamam | 
 BRP021.007.2  daityadānavakanyābhir itaś cetaś ca śobhite || 7 || 
 
 
 BRP021.008.1  pātāle kasya na prītir vimuktasyāpi jāyate | 
 BRP021.008.2  divārkaraśmayo yatra prabhās tanvanti nātapam || 8 || 
 
 
 BRP021.009.1  śaśinaś ca na śītāya niśi dyotāya kevalam | 
 BRP021.009.2  bhakṣyabhojyamahāpānamadamattaiś ca bhogibhiḥ || 9 || 
 
 
 BRP021.010.1  yatra na jñāyate kālo gato 'pi danujādibhiḥ | 
 BRP021.010.2  vanāni nadyo ramyāṇi sarāṃsi kamalākarāḥ || 10 || 
 
 
 BRP021.011.1  puṃskokilādilāpāś ca manojñāny ambarāṇi ca | 
 BRP021.011.2  bhūṣaṇāny atiramyāṇi gandhādyaṃ cānulepanam || 11 || 
 
 
 BRP021.012.1  vīṇāveṇumṛdaṅgānāṃ niḥsvanāś ca sadā dvijāḥ | 
 BRP021.012.2  etāny anyāni ramyāṇi bhāgyabhogyāni dānavaiḥ || 12 || 
 
 
 BRP021.013.1  daityoragaiś ca bhujyante pātālāntaragocaraiḥ | 
 BRP021.013.2  pātālānām adhaś cāste viṣṇor yā tāmasī tanuḥ || 13 || 
 
 
 BRP021.014.1  śeṣākhyā yadguṇān vaktuṃ na śaktā daityadānavāḥ | 
 BRP021.014.2  yo 'nantaḥ paṭhyate siddhair devadevarṣipūjitaḥ || 14 || 
 
 
 BRP021.015.1  sahasraśirasā vyaktaḥ svastikāmalabhūṣaṇaḥ | 
 BRP021.015.2  phaṇāmaṇisahasreṇa yaḥ sa vidyotayan diśaḥ || 15 || 
 
 
 BRP021.016.1  sarvān karoti nirvīryān hitāya jagato 'surān | 
 BRP021.016.2  madāghūrṇitanetro 'sau yaḥ sadaivaikakuṇḍalaḥ || 16 || 
 
 
 BRP021.017.1  kirīṭī sragdharo bhāti sāgniśveta ivācalaḥ | 
 BRP021.017.2  nīlavāsā madotsiktaḥ śvetahāropaśobhitaḥ || 17 || 
 
 
 BRP021.018.1  sābhragaṅgāprapāto 'sau kailāsādrir ivottamaḥ | 
 BRP021.018.2  lāṅgalāsaktahastāgro bibhran muśalam uttamam || 18 || 
 
 
 
 BRP021.019.1  upāsyate svayaṃ kāntyā yo vāruṇyā ca mūrtayā | 
 BRP021.019.2  kalpānte yasya vaktrebhyo viṣānalaśikhojjvalaḥ || 19 || 
 
 
 BRP021.020.1  saṅkarṣaṇātmako rudro niṣkramyātti jagattrayam | 
 BRP021.020.2  sa bibhracchikharībhūtam aśeṣaṃ kṣitimaṇḍalam || 20 || 
 
 
 BRP021.021.1  āste pātālamūlasthaḥ śeṣo 'śeṣasurārcitaḥ | 
 BRP021.021.2  tasya vīryaṃ prabhāvaś ca svarūpaṃ rūpam eva ca || 21 || 
 
 
 BRP021.022.1  nahi varṇayituṃ śakyaṃ jñātuṃ vā tridaśair api | 
 BRP021.022.2  yasyaiṣā sakalā pṛthvī phaṇāmaṇiśikhāruṇā || 22 || 
 
 
 BRP021.023.1  āste kusumamāleva kas tadvīryaṃ vadiṣyati | 
 BRP021.023.2  yadā vijṛmbhate 'nanto madāghūrṇitalocanaḥ || 23 || 
 
 
 BRP021.024.1  tadā calati bhūr eṣā sādritoyādhikānanā | 
 BRP021.024.2  gandharvāpsarasaḥ siddhāḥ kinnaroragavāraṇāḥ || 24 || 
 
 
 BRP021.025.1  nāntaṃ guṇānāṃ gacchanti tato 'nanto 'yam avyayaḥ | 
 BRP021.025.2  yasya nāgavadhūhastair lāpitaṃ haricandanam || 25 || 
 
 
 BRP021.026.1  muhuḥ śvāsānilāyastaṃ yāti dikpaṭavāsatām | 
 BRP021.026.2  yam ārādhya purāṇarṣir gargo jyotīṃṣi tattvataḥ || 26 || 
 
 
 BRP021.027.1  jñātavān sakalaṃ caiva nimittapaṭhitaṃ phalam | 
 BRP021.027.2  teneyaṃ nāgavaryeṇa śirasā vidhṛtā mahī | 
 BRP021.027.3  bibharti sakalāṃl lokān sadevāsuramānuṣān || 27 || 
 
 
 
        Chapter 22: Description of hells
         SS  57-59 
 lomaharṣaṇa uvāca: 
 
 BRP022.001.1  tataś cānantaraṃ viprā narakā rauravādayaḥ | 
 BRP022.001.2  pāpino yeṣu pātyante tāñ śṛṇudhvaṃ dvijottamāḥ || 1 || 
 
 
 BRP022.002.1  rauravaḥ śaukaro rodhas tāno viśasanas tathā | 
 BRP022.002.2  mahājvālas taptakuḍyo mahālobho vimohanaḥ || 2 || 
 
 
 BRP022.003.1  rudhirāndho vasātaptaḥ kṛmīśaḥ kṛmibhojanaḥ | 
 BRP022.003.2  asipattravanaṃ kṛṣṇo lālābhakṣaś ca dāruṇaḥ || 3 || 
 
 
 BRP022.004.1  tathā pūyavahaḥ pāpo vahnijvālo hy adhaḥśirāḥ | 
 BRP022.004.2  sadaṃśaḥ kṛṣṇasūtraś ca tamaś cāvīcir eva ca || 4 || 
 
 
 BRP022.005.1  śvabhojano 'thāpratiṣṭhomaāvīciś ca tathāparaḥ | 
 BRP022.005.2  ity evamādayaś cānye narakā bhṛśadāruṇāḥ || 5 || 
 
 
 BRP022.006.1  yamasya viṣaye ghorāḥ śastrāgniviṣadarśinaḥ | 
 BRP022.006.2  patanti yeṣu puruṣāḥ pāpakarmaratāś ca ye || 6 || 
 
 
 BRP022.007.1  kūṭasākṣī tathā samyak pakṣapātena yo vadet | 
 BRP022.007.2  yaś cānyad anṛtaṃ vakti sa naro yāti rauravam || 7 || 
 
 
 
 BRP022.008.1  bhrūṇahā purahantā ca goghnaś ca munisattamāḥ | 
 BRP022.008.2  yānti te rauravaṃ ghoraṃ yaś cocchvāsanirodhakaḥ || 8 || 
 
 
 BRP022.009.1  surāpo brahmahā hartā suvarṇasya ca śūkare | 
 BRP022.009.2  prayāti narake yaś ca taiḥ saṃsargam upaiti vai || 9 || 
 
 
 BRP022.010.1  rājanyavaiśyahā caiva tathaiva gurutalpagaḥ | 
 BRP022.010.2  taptakumbhe svasṛgāmī hanti rājabhaṭaṃ ca yaḥ || 10 || 
 
 
 BRP022.011.1  mādhvīvikrayakṛn vadhyapālaḥ kesaravikrayī | 
 BRP022.011.2  taptalohe patanty ete yaś ca bhaktaṃ parityajet || 11 || 
 
 
 BRP022.012.1  sutāṃ snuṣāṃ cāpi gatvā mahājvāle nipātyate | 
 BRP022.012.2  avamantā gurūṇāṃ yo yaś cākroṣṭā narādhamaḥ || 12 || 
 
 
 BRP022.013.1  vedadūṣayitā yaś ca vedavikrayakaś ca yaḥ | 
 BRP022.013.2  agamyagāmī yaś ca syāt te yānti śabalaṃ dvijāḥ || 13 || 
 
 
 BRP022.014.1  cauro vimohe patati maryādādūṣakas tathā | 
 BRP022.014.2  devadvijapitṛdveṣṭā ratnadūṣayitā ca yaḥ || 14 || 
 
 
 BRP022.015.1  sa yāti kṛmibhakṣye vai kṛmīśe tu duriṣṭikṛt | 
 BRP022.015.2  pitṛdevātithīn yas tu paryaśnāti narādhamaḥ || 15 || 
 
 
 BRP022.016.1  lālābhakṣye sa yāty ugre śarakartā ca vedhake | 
 BRP022.016.2  karoti karṇino yaś ca yaś ca khaḍgādikṛn naraḥ || 16 || 
 
 
 BRP022.017.1  prayānty ete viśasane narake bhṛśadāruṇe | 
 BRP022.017.2  asatpratigrahītā ca narake yāty adhomukhe || 17 || 
 
 
 BRP022.018.1  ayājyayājakas tatra tathā nakṣatrasūcakaḥ | 
 BRP022.018.2  kṛmipūye naraś caiko yāti miṣṭānnabhuk sadā || 18 || 
 
 
 BRP022.019.1  lākṣāmāṃsarasānāṃ ca tilānāṃ lavaṇasya ca | 
 BRP022.019.2  vikretā brāhmaṇo yāti tam eva narakaṃ dvijāḥ || 19 || 
 
 
 BRP022.020.1  mārjārakukkuṭacchāgaśvavarāhavihaṅgamān | 
 BRP022.020.2  poṣayan narakaṃ yāti tam eva dvijasattamāḥ || 20 || 
 
 
 BRP022.021.1  raṅgopajīvī kaivartaḥ kuṇḍāśī garadas tathā | 
 BRP022.021.2  sūcī māhiṣikaś caiva parvagāmī ca yo dvijaḥ || 21 || 
 
 
 BRP022.022.1  agāradāhī mitraghnaḥ śakunigrāmayājakaḥ | 
 BRP022.022.2  rudhirāndhe patanty ete somaṃ vikrīṇate ca ye || 22 || 
 
 
 BRP022.023.1  madhuhā grāmahantā ca yāti vaitaraṇīṃ naraḥ | 
 BRP022.023.2  retaḥpānādikartāro maryādābhedinaś ca ye || 23 || 
 
 
 BRP022.024.1  te kṛcchre yānty aśaucāś ca kuhakājīvinaś ca ye | 
 BRP022.024.2  asipattravanaṃ yāti vanacchedī vṛthaiva yaḥ || 24 || 
 
 
 BRP022.025.1  aurabhrikā mṛgavyādhā vahnijvāle patanti vai | 
 BRP022.025.2  yānti tatraiva te viprā yaś cāpākeṣu vahnidaḥ || 25 || 
 
 
 
 BRP022.026.1  vratopalopako yaś ca svāśramād vicyutaś ca yaḥ | 
 BRP022.026.2  sandaṃśayātanāmadhye patatas tāv ubhāv api || 26 || 
 
 
 BRP022.027.1  divā svapneṣu syandante ye narā brahmacāriṇaḥ | 
 BRP022.027.2  putrair adhyāpitā ye tu te patanti śvabhojane || 27 || 
 
 
 BRP022.028.1  ete cānye ca narakāḥ śataśo 'tha sahasraśaḥ | 
 BRP022.028.2  yeṣu duṣkṛtakarmāṇaḥ pacyante yātanāgatāḥ || 28 || 
 
 
 BRP022.029.1  tathaiva pāpāny etāni tathānyāni sahasraśaḥ | 
 BRP022.029.2  bhujyante jātipuruṣair narakāntaragocaraiḥ || 29 || 
 
 
 BRP022.030.1  varṇāśramaviruddhaṃ ca karma kurvanti ye narāḥ | 
 BRP022.030.2  karmaṇā manasā vācā nirayeṣu patanti te || 30 || 
 
 
 BRP022.031.1  adhaḥśirobhir dṛśyante nārakair divi devatāḥ | 
 BRP022.031.2  devāś cādhomukhān sarvān adhaḥ paśyanti nārakān || 31 || 
 
 
 BRP022.032.1  sthāvarāḥ kṛmayo 'jvāś ca pakṣiṇaḥ paśavo narāḥ | 
 BRP022.032.2  dhārmikās tridaśās tadvan mokṣiṇaś ca yathākramam || 32 || 
 
 
 BRP022.033.1  sahasrabhāgaḥ prathamād dvitīyo 'nukramāt tathā | 
 BRP022.033.2  sarve hy ete mahābhāgā yāvan muktisamāśrayāḥ || 33 || 
 
 
 BRP022.034.1  yāvanto jantavaḥ svarge tāvanto narakaukasaḥ | 
 BRP022.034.2  pāpakṛd yāti narakaṃ prāyaścittaparāṅmukhaḥ || 34 || 
 
 
 BRP022.035.1  pāpānām anurūpāṇi prāyaścittāni yad yathā | 
 BRP022.035.2  tathā tathaiva saṃsmṛtya proktāni paramarṣibhiḥ || 35 || 
 
 
 BRP022.036.1  pāpe gurūṇi guruṇi svalpāny alpe ca tadvidaḥ | 
 BRP022.036.2  prāyaścittāni viprendrā jaguḥ svāyambhuvādayaḥ || 36 || 
 
 
 BRP022.037.1  prāyaścittāny aśeṣāṇi tapaḥkarmātmakāni vai | 
 BRP022.037.2  yāni teṣām aśeṣāṇāṃ kṛṣṇānusmaraṇaṃ param || 37 || 
 
 
 BRP022.038.1  kṛte pāpe 'nutāpo vai yasya puṃsaḥ prajāyate | 
 BRP022.038.2  prāyaścittaṃ tu tasyaikaṃ harisaṃsmaraṇaṃ param || 38 || 
 
 
 BRP022.039.1  prātar niśi tathā sandhyāmadhyāhnādiṣu saṃsmaran | 
 BRP022.039.2  nārāyaṇam avāpnoti sadyaḥ pāpakṣayān naraḥ || 39 || 
 
 
 BRP022.040.1  viṣṇusaṃsmaraṇāt kṣīṇasamastakleśasañcayaḥ | 
 BRP022.040.2  muktiṃ prayāti bho viprā viṣṇos tasyānukīrtanāt || 40 || 
 
 
 BRP022.041.1  vāsudeve mano yasya japahomārcanādiṣu | 
 BRP022.041.2  tasyāntarāyo viprendrā devendratvādikaṃ phalam || 41 || 
 
 
 BRP022.042.1  kva nākapṛṣṭhagamanaṃ punarāvṛttilakṣaṇam | 
 BRP022.042.2  kva japo vāsudeveti muktibījam anuttamam || 42 || 
 
 
 BRP022.043.1  tasmād aharniśaṃ viṣṇuṃ saṃsmaran puruṣo dvijaḥ | 
 BRP022.043.2  na yāti narakaṃ śuddhaḥ saṅkṣīṇākhilapātakaḥ || 43 || 
 
 
 BRP022.044.1  manaḥprītikaraḥ svargo narakas tadviparyayaḥ | 
 BRP022.044.2  narakasvargasañjñe vai pāpapuṇye dvijottamāḥ || 44 || 
 
 
 
 BRP022.045.1  vastv ekam eva duḥkhāya sukhāyerṣyodayāya ca | 
 BRP022.045.2  kopāya ca yatas tasmād vastu duḥkhātmakaṃ kutaḥ || 45 || 
 
 
 BRP022.046.1  tad eva prītaye bhūtvā punar duḥkhāya jāyate | 
 BRP022.046.2  tad eva kopālayataḥ prasādāya ca jāyate || 46 || 
 
 
 BRP022.047.1  tasmād duḥkhātmakaṃ nāsti na ca kiñcit sukhātmakam | 
 BRP022.047.2  manasaḥ pariṇāmo 'yaṃ sukhaduḥkhādilakṣaṇaḥ || 47 || 
 
 
 BRP022.048.1  jñānam eva paraṃ brahmājñānaṃ bandhāya ceṣyate | 
 BRP022.048.2  jñānātmakam idaṃ viśvaṃ na jñānād vidyate param || 48 || 
 
 
 BRP022.049.1  vidyāvidye hi bho viprā jñānam evāvadhāryatām | 
 BRP022.049.2  evam etad mayākhyātaṃ bhavatāṃ maṇḍalaṃ bhuvaḥ || 49 || 
 
 
 BRP022.050.1  pātālāni ca sarvāṇi tathaiva narakā dvijāḥ | 
 BRP022.050.2  samudrāḥ parvatāś caiva dvīpā varṣāṇi nimnagāḥ | 
 BRP022.050.3  saṅkṣepāt sarvam ākhyātaṃ kiṃ bhūyaḥ śrotum icchatha || 50 || 
 
 
 
        Chapter 23: Description of the heavenly worlds; Viṣṇu and his Śakti
         SS  59-61 
 munaya ūcuḥ: 
 
 BRP023.001.1  kathitaṃ bhavatā sarvam asmākaṃ sakalaṃ tathā | 
 BRP023.001.2  bhuvarlokādikāṃl lokāñ śrotum icchāmahe vayam || 1 || 
 
 
 BRP023.002.1  tathaiva grahasaṃsthānaṃ pramāṇāni yathā tathā | 
 BRP023.002.2  samācakṣva mahābhāga yathāval lomaharṣaṇa || 2 || 
 
 lomaharṣaṇa uvāca: 
 
 BRP023.003.1  ravicandramasor yāvan mayūkhair avabhāsyate | 
 BRP023.003.2  sasamudrasaricchailā tāvatī pṛthivī smṛtā || 3 || 
 
 
 BRP023.004.1  yāvatpramāṇā pṛthivī vistāraparimaṇḍalā | 
 BRP023.004.2  nabhas tāvatpramāṇaṃ hi vistāraparimaṇḍalam || 4 || 
 
 
 BRP023.005.1  bhūmer yojanalakṣe tu sauraṃ viprās tu maṇḍalam | 
 BRP023.005.2  lakṣe divākarāc cāpi maṇḍalaṃ śaśinaḥ sthitam || 5 || 
 
 
 BRP023.006.1  pūrṇe śatasahasre tu yojanānāṃ niśākarāt | 
 BRP023.006.2  nakṣatramaṇḍalaṃ kṛtsnam upariṣṭāt prakāśate || 6 || 
 
 
 BRP023.007.1  dvilakṣe cottare viprā budho nakṣatramaṇḍalāt | 
 BRP023.007.2  tāvatpramāṇabhāge tu budhasyāpy uśanā sthitaḥ || 7 || 
 
 
 BRP023.008.1  aṅgārako 'pi śukrasya tatpramāṇe vyavasthitaḥ | 
 BRP023.008.2  lakṣadvayena bhaumasya sthito devapurohitaḥ || 8 || 
 
 
 BRP023.009.1  saurir bṛhaspater ūrdhvaṃ dvilakṣe samavasthitaḥ | 
 BRP023.009.2  saptarṣimaṇḍalaṃ tasmāl lakṣam ekaṃ dvijottamāḥ || 9 || 
 
 
 BRP023.010.1  ṛṣibhyas tu sahasrāṇāṃ śatād ūrdhvaṃ vyavasthitaḥ | 
 BRP023.010.2  meḍhībhūtaḥ samastasya jyotiś cakrasya vai dhruvaḥ || 10 || 
 
 
 
 BRP023.011.1  trailokyam etat kathitaṃ saṅkṣepeṇa dvijottamāḥ | 
 BRP023.011.2  ijyāphalasya bhūr eṣā ijyā cātra pratiṣṭhitā || 11 || 
 
 
 BRP023.012.1  dhruvād ūrdhvaṃ maharloko yatra te kalpavāsinaḥ | 
 BRP023.012.2  ekayojanakoṭī tu maharloko vidhīyate || 12 || 
 
 
 BRP023.013.1  dve koṭyau tu jano loko yatra te brahmaṇaḥ sutāḥ | 
 BRP023.013.2  sanandanādyāḥ kathitā viprāś cāmalacetasaḥ || 13 || 
 
 
 BRP023.014.1  caturguṇottaraṃ cordhvaṃ janalokāt tapaḥ smṛtam | 
 BRP023.014.2  vairājā yatra te devāḥ sthitā dehavivarjitāḥ || 14 || 
 
 
 BRP023.015.1  ṣaḍguṇena tapolokāt satyaloko virājate | 
 BRP023.015.2  apunarmārakaṃ yatra siddhādimunisevitam || 15 || 
 
 
 BRP023.016.1  pādagamyaṃ tu yat kiñcid vastv asti pṛthivīmayam | 
 BRP023.016.2  sa bhūrlokaḥ samākhyāto vistāro 'sya mayoditaḥ || 16 || 
 
 
 BRP023.017.1  bhūmisūryāntaraṃ yat tu siddhādimunisevitam | 
 BRP023.017.2  bhuvarlokas tu so 'py ukto dvitīyo munisattamāḥ || 17 || 
 
 
 BRP023.018.1  dhruvasūryāntaraṃ yat tu niyutāni caturdaśa | 
 BRP023.018.2  svarlokaḥ so 'pi kathito lokasaṃsthānacintakaiḥ || 18 || 
 
 
 BRP023.019.1  trailokyam etat kṛtakaṃ vipraiś ca paripaṭhyate | 
 BRP023.019.2  janas tapas tathā satyam iti cākṛtakaṃ trayam || 19 || 
 
 
 BRP023.020.1  kṛtakākṛtako madhye maharloka iti smṛtaḥ | 
 BRP023.020.2  śūnyo bhavati kalpānte yo 'ntaṃ na ca vinaśyati || 20 || 
 
 
 BRP023.021.1  ete sapta mahālokā mayā vaḥ kathitā dvijāḥ | 
 BRP023.021.2  pātālāni ca saptaiva brahmāṇḍasyaiṣa vistaraḥ || 21 || 
 
 
 BRP023.022.1  etad aṇḍakaṭāhena tiryag ūrdhvam adhas tathā | 
 BRP023.022.2  kapitthasya yathā bījaṃ sarvato vai samāvṛtam || 22 || 
 
 
 BRP023.023.1  daśottareṇa payasā dvijāś cāṇḍaṃ ca tad vṛtam | 
 BRP023.023.2  sa cāmbuparivāro 'sau vahninā veṣṭito bahiḥ || 23 || 
 
 
 BRP023.024.1  vahnis tu vāyunā vāyur viprās tu nabhasāvṛtaḥ | 
 BRP023.024.2  ākāśo 'pi muniśreṣṭhā mahatā pariveṣṭitaḥ || 24 || 
 
 
 BRP023.025.1  daśottarāṇy aśeṣāṇi viprāś caitāni sapta vai | 
 BRP023.025.2  mahāntaṃ ca samāvṛtya pradhānaṃ samavasthitam || 25 || 
 
 
 BRP023.026.1  anantasya na tasyāntaḥ saṅkhyānaṃ cāpi vidyate | 
 BRP023.026.2  tad anantam asaṅkhyātaṃ pramāṇenāpi vai yataḥ || 26 || 
 
 
 BRP023.027.1  hetubhūtam aśeṣasya prakṛtiḥ sā parā dvijāḥ | 
 BRP023.027.2  aṇḍānāṃ tu sahasrāṇāṃ sahasrāṇy ayutāni ca || 27 || 
 
 
 BRP023.028.1  īdṛśānāṃ tathā tatra koṭikoṭiśatāni ca | 
 BRP023.028.2  dāruṇy agnir yathā tailaṃ tile tadvat pumān iha || 28 || 
 
 
 
 BRP023.029.1  pradhāne 'vasthito vyāpī cetanātmanivedanaḥ | 
 BRP023.029.2  pradhānaṃ ca pumāṃś caiva sarvabhūtānubhūtayā || 29 || 
 
 
 BRP023.030.1  viṣṇuśaktyā dvijaśreṣṭhā dhṛtau saṃśrayadharmiṇau | 
 BRP023.030.2  tayoḥ saiva pṛthagbhāve kāraṇaṃ saṃśrayasya ca || 30 || 
 
 
 BRP023.031.1  kṣobhakāraṇabhūtā ca sargakāle dvijottamāḥ | 
 BRP023.031.2  yathā śaityaṃ jale vāto bibharti kaṇikāgatam || 31 || 
 
 
 BRP023.032.1  jagac chaktis tathā viṣṇoḥ pradhānapuruṣātmakam | 
 BRP023.032.2  yathā ca pādapo mūlaskandhaśākhādisaṃyutaḥ || 32 || 
 
 
 BRP023.033.1  ādyabījāt prabhavati bījāny anyāni vai tataḥ | 
 BRP023.033.2  prabhavanti tatas tebhyo bhavanty anye pare drumāḥ || 33 || 
 
 
 BRP023.034.1  te 'pi tallakṣaṇadravyakāraṇānugatā dvijāḥ | 
 BRP023.034.2  evam avyākṛtāt pūrvaṃ jāyante mahadādayaḥ || 34 || 
 
 
 BRP023.035.1  viśeṣāntās tatas tebhyaḥ sambhavanti surādayaḥ | 
 BRP023.035.2  tebhyaś ca putrās teṣāṃ tu putrāṇāṃ parame sutāḥ || 35 || 
 
 
 BRP023.036.1  bījād vṛkṣapraroheṇa yathā nāpacayas taroḥ | 
 BRP023.036.2  bhūtānāṃ bhūtasargeṇa naivāsty apacayas tathā || 36 || 
 
 
 BRP023.037.1  sannidhānād yathākāśakālādyāḥ kāraṇaṃ taroḥ | 
 BRP023.037.2  tathaivāpariṇāmena viśvasya bhagavān hariḥ || 37 || 
 
 
 BRP023.038.1  vrīhibīje yathā mūlaṃ nālaṃ pattrāṅkurau tathā | 
 BRP023.038.2  kāṇḍakoṣās tathā puṣpaṃ kṣīraṃ tadvac ca taṇḍulaḥ || 38 || 
 
 
 BRP023.039.1  tuṣāḥ kaṇāś ca santo vai yānty āvirbhāvam ātmanaḥ | 
 BRP023.039.2  prarohahetusāmagryam āsādya munisattamāḥ || 39 || 
 
 
 BRP023.040.1  tathā karmasv anekeṣu devādyās tanavaḥ sthitāḥ | 
 BRP023.040.2  viṣṇuśaktiṃ samāsādya praroham upayānti vai || 40 || 
 
 
 BRP023.041.1  sa ca viṣṇuḥ paraṃ brahma yataḥ sarvam idaṃ jagat | 
 BRP023.041.2  jagac ca yo yatra cedaṃ yasmin vilayam eṣyati || 41 || 
 
 
 BRP023.042.1  tad brahma paramaṃ dhāma sadasat paramaṃ padam | 
 BRP023.042.2  yasya sarvam abhedena jagad etac carācaram || 42 || 
 
 
 BRP023.043.1  sa eva mūlaprakṛtir vyaktarūpī jagac ca saḥ | 
 BRP023.043.2  tasminn eva layaṃ sarvaṃ yāti tatra ca tiṣṭhati || 43 || 
 
 
 BRP023.044.1  kartā kriyāṇāṃ sa ca ijyate kratuḥ | 
 BRP023.044.2  sa eva tatkarmaphalaṃ ca tasya yat | 
 BRP023.044.3  yugādi yasmāc ca bhaved aśeṣato | 
 BRP023.044.4  harer na kiñcid vyatiriktam asti tat || 44 || 
 
 
 
 
        Chapter 24: Nārāyaṇa as Śiśumāra and the cycle of water
         SS  61-62 
 lomaharṣaṇa uvāca: 
 
 BRP024.001.1  tārāmayaṃ bhagavataḥ śiśumārākṛti prabhoḥ | 
 BRP024.001.2  divi rūpaṃ harer yat tu tasya pucche sthito dhruvaḥ || 1 || 
 
 
 BRP024.002.1  saeṣa bhraman bhrāmayati candrādityādikān grahān | 
 BRP024.002.2  bhramantam anu taṃ yānti nakṣatrāṇi ca cakravat || 2 || 
 
 
 BRP024.003.1  sūryācandramasau tārā nakṣatrāṇi grahaiḥ saha | 
 BRP024.003.2  vātānīkamayair bandhair dhruve baddhāni tāni vai || 3 || 
 
 
 BRP024.004.1  śiśumārākṛti proktaṃ yad rūpaṃ jyotiṣāṃ divi | 
 BRP024.004.2  nārāyaṇaḥ paraṃ dhāma tasyādhāraḥ svayaṃ hṛdi || 4 || 
 
 
 BRP024.005.1  uttānapādatanayas tam ārādhya prajāpatim | 
 BRP024.005.2  sa tārāśiśumārasya dhruvaḥ pucche vyavasthitaḥ || 5 || 
 
 
 BRP024.006.1  ādhāraḥ śiśumārasya sarvādhyakṣo janārdanaḥ | 
 BRP024.006.2  dhruvasya śiśumāraś ca dhruve bhānur vyavasthitaḥ || 6 || 
 
 
 BRP024.007.1  tad ādhāraṃ jagac cedaṃ sadevāsuramānuṣam | 
 BRP024.007.2  yena viprā vidhānena tan me śṛṇuta sāmpratam || 7 || 
 
 
 BRP024.008.1  vivasvān aṣṭabhir māsair grasaty apo rasātmikāḥ | 
 BRP024.008.2  varṣaty ambu tataś cānnam annādam akhilaṃ jagat || 8 || 
 
 
 BRP024.009.1  vivasvān aṃśubhis tīkṣṇair ādāya jagato jalam | 
 BRP024.009.2  somaṃ puṣyaty athenduś ca vāyunāḍīmayair divi || 9 || 
 
 
 BRP024.010.1  jalair vikṣipyate 'bhreṣu dhūmāgnyanilamūrtiṣu | 
 BRP024.010.2  na bhraśyanti yatas tebhyo jalāny abhrāṇi tāny ataḥ || 10 || 
 
 
 BRP024.011.1  abhrasthāḥ prapatanty āpo vāyunā samudīritāḥ | 
 BRP024.011.2  saṃskāraṃ kālajanitaṃ viprāś cāsādya nirmalāḥ || 11 || 
 
 
 BRP024.012.1  saritsamudrā bhaumās tu tathāpaḥ prāṇisambhavāḥ | 
 BRP024.012.2  catuṣprakārā bhagavān ādatte savitā dvijāḥ || 12 || 
 
 
 BRP024.013.1  ākāśagaṅgāsalilaṃ tathāhṛtya gabhastimān | 
 BRP024.013.2  anabhragatam evorvyāṃ sadyaḥ kṣipati raśmibhiḥ || 13 || 
 
 
 BRP024.014.1  tasya saṃsparśanirdhūtapāpapaṅko dvijottamāḥ | 
 BRP024.014.2  na yāti narakaṃ martyo divyaṃ snānaṃ hi tat smṛtam || 14 || 
 
 
 BRP024.015.1  dṛṣṭasūryaṃ hi tad vāri pataty abhrair vinā divaḥ | 
 BRP024.015.2  ākāśagaṅgāsalilaṃ tad gobhiḥ kṣipyate raveḥ || 15 || 
 
 
 BRP024.016.1  kṛttikādiṣu ṛkṣeṣu viṣameṣv ambu yad divaḥ | 
 BRP024.016.2  dṛṣṭvārkaṃ patitaṃ jñeyaṃ tad gāṅgaṃ diggajohnitam || 16 || 
 
 
 BRP024.017.1  yugmarkṣeṣu tu yat toyaṃ pataty arkodgitaṃ divaḥ | 
 BRP024.017.2  tat sūryaraśmibhiḥ sadyaḥ samādāya nirasyate || 17 || 
 
 
 BRP024.018.1  ubhayaṃ puṇyam atyarthaṃ nṛṇāṃ pāpaharaṃ dvijāḥ | 
 BRP024.018.2  ākāśagaṅgāsalilaṃ divyaṃ snānaṃ dvijottamāḥ || 18 || 
 
 
 
 BRP024.019.1  yat tu meghaiḥ samutsṛṣṭaṃ vāri tat prāṇināṃ dvijāḥ | 
 BRP024.019.2  puṣṇāty oṣadhayaḥ sarvā jīvanāyāmṛtaṃ hi tat || 19 || 
 
 
 BRP024.020.1  tena vṛddhiṃ parāṃ nītaḥ sakalaś cauṣadhīgaṇaḥ | 
 BRP024.020.2  sādhakaḥ phalapākāntaḥ prajānāṃ tu prajāyate || 20 || 
 
 
 BRP024.021.1  tena yajñān yathāproktān mānavāḥ śāstracakṣuṣaḥ | 
 BRP024.021.2  kurvate 'harahaś caiva devān āpyāyayanti te || 21 || 
 
 
 BRP024.022.1  evaṃ yajñāś ca vedāś ca varṇāś ca dvijapūrvakāḥ | 
 BRP024.022.2  sarvadevanikāyāś ca paśubhūtagaṇāś ca ye || 22 || 
 
 
 BRP024.023.1  vṛṣṭyā dhṛtam idaṃ sarvaṃ jagat sthāvarajaṅgamam | 
 BRP024.023.2  sāpi niṣpādyate vṛṣṭiḥ savitrā munisattamāḥ || 23 || 
 
 
 BRP024.024.1  ādhārabhūtaḥ savitur dhruvo munivarottamāḥ | 
 BRP024.024.2  dhruvasya śiśumāro 'sau so 'pi nārāyaṇāśrayaḥ || 24 || 
 
 
 BRP024.025.1  hṛdi nārāyaṇas tasya śiśumārasya saṃsthitaḥ | 
 BRP024.025.2  vibhartā sarvabhūtānām ādibhūtaḥ sanātanaḥ || 25 || 
 
 
 BRP024.026.1  evaṃ mayā muniśreṣṭhā brahmāṇḍaṃ samudāhṛtam | 
 BRP024.026.2  bhūsamudrādibhir yuktaṃ kim anyac chrotum icchatha || 26 || 
 
 
 
        Chapter 25: Places of pilgrimage
         SS  62-65 
 munaya ūcuḥ: 
 
 BRP025.001.1  pṛthivyāṃ yāni tīrthāni puṇyāny āyatanāni ca | 
 BRP025.001.2  vaktum arhasi dharmajña śrotuṃ no vartate manaḥ || 1 || 
 
 lomaharṣaṇa uvāca: 
 
 BRP025.002.1  yasya hastau ca pādau ca manaś caiva susaṃyatam | 
 BRP025.002.2  vidyā tapaś ca kīrtiś ca sa tīrthaphalam aśnute || 2 || 
 
 
 BRP025.003.1  mano viśuddhaṃ puruṣasya tīrthaṃ | 
 BRP025.003.2  vācāṃ tathā cendriyanigrahaś ca | 
 BRP025.003.3  etāni tīrthāni śarīrajāni | 
 BRP025.003.4  svargasya mārgaṃ pratibodhayanti || 3 || 
 
 
 BRP025.004.1  cittam antargataṃ duṣṭaṃ tīrthasnānair na śudhyati | 
 BRP025.004.2  śataśo 'pi jalair dhautaṃ surābhāṇḍam ivāśuci || 4 || 
 
 
 BRP025.005.1  na tīrthāni na dānāni na vratāni na cāśramāḥ | 
 BRP025.005.2  duṣṭāśayaṃ dambharuciṃ punanti vyutthitendriyam || 5 || 
 
 
 BRP025.006.1  indriyāṇi vaśe kṛtvā yatra yatra vasen naraḥ | 
 BRP025.006.2  tatra tatra kurukṣetraṃ prayāgaṃ puṣkaraṃ tathā || 6 || 
 
 
 BRP025.007.1  tasmāc chṛṇudhvaṃ vakṣyāmi tīrthāny āyatanāni ca | 
 BRP025.007.2  saṅkṣepeṇa muniśreṣṭhāḥ pṛthivyāṃ yāni kāni vai || 7 || 
 
 
 
 BRP025.008.1  vistareṇa na śakyante vaktuṃ varṣaśatair api | 
 BRP025.008.2  prathamaṃ puṣkaraṃ tīrthaṃ naimiṣāraṇyam eva ca || 8 || 
 
 
 BRP025.009.1  prayāgaṃ ca pravakṣyāmi dharmāraṇyaṃ dvijottamāḥ | 
 BRP025.009.2  dhenukaṃ campakāraṇyaṃ saindhavāraṇyam eva ca || 9 || 
 
 
 BRP025.010.1  puṇyaṃ ca magadhāraṇyaṃ daṇḍakāraṇyam eva ca | 
 BRP025.010.2  gayā prabhāsaṃ śrītīrthaṃ divyaṃ kanakhalaṃ tathā || 10 || 
 
 
 BRP025.011.1  bhṛgutuṅgaṃ hiraṇyākṣaṃ bhīmāraṇyaṃ kuśasthalīm | 
 BRP025.011.2  lohākulaṃ sakedāraṃ mandarāraṇyam eva ca || 11 || 
 
 
 BRP025.012.1  mahābalaṃ koṭitīrthaṃ sarvapāpaharaṃ tathā | 
 BRP025.012.2  rūpatīrthaṃ śūkaravaṃ cakratīrthaṃ mahāphalam || 12 || 
 
 
 BRP025.013.1  yogatīrthaṃ somatīrthaṃ tīrthaṃ sāhoṭakaṃ tathā | 
 BRP025.013.2  tīrthaṃ kokāmukhaṃ puṇyaṃ badarīśailam eva ca || 13 || 
 
 
 BRP025.014.1  somatīrthaṃ tuṅgakūṭaṃ tīrthaṃ skandāśramaṃ tathā | 
 BRP025.014.2  koṭitīrthaṃ cāgnipadaṃ tīrthaṃ pañcaśikhaṃ tathā || 14 || 
 
 
 BRP025.015.1  dharmodbhavaṃ koṭitīrthaṃ tīrthaṃ bādhapramocanam | 
 BRP025.015.2  gaṅgādvāraṃ pañcakūṭaṃ madhyakesaram eva ca || 15 || 
 
 
 BRP025.016.1  cakraprabhaṃ mataṅgaṃ ca kruśadaṇḍaṃ ca viśrutam | 
 BRP025.016.2  daṃṣṭrākuṇḍaṃ viṣṇutīrthaṃ sārvakāmikam eva ca || 16 || 
 
 
 BRP025.017.1  tīrthaṃ matsyatilaṃ caiva badarī suprabhaṃ tathā | 
 BRP025.017.2  brahmakuṇḍaṃ vahnikuṇḍaṃ tīrthaṃ satyapadaṃ tathā || 17 || 
 
 
 BRP025.018.1  catuḥsrotaś catuḥśṛṅgaṃ śailaṃ dvādaśadhārakam | 
 BRP025.018.2  mānasaṃ sthūlaśṛṅgaṃ ca sthūladaṇḍaṃ tathorvaśī || 18 || 
 
 
 BRP025.019.1  lokapālaṃ manuvaraṃ somāhvaśailam eva ca | 
 BRP025.019.2  sadāprabhaṃ merukuṇḍaṃ tīrthaṃ somābhiṣecanam || 19 || 
 
 
 BRP025.020.1  mahāsrotaṃ koṭarakaṃ pañcadhāraṃ tridhārakam | 
 BRP025.020.2  saptadhāraikadhāraṃ ca tīrthaṃ cāmarakaṇṭakam || 20 || 
 
 
 BRP025.021.1  śālagrāmaṃ cakratīrthaṃ koṭidrumam anuttamam | 
 BRP025.021.2  bilvaprabhaṃ devahradaṃ tīrthaṃ viṣṇuhradaṃ tathā || 21 || 
 
 
 BRP025.022.1  śaṅkhaprabhaṃ devakuṇḍaṃ tīrthaṃ vajrāyudhaṃ tathā | 
 BRP025.022.2  agniprabhaṃ ca punnāgaṃ devaprabham anuttamam || 22 || 
 
 
 BRP025.023.1  vidyādharaṃ sagāndharvaṃ śrītīrthaṃ brahmaṇo hradam | 
 BRP025.023.2  sātīrthaṃ lokapālākhyaṃ maṇipuragiriṃ tathā || 23 || 
 
 
 
 BRP025.024.1  tīrthaṃ pañcahradaṃ caiva puṇyaṃ piṇḍārakaṃ tathā | 
 BRP025.024.2  malavyaṃ goprabhāvaṃ ca govaraṃ vaṭamūlakam || 24 || 
 
 
 BRP025.025.1  snānadaṇḍaṃ prayāgaṃ ca guhyaṃ viṣṇupadaṃ tathā | 
 BRP025.025.2  kanyāśramaṃ vāyukuṇḍaṃ jambūmārgaṃ tathottamam || 25 || 
 
 
 BRP025.026.1  gabhastitīrthaṃ ca tathā yayātipatanaṃ śuci | 
 BRP025.026.2  koṭitīrthaṃ bhadravaṭaṃ mahākālavanaṃ tathā || 26 || 
 
 
 BRP025.027.1  narmadātīrtham aparaṃ tīrthavajraṃ tathārbudam | 
 BRP025.027.2  piṅgutīrthaṃ savāsiṣṭhaṃ tīrthaṃ ca pṛthasaṅgamam || 27 || 
 
 
 BRP025.028.1  tīrthaṃ daurvāsikaṃ nāma tathā piñjarakaṃ śubham | 
 BRP025.028.2  ṛṣitīrthaṃ brahmatuṅgaṃ vasutīrthaṃ kumārikam || 28 || 
 
 
 BRP025.029.1  śakratīrthaṃ pañcanadaṃ reṇukātīrtham eva ca | 
 BRP025.029.2  paitāmahaṃ ca vimalaṃ rudrapādaṃ tathottamam || 29 || 
 
 
 BRP025.030.1  maṇimattaṃ ca kāmākhyaṃ kṛṣṇatīrthaṃ kuśāvilam | 
 BRP025.030.2  yajanaṃ yājanaṃ caiva tathaiva brahmavālukam || 30 || 
 
 
 BRP025.031.1  puṣpanyāsaṃ puṇḍarīkaṃ maṇipūraṃ tathottaram | 
 BRP025.031.2  dīrghasattraṃ hayapadaṃ tīrthaṃ cānaśanaṃ tathā || 31 || 
 
 
 BRP025.032.1  gaṅgodbhedaṃ śivodbhedaṃ narmadodbhedam eva ca | 
 BRP025.032.2  vastrāpadaṃ dāruvalaṃ chāyārohaṇam eva ca || 32 || 
 
 
 BRP025.033.1  siddheśvaraṃ mitravalaṃ kālikāśramam eva ca | 
 BRP025.033.2  vaṭāvaṭaṃ bhadravaṭaṃ kauśāmbī ca divākaram || 33 || 
 
 
 BRP025.034.1  dvīpaṃ sārasvataṃ caiva vijayaṃ kāmadaṃ tathā | 
 BRP025.034.2  rudrakoṭiṃ sumanasaṃ tīrthaṃ sadrāvanāmitam || 34 || 
 
 
 BRP025.035.1  syamantapañcakaṃ tīrthaṃ brahmatīrthaṃ sudarśanam | 
 BRP025.035.2  satataṃ pṛthivīsarvaṃ pāriplavapṛthūdakau || 35 || 
 
 
 BRP025.036.1  daśāśvamedhikaṃ tīrthaṃ sarpijaṃ viṣayāntikam | 
 BRP025.036.2  koṭitīrthaṃ pañcanadaṃ vārāhaṃ yakṣiṇīhradam || 36 || 
 
 
 BRP025.037.1  puṇḍarīkaṃ somatīrthaṃ muñjavaṭaṃ tathottamam | 
 BRP025.037.2  badarīvanam āsīnaṃ ratnamūlakam eva ca || 37 || 
 
 
 BRP025.038.1  lokadvāraṃ pañcatīrthaṃ kapilātīrtham eva ca | 
 BRP025.038.2  sūryatīrthaṃ śaṅkhinī ca gavāṃ bhavanam eva ca || 38 || 
 
 
 BRP025.039.1  tīrthaṃ ca yakṣarājasya brahmāvartaṃ sutīrthakam | 
 BRP025.039.2  kāmeśvaraṃ mātritīrthaṃ tīrthaṃ śītavanaṃ tathā || 39 || 
 
 
 
 BRP025.040.1  snānalomāpahaṃ caiva māsasaṃsarakaṃ tathā | 
 BRP025.040.2  daśāśvamedhaṃ kedāraṃ brahmodumbaram eva ca || 40 || 
 
 
 BRP025.041.1  saptarṣikuṇḍaṃ ca tathā tīrthaṃ devyāḥ sujambukam | 
 BRP025.041.2  īṭāspadaṃ koṭikūṭaṃ kindānaṃ kiñjapaṃ tathā || 41 || 
 
 
 BRP025.042.1  kāraṇḍavaṃ cāvedhyaṃ ca triviṣṭapam athāparam | 
 BRP025.042.2  pāṇiṣātaṃ miśrakaṃ ca madhūvaṭamanojavau || 42 || 
 
 
 BRP025.043.1  kauśikī devatīrthaṃ ca tīrthaṃ ca ṛṇamocanam | 
 BRP025.043.2  divyaṃ ca nṛgadhūmākhyaṃ tīrthaṃ viṣṇupadaṃ tathā || 43 || 
 
 
 BRP025.044.1  amarāṇāṃ hradaṃ puṇyaṃ koṭitīrthaṃ tathāparam | 
 BRP025.044.2  śrīkuñjaṃ śālitīrthaṃ ca naimiṣeyaṃ ca viśrutam || 44 || 
 
 
 BRP025.045.1  brahmasthānaṃ somatīrthaṃ kanyātīrthaṃ tathaiva ca | 
 BRP025.045.2  brahmatīrthaṃ manastīrthaṃ tīrthaṃ vai kārupāvanam || 45 || 
 
 
 BRP025.046.1  saugandhikavanaṃ caiva maṇitīrthaṃ sarasvatī | 
 BRP025.046.2  īśānatīrthaṃ pravaraṃ pāvanaṃ pāñcayajñikam || 46 || 
 
 
 BRP025.047.1  triśūladhāraṃ māhendraṃ devasthānaṃ kṛtālayam | 
 BRP025.047.2  śākambharī devatīrthaṃ suvarṇākhyaṃ kilaṃ hradam || 47 || 
 
 
 BRP025.048.1  kṣīraśravaṃ virūpākṣaṃ bhṛgutīrthaṃ kuśodbhavam | 
 BRP025.048.2  brahmatīrthaṃ brahmayoniṃ nīlaparvatam eva ca || 48 || 
 
 
 BRP025.049.1  kubjāmbakaṃ bhadravaṭaṃ vasiṣṭhapadam eva ca | 
 BRP025.049.2  svargadvāraṃ prajādvāraṃ kālikāśramam eva ca || 49 || 
 
 
 BRP025.050.1  rudrāvartaṃ sugandhāśvaṃ kapilāvanam eva ca | 
 BRP025.050.2  bhadrakarṇahradaṃ caiva śaṅkukarṇahradaṃ tathā || 50 || 
 
 
 BRP025.051.1  saptasārasvataṃ caiva tīrtham auśanasaṃ tathā | 
 BRP025.051.2  kapālamocanaṃ caiva avakīrṇaṃ ca kāmyakam || 51 || 
 
 
 BRP025.052.1  catuḥsāmudrikaṃ caiva śatakiṃ ca sahasrikam | 
 BRP025.052.2  reṇukaṃ pañcavaṭakaṃ vimocanam athaujasam || 52 || 
 
 
 BRP025.053.1  sthāṇutīrthaṃ kuros tīrthaṃ svargadvāraṃ kuśadhvajam | 
 BRP025.053.2  viśveśvaraṃ mānavakaṃ kūpaṃ nārāyaṇāśrayam || 53 || 
 
 
 BRP025.054.1  gaṅgāhradaṃ vaṭaṃ caiva badarīpāṭanaṃ tathā | 
 BRP025.054.2  indramārgam ekarātraṃ kṣīrakāvāsam eva ca || 54 || 
 
 
 BRP025.055.1  somatīrthaṃ dadhīcaṃ ca śrutatīrthaṃ ca bho dvijāḥ | 
 BRP025.055.2  koṭitīrthasthalīṃ caiva bhadrakālīhradaṃ tathā || 55 || 
 
 
 BRP025.056.1  arundhatīvanaṃ caiva brahmāvartaṃ tathottamam | 
 BRP025.056.2  aśvavedī kubjāvanaṃ yamunāprabhavaṃ tathā || 56 || 
 
 
 
 BRP025.057.1  vīraṃ pramokṣaṃ sindhūttham ṛṣa kulyā sakṛttikam | 
 BRP025.057.2  urvīsaṅkramaṇaṃ caiva māyāvidyodbhavaṃ tathā || 57 || 
 
 
 BRP025.058.1  mahāśramo vaitasikārūpaṃ sundarikāśramam | 
 BRP025.058.2  bāhutīrthaṃ cārunadīṃ vimalāśokam eva ca || 58 || 
 
 
 BRP025.059.1  tīrthaṃ pañcanadaṃ caiva mārkaṇḍeyasya dhīmataḥ | 
 BRP025.059.2  somatīrthaṃ sitodaṃ ca tīrthaṃ matsyodarīṃ tathā || 59 || 
 
 
 BRP025.060.1  sūryaprabhaṃ sūryatīrtham aśokavanam eva ca | 
 BRP025.060.2  aruṇāspadaṃ kāmadaṃ ca śukratīrthaṃ savālukam || 60 || 
 
 
 BRP025.061.1  piśācamocanaṃ caiva subhadrāhradam eva ca | 
 BRP025.061.2  kuṇḍaṃ vimaladaṇḍasya tīrthaṃ caṇḍeśvarasya ca || 61 || 
 
 
 BRP025.062.1  jyeṣṭhasthānahradaṃ caiva puṇyaṃ brahmasaraṃ tathā | 
 BRP025.062.2  jaigīṣavyaguhā caiva harikeśavanaṃ tathā || 62 || 
 
 
 BRP025.063.1  ajāmukhasaraṃ caiva ghaṇṭākarṇahradaṃ tathā | 
 BRP025.063.2  puṇḍarīkahradaṃ caiva vāpī karkoṭakasya ca || 63 || 
 
 
 BRP025.064.1  suvarṇasyodapānaṃ ca śvetatīrthahradaṃ tathā | 
 BRP025.064.2  kuṇḍaṃ ghargharikāyāś ca śyāmakūpaṃ ca candrikā || 64 || 
 
 
 BRP025.065.1  śmaśānastambhakūpaṃ ca vināyakahradaṃ tathā | 
 BRP025.065.2  kūpaṃ sindhūdbhavaṃ caiva puṇyaṃ brahmasaraṃ tathā || 65 || 
 
 
 BRP025.066.1  rudrāvāsaṃ tathā tīrthaṃ nāgatīrthaṃ pulomakam | 
 BRP025.066.2  bhaktahradaṃ kṣīrasaraḥ pretādhāraṃ kumārakam || 66 || 
 
 
 BRP025.067.1  brahmāvartaṃ kuśāvartaṃ dadhikarṇodapānakam | 
 BRP025.067.2  śṛṅgatīrthaṃ mahātīrthaṃ tīrthaśreṣṭhā mahānadī || 67 || 
 
 
 BRP025.068.1  divyaṃ brahmasaraṃ puṇyaṃ gayāśīrṣākṣayaṃ vaṭam | 
 BRP025.068.2  dakṣiṇaṃ cottaraṃ caiva gomayaṃ rūpaśītikam || 68 || 
 
 
 BRP025.069.1  kapilāhradaṃ gṛdhravaṭaṃ sāvitrīhradam eva ca | 
 BRP025.069.2  prabhāsanaṃ sītavanaṃ yonidvāraṃ ca dhenukam || 69 || 
 
 
 BRP025.070.1  dhanyakaṃ kokilākhyaṃ ca mataṅgahradam eva ca | 
 BRP025.070.2  pitṛkūpaṃ rudratīrthaṃ śakratīrthaṃ sumālinam || 70 || 
 
 
 BRP025.071.1  brahmasthānaṃ saptakuṇḍaṃ maṇiratnahradaṃ tathā | 
 
 BRP025.071.2  kauśikyaṃ bharataṃ caiva tīrthaṃ jyeṣṭhālikā tathā || 71 || 
 
 
 BRP025.072.1  viśveśvaraṃ kalpasaraḥ kanyāsaṃvetyam eva ca | 
 BRP025.072.2  niścīvā prabhavaś caiva vasiṣṭhāśramam eva ca || 72 || 
 
 
 BRP025.073.1  devakūṭaṃ ca kūpaṃ ca vasiṣṭhāśramam eva ca | 
 BRP025.073.2  vīrāśramaṃ brahmasaro brahmavīrāvakāpilī || 73 || 
 
 
 BRP025.074.1  kumāradhārā śrīdhārā gaurīśikharam eva ca | 
 BRP025.074.2  śunaḥ kuṇḍo 'tha tīrthaṃ ca nanditīrthaṃ tathaiva ca || 74 || 
 
 
 BRP025.075.1  kumāravāsaṃ śrīvāsam aurvīśītārtham eva ca | 
 BRP025.075.2  kumbhakarṇahradaṃ caiva kauśikīhradam eva ca || 75 || 
 
 
 BRP025.076.1  dharmatīrthaṃ kāmatīrthaṃ tīrtham uddālakaṃ tathā | 
 BRP025.076.2  sandhyātīrthaṃ kāratoyaṃ kapilaṃ lohitārṇavam || 76 || 
 
 
 BRP025.077.1  śoṇodbhavaṃ vaṃśagulmam ṛṣabhaṃ kalatīrthakam | 
 BRP025.077.2  puṇyāvatīhradaṃ tīrthaṃ tīrthaṃ badarikāśramam || 77 || 
 
 
 BRP025.078.1  rāmatīrthaṃ pitṛvanaṃ virajātīrtham eva ca | 
 BRP025.078.2  mārkaṇḍeyavanaṃ caiva kṛṣṇatīrthaṃ tathā vaṭam || 78 || 
 
 
 BRP025.079.1  rohiṇīkūpapravaram indradyumnasaraṃ ca yat | 
 BRP025.079.2  sānugartaṃ samāhendraṃ śrītīrthaṃ śrīnadaṃ tathā || 79 || 
 
 
 BRP025.080.1  iṣutīrthaṃ vārṣabhaṃ ca kāverīhradam eva ca | 
 BRP025.080.2  kanyātīrthaṃ ca gokarṇaṃ gāyatrīsthānam eva ca || 80 || 
 
 
 BRP025.081.1  badarīhradam anyac ca madhyasthānaṃ vikarṇakam | 
 BRP025.081.2  jātīhradaṃ devakūpaṃ kuśapravaṇam eva ca || 81 || 
 
 
 BRP025.082.1  sarvadevavrataṃ caiva kanyāśramahradaṃ tathā | 
 BRP025.082.2  tathānyad vālakhilyānāṃ sapūrvāṇāṃ tathāparam || 82 || 
 
 
 BRP025.083.1  tathānyac ca maharṣīṇām akhaṇḍitahradaṃ tathā | 
 BRP025.083.2  tīrtheṣv eteṣu vidhivat samyak śraddhāsamanvitaḥ || 83 || 
 
 
 
 BRP025.084.1  snānaṃ karoti yo martyaḥ sopavāso jitendriyaḥ | 
 BRP025.084.2  devān ṛṣīn manuṣyāṃś ca pitṝn santarpya ca kramāt || 84 || 
 
 
 BRP025.085.1  abhyarcya devatās tatra sthitvā ca rajanītrayam | 
 BRP025.085.2  pṛthak pṛthak phalaṃ teṣu pratitīrtheṣu bho dvijāḥ || 85 || 
 
 
 BRP025.086.1  prāpnoti hayamedhasya naro nāsty atra saṃśayaḥ | 
 BRP025.086.2  yas tv idaṃ śṛṇuyān nityaṃ tīrthamāhātmyam uttamam | 
 BRP025.086.3  paṭhec ca śrāvayed vāpi sarvapāpaiḥ pramucyate || 86 || 
 
 
 
        Chapter 26: The dialogical setting for Brahman's narration
         SS  66 
 munaya ūcuḥ: 
 
 BRP026.001.1  pṛthivyām uttamāṃ bhūmiṃ dharmakāmārthamokṣadām | 
 BRP026.001.2  tīrthānām uttamaṃ tīrthaṃ brūhi no vadatāṃ vara || 1 || 
 
 lomaharṣaṇa uvāca: 
 
 BRP026.002.1  imaṃ praśnaṃ mama guruṃ papracchur munayaḥ purā | 
 BRP026.002.2  tam ahaṃ sampravakṣyāmi yat pṛcchadhvaṃ dvijottamāḥ || 2 || 
 
 
 BRP026.003.1  svāśrame sumahāpuṇye nānāpuṣpopaśobhite | 
 BRP026.003.2  nānādrumalatākīrṇe nānāmṛgagaṇair yute || 3 || 
 
 
 BRP026.004.1  punnāgaiḥ karṇikāraiś ca saralair devadārubhiḥ | 
 BRP026.004.2  śālais tālais tamālaiś ca panasair dhavakhādiraiḥ || 4 || 
 
 
 BRP026.005.1  pāṭalāśokabakulaiḥ karavīraiḥ sacampakaiḥ | 
 BRP026.005.2  anyaiś ca vividhair vṛkṣair nānāpuṣpopaśobhitaiḥ || 5 || 
 
 
 BRP026.006.1  kurukṣetre samāsīnaṃ vyāsaṃ matimatāṃ varam | 
 BRP026.006.2  mahābhāratakartāraṃ sarvaśāstraviśāradam || 6 || 
 
 
 BRP026.007.1  adhyātmaniṣṭhaṃ sarvajñaṃ sarvabhūtahite ratam | 
 BRP026.007.2  purāṇāgamavaktāraṃ vedavedāṅgapāragam || 7 || 
 
 
 BRP026.008.1  parāśarasutaṃ śāntaṃ padmapattrāyatekṣaṇam | 
 BRP026.008.2  draṣṭum abhyāyayuḥ prītyā munayaḥ saṃśitavratāḥ || 8 || 
 
 
 BRP026.009.1  kaśyapo jamadagniś ca bharadvājo 'tha gautamaḥ | 
 BRP026.009.2  vasiṣṭho jaiminir dhaumyo mārkaṇḍeyo 'tha vālmikiḥ || 9 || 
 
 
 BRP026.010.1  viśvāmitraḥ śatānando vātsyo gārgyo 'tha āsuriḥ | 
 BRP026.010.2  sumantur bhārgavo nāma kaṇvo medhātithir guruḥ || 10 || 
 
 
 BRP026.011.1  māṇḍavyaś cyavano dhūmro hy asito devalas tathā | 
 BRP026.011.2  maudgalyas tṛṇayajñaś ca pippalādo 'kṛtavraṇaḥ || 11 || 
 
 
 BRP026.012.1  saṃvartaḥ kauśiko raibhyo maitreyo haritas tathā | 
 BRP026.012.2  śāṇḍilyaś ca vibhāṇḍaś ca durvāsā lomaśas tathā || 12 || 
 
 
 BRP026.013.1  nāradaḥ parvataś caiva vaiśampāyanagālavau | 
 BRP026.013.2  bhāskariḥ pūraṇaḥ sūtaḥ pulastyaḥ kapilas tathā || 13 || 
 
 
 
 BRP026.014.1  ulūkaḥ pulaho vāyur devasthānaś caturbhujaḥ | 
 BRP026.014.2  sanatkumāraḥ pailaś ca kṛṣṇaḥ kṛṣṇānubhautikaḥ || 14 || 
 
 
 BRP026.015.1  etair munivaraiś cānyair vṛtaḥ satyavatīsutaḥ | 
 BRP026.015.2  rarāja sa muniḥ śrīmān nakṣatrair iva candramāḥ || 15 || 
 
 
 BRP026.016.1  tān āgatān munīn sarvān pūjayām āsa vedavit | 
 BRP026.016.2  te 'pi taṃ pratipūjyaiva kathāṃ cakruḥ parasparam || 16 || 
 
 
 BRP026.017.1  kathānte te muniśreṣṭhāḥ kṛṣṇaṃ satyavatīsutam | 
 BRP026.017.2  papracchuḥ saṃśayaṃ sarve tapovananivāsinaḥ || 17 || 
 
 munaya ūcuḥ: 
 
 BRP026.018.1  mune vedāṃś ca śāstrāṇi purāṇāgamabhāratam | 
 BRP026.018.2  bhūtaṃ bhavyaṃ bhaviṣyaṃ ca sarvaṃ jānāsi vāṅmayam || 18 || 
 
 
 BRP026.019.1  kaṣṭe 'smin duḥkhabahule niḥsāre bhavasāgare | 
 BRP026.019.2  rāgagrāhākule raudre viṣayodakasamplave || 19 || 
 
 
 BRP026.020.1  indriyāvartakalile dṛṣṭormiśatasaṅkule | 
 BRP026.020.2  mohapaṅkāvile durge lobhagambhīradustare || 20 || 
 
 
 BRP026.021.1  nimajjaj jagad ālokya nirālambam acetanam | 
 BRP026.021.2  pṛcchāmas tvāṃ mahābhāgaṃ brūhi no munisattama || 21 || 
 
 
 BRP026.022.1  śreyaḥ kim atra saṃsāre bhairave lomaharṣaṇe | 
 BRP026.022.2  upadeśapradānena lokān uddhartum arhasi || 22 || 
 
 
 BRP026.023.1  durlabhaṃ paramaṃ kṣetraṃ vaktum arhasi mokṣadam | 
 BRP026.023.2  pṛthivyāṃ karmabhūmiṃ ca śrotum icchāmahe vayam || 23 || 
 
 
 BRP026.024.1  kṛtvā kila naraḥ samyak karma bhūmau yathoditam | 
 BRP026.024.2  prāpnoti paramāṃ siddhiṃ narakaṃ ca vikarmataḥ || 24 || 
 
 
 BRP026.025.1  mokṣakṣetre tathā mokṣaṃ prāpnoti puruṣaḥ sudhīḥ | 
 BRP026.025.2  tasmād brūhi mahāprājña yat pṛṣṭo 'si dvijottama || 25 || 
 
 
 BRP026.026.1  śrutvā tu vacanaṃ teṣāṃ munīnāṃ bhāvitātmanām | 
 BRP026.026.2  vyāsaḥ provāca bhagavān bhūtabhavyabhaviṣyavit || 26 || 
 
 vyāsa uvāca: 
 
 BRP026.027.1  śṛṇudhvaṃ munayaḥ sarve vakṣyāmi yadi pṛcchatha | 
 BRP026.027.2  yaḥ saṃvādo 'bhavat pūrvam ṛṣīṇāṃ brahmaṇā saha || 27 || 
 
 
 BRP026.028.1  merupṛṣṭhe tu vistīrṇe nānāratnavibhūṣite | 
 BRP026.028.2  nānādrumalatākīrṇe nānāpuṣpopaśobhite || 28 || 
 
 
 BRP026.029.1  nānāpakṣirute ramye nānāprasavanākule | 
 BRP026.029.2  nānāsattvasamākīrṇe nānāścaryasamanvite || 29 || 
 
 
 BRP026.030.1  nānāvarṇaśilākīrṇe nānādhātuvibhūṣite | 
 BRP026.030.2  nānāmunijanākīrṇe nānāśramasamanvite || 30 || 
 
 
 BRP026.031.1  tatrāsīnaṃ jagannāthaṃ jagadyoniṃ caturmukham | 
 BRP026.031.2  jagatpatiṃ jagadvandyaṃ jagadādhāram īśvaram || 31 || 
 
 
 
 BRP026.032.1  devadānavagandharvair yakṣavidyādharoragaiḥ | 
 BRP026.032.2  munisiddhāpsarobhiś ca vṛtam anyair divālayaiḥ || 32 || 
 
 
 BRP026.033.1  kecit stuvanti taṃ devaṃ kecid gāyanti cāgrataḥ | 
 BRP026.033.2  kecid vādyāni vādyante kecin nṛtyanti cāpare || 33 || 
 
 
 BRP026.034.1  evaṃ pramudite kāle sarvabhūtasamāgame | 
 BRP026.034.2  nānākusumagandhāḍhye dakṣiṇānilasevite || 34 || 
 
 
 BRP026.035.1  bhṛgvādyās taṃ tadā devaṃ praṇipatya pitāmaham | 
 BRP026.035.2  imam artham ṛṣivarāḥ papracchuḥ pitaraṃ dvijāḥ || 35 || 
 
 ṛṣaya ūcuḥ: 
 
 BRP026.036.1  bhagavañ śrotum icchāmaḥ karmabhūmiṃ mahītale | 
 BRP026.036.2  vaktum arhasi deveśa mokṣakṣetraṃ ca durlabham || 36 || 
 
 vyāsa uvāca: 
 
 BRP026.037.1  teṣāṃ vacanam ākarṇya prāha brahmā sureśvaraḥ | 
 BRP026.037.2  papracchus te yathā praśnaṃ tat sarvaṃ munisattamāḥ || 37 || 
 
 
 
        Chapter 27: Description of Bhāratavarṣa
         SS  66-69 
 brahmovāca: 
 
 BRP027.001.1  śṛṇudhvaṃ munayaḥ sarve yad vo vakṣyāmi sāmpratam | 
 BRP027.001.2  purāṇaṃ vedasambaddhaṃ bhuktimuktipradaṃ śubham || 1 || 
 
 
 BRP027.002.1  pṛthivyāṃ bhārataṃ varṣaṃ karmabhūmir udāhṛtā | 
 BRP027.002.2  karmaṇaḥ phalabhūmiś ca svargaṃ ca narakaṃ tathā || 2 || 
 
 
 BRP027.003.1  tasmin varṣe naraḥ pāpaṃ kṛtvā dharmaṃ ca bho dvijāḥ | 
 BRP027.003.2  avaśyaṃ phalam āpnoti aśubhasya śubhasya ca || 3 || 
 
 
 BRP027.004.1  brāhmaṇādyāḥ svakaṃ karma kṛtvā samyak susaṃyatāḥ | 
 BRP027.004.2  prāpnuvanti parāṃ siddhiṃ tasmin varṣe na saṃśayaḥ || 4 || 
 
 
 BRP027.005.1  dharmaṃ cārthaṃ ca kāmaṃ ca mokṣaṃ ca dvijasattamāḥ | 
 BRP027.005.2  prāpnoti puruṣaḥ sarvaṃ tasmin varṣe susaṃyataḥ || 5 || 
 
 
 BRP027.006.1  indrādyāś ca surāḥ sarve tasmin varṣe dvijottamāḥ | 
 BRP027.006.2  kṛtvā suśobhanaṃ karma devatvaṃ pratipedire || 6 || 
 
 
 BRP027.007.1  anye 'pi lebhire mokṣaṃ puruṣāḥ saṃyatendriyāḥ | 
 BRP027.007.2  tasmin varṣe budhāḥ śāntā vītarāgā vimatsarāḥ || 7 || 
 
 
 BRP027.008.1  ye cāpi svarge tiṣṭhanti vimānena gatajvarāḥ | 
 BRP027.008.2  te 'pi kṛtvā śubhaṃ karma tasmin varṣe divaṃ gatāḥ || 8 || 
 
 
 BRP027.009.1  nivāsaṃ bhārate varṣa ākāṅkṣanti sadā surāḥ | 
 BRP027.009.2  svargāpavargaphalade tat paśyāmaḥ kadā vayam || 9 || 
 
 
 munaya ūcuḥ: 
 
 BRP027.010.1  yad etad bhavatā proktaṃ karma nānyatra puṇyadam | 
 BRP027.010.2  pāpāya vā suraśreṣṭha varjayitvā ca bhāratam || 10 || 
 
 
 BRP027.011.1  tataḥ svargaś ca mokṣaś ca madhyamaṃ tac ca gamyate | 
 BRP027.011.2  na khalv anyatra martyānāṃ bhūmau karma vidhīyate || 11 || 
 
 
 BRP027.012.1  tasmād vistarato brahmann asmākaṃ bhārataṃ vada | 
 BRP027.012.2  yadi te 'sti dayāsmāsu yathāvasthitir eva ca || 12 || 
 
 
 BRP027.013.1  tasmād varṣam idaṃ nātha ye vāsmin varṣaparvatāḥ | 
 BRP027.013.2  bhedāś ca tasya varṣasya brūhi sarvān aśeṣataḥ || 13 || 
 
 brahmovāca: 
 
 BRP027.014.1  śṛṇudhvaṃ bhārataṃ varṣaṃ navabhedena bho dvijāḥ | 
 BRP027.014.2  samudrāntaritā jñeyās te samāś ca parasparam || 14 || 
 
 
 BRP027.015.1  indradvīpaḥ kaśeruś ca tāmravarṇo gabhastimān | 
 BRP027.015.2  nāgadvīpas tathā saumyo gāndharvo vāruṇas tathā || 15 || 
 
 
 BRP027.016.1  ayaṃ tu navamas teṣāṃ dvīpaḥ sāgarasaṃvṛtaḥ | 
 BRP027.016.2  yojanānāṃ sahasraṃ vai dvīpo 'yaṃ dakṣiṇottaraḥ || 16 || 
 
 
 BRP027.017.1  pūrve kirātā yasyāsan paścime yavanās tathā | 
 BRP027.017.2  brāhmaṇāḥ kṣatriyā vaiśyāḥ śūdrāś cānte sthitā dvijāḥ || 17 || 
 
 
 BRP027.018.1  ijyāyuddhavaṇijyādyaiḥ karmabhiḥ kṛtapāvanāḥ | 
 BRP027.018.2  teṣāṃ saṃvyavahāraś ca ebhiḥ karmabhir iṣyate || 18 || 
 
 
 BRP027.019.1  svargāpavargahetuś ca puṇyaṃ pāpaṃ ca vai tathā | 
 BRP027.019.2  mahendro malayaḥ sahyaḥ śuktimān ṛkṣaparvataḥ || 19 || 
 
 
 BRP027.020.1  vindhyaś ca pāriyātraś ca saptaivātra kulācalāḥ | 
 BRP027.020.2  teṣāṃ sahasraśaś cānye bhūdharā ye samīpagāḥ || 20 || 
 
 
 BRP027.021.1  vistārocchrayiṇo ramyā vipulāś citrasānavaḥ | 
 BRP027.021.2  kolāhalaḥ sa vaibhrājo mandaro dardalācalaḥ || 21 || 
 
 
 BRP027.022.1  vātandhayo vaidyutaś ca mainākaḥ surasas tathā | 
 BRP027.022.2  tuṅgaprastho nāgagirir godhanaḥ pāṇḍarācalaḥ || 22 || 
 
 
 BRP027.023.1  puṣpagirir vaijayanto raivato 'rbuda eva ca | 
 BRP027.023.2  ṛṣyamūkaḥ sa gomanthaḥ kṛtaśailaḥ kṛtācalaḥ || 23 || 
 
 
 BRP027.024.1  śrīpārvataś cakoraś ca śataśo 'nye ca parvatāḥ | 
 BRP027.024.2  tair vimiśrā janapadā mlecchādyāś caiva bhāgaśaḥ || 24 || 
 
 
 BRP027.025.1  taiḥ pīyante saricchreṣṭhās tā budhyadhvaṃ dvijottamāḥ | 
 BRP027.025.2  gaṅgā sarasvatī sindhuś candrabhāgā tathāparā || 25 || 
 
 
 BRP027.026.1  yamunā śatadrur vipāśā vitastairāvatī kuhūḥ | 
 BRP027.026.2  gomatī dhūtapāpā ca bāhudā ca dṛṣadvatī || 26 || 
 
 
 
 BRP027.027.1  vipāśā devikā cakṣur niṣṭhīvā gaṇḍakī tathā | 
 BRP027.027.2  kauśikī cāpagā caiva himavatpādaniḥsṛtāḥ || 27 || 
 
 
 BRP027.028.1  devasmṛtir devavatī vātaghnī sindhur eva ca | 
 BRP027.028.2  veṇyā tu candanā caiva sadānīrā mahī tathā || 28 || 
 
 
 BRP027.029.1  carmaṇvatī vṛṣī caiva vidiśā vedavaty api | 
 BRP027.029.2  siprā hy avantī ca tathā pāriyātrānugāḥ smṛtāḥ || 29 || 
 
 
 BRP027.030.1  śoṇā mahānadī caiva narmadā surathā kriyā | 
 BRP027.030.2  mandākinī daśārṇā ca citrakūṭā tathāparā || 30 || 
 
 
 BRP027.031.1  citrotpalā vetravatī karamodā piśācikā | 
 BRP027.031.2  tathānyātilaghuśroṇī vipāpmā śaivalā nadī || 31 || 
 
 
 BRP027.032.1  sadherujā śaktimatī śakunī tridivā kramuḥ | 
 BRP027.032.2  ṛkṣapādaprasūtā vai tathānyā vegavāhinī || 32 || 
 
 
 BRP027.033.1  siprā payoṣṇī nirvindhyā tāpī caiva saridvarā | 
 BRP027.033.2  veṇā vaitaraṇī caiva sinīvālī kumudvatī || 33 || 
 
 
 BRP027.034.1  toyā caiva mahāgaurī durgā cāntaḥśilā tathā | 
 BRP027.034.2  vindhyapādaprasūtās tā nadyaḥ puṇyajalāḥ śubhāḥ || 34 || 
 
 
 BRP027.035.1  godāvarī bhīmarathī kṛṣṇaveṇā tathāpagā | 
 BRP027.035.2  tuṅgabhadrā suprayogā tathānyā pāpanāśinī || 35 || 
 
 
 BRP027.036.1  sahyapādaviniṣkrāntā ity etāḥ saritāṃ varāḥ | 
 BRP027.036.2  kṛtamālā tāmraparṇī puṣyajā pratyalāvatī || 36 || 
 
 
 BRP027.037.1  malayādrisamudbhūtāḥ puṇyāḥ śītajalās tv imāḥ | 
 BRP027.037.2  pitṛsomarṣikulyā ca vañjulā tridivā ca yā || 37 || 
 
 
 BRP027.038.1  lāṅgulinī vaṃśakarā mahendraprabhavāḥ smṛtāḥ | 
 BRP027.038.2  suvikālā kumārī ca manūgā mandagāminī || 38 || 
 
 
 BRP027.039.1  kṣayāpalāsinī caiva śuktimatprabhavāḥ smṛtāḥ | 
 BRP027.039.2  sarvāḥ puṇyāḥ sarasvatyaḥ sarvā gaṅgāḥ samudragāḥ || 39 || 
 
 
 BRP027.040.1  viśvasya mātaraḥ sarvāḥ sarvāḥ pāpaharāḥ smṛtāḥ | 
 BRP027.040.2  anyāḥ sahasraśaḥ proktāḥ kṣudranadyo dvijottamāḥ || 40 || 
 
 
 BRP027.041.1  prāvṛṭkālavahāḥ santi sadākālavahāś ca yāḥ | 
 BRP027.041.2  matsyā mukuṭakulyāś ca kuntalāḥ kāśikośalāḥ || 41 || 
 
 
 BRP027.042.1  andhrakāś ca kaliṅgāś ca śamakāś ca vṛkaiḥ saha | 
 BRP027.042.2  madhyadeśā janapadāḥ prāyaśo 'mī prakīrtitāḥ || 42 || 
 
 
 BRP027.043.1  sahyasya cottare yas tu yatra godāvarī nadī | 
 BRP027.043.2  pṛthivyām api kṛtsnāyāṃ sa pradeśo manoramaḥ || 43 || 
 
 
 
 BRP027.044.1  govardhanapuraṃ ramyaṃ bhārgavasya mahātmanaḥ | 
 BRP027.044.2  vāhīkarāṭadhānāś ca sutīrāḥ kālatoyadāḥ || 44 || 
 
 
 BRP027.045.1  aparāntāś ca śūdrāś ca vāhlikāś ca sakeralāḥ | 
 BRP027.045.2  gāndhārā yavanāś caiva sindhusauvīramadrakāḥ || 45 || 
 
 
 BRP027.046.1  śatadruhāḥ kaliṅgāś ca pāradā hārabhūṣikāḥ | 
 BRP027.046.2  māṭharāś caiva kanakāḥ kaikeyā dambhamālikāḥ || 46 || 
 
 
 BRP027.047.1  kṣatriyopamadeśāś ca vaiśyaśūdrakulāni ca | 
 BRP027.047.2  kāmbojāś caiva viprendrā barbarāś ca salaukikāḥ || 47 || 
 
 
 BRP027.048.1  vīrāś caiva tuṣārāś ca pahlavādhāyatā narāḥ | 
 BRP027.048.2  ātreyāś ca bharadvājāḥ puṣkalāś ca daśerakāḥ || 48 || 
 
 
 BRP027.049.1  lampakāḥ śunaśokāś ca kulikā jāṅgalaiḥ saha | 
 BRP027.049.2  auṣadhyaś calacandrā ca kirātānāṃ ca jātayaḥ || 49 || 
 
 
 BRP027.050.1  tomarā haṃsamārgāś ca kāśmīrāḥ karuṇās tathā | 
 BRP027.050.2  śūlikāḥ kuhakāś caiva māgadhāś ca tathaiva ca || 50 || 
 
 
 BRP027.051.1  ete deśā udīcyās tu prācyān deśān nibodhata | 
 BRP027.051.2  andhā vāmaṅkurākāś ca vallakāś ca makhāntakāḥ || 51 || 
 
 
 BRP027.052.1  tathāpare 'ṅgā vaṅgāś ca maladā mālavartikāḥ | 
 BRP027.052.2  bhadratuṅgāḥ pratijayā bhāryāṅgāś cāpamardakāḥ || 52 || 
 
 
 BRP027.053.1  prāgjyotiṣāś ca madrāś ca videhās tāmraliptakāḥ | 
 BRP027.053.2  mallā magadhakā nandāḥ prācyā janapadās tathā || 53 || 
 
 
 BRP027.054.1  athāpare janapadā dakṣiṇāpathavāsinaḥ | 
 BRP027.054.2  pūrṇāś ca kevalāś caiva golāṅgūlās tathaiva ca || 54 || 
 
 
 BRP027.055.1  ṛṣikā muṣikāś caiva kumārā rāmaṭhāḥ śakāḥ | 
 BRP027.055.2  mahārāṣṭrā māhiṣakāḥ kaliṅgāś caiva sarvaśaḥ || 55 || 
 
 
 BRP027.056.1  ābhīrāḥ saha vaiśikyā aṭavyāḥ saravāś ca ye | 
 BRP027.056.2  pulindāś caiva mauleyā vaidarbhā daṇḍakaiḥ saha || 56 || 
 
 
 BRP027.057.1  paulikā maulikāś caiva aśmakā bhojavardhanāḥ | 
 BRP027.057.2  kaulikāḥ kuntalāś caiva dambhakā nīlakālakāḥ || 57 || 
 
 
 BRP027.058.1  dākṣiṇātyās tv amī deśā aparāntān nibodhata | 
 BRP027.058.2  śūrpārakāḥ kālidhanā lolās tālakaṭaiḥ saha || 58 || 
 
 
 BRP027.059.1  ity ete hy aparāntāś ca śṛṇudhvaṃ vindhyavāsinaḥ | 
 BRP027.059.2  malajāḥ karkaśāś caiva melakāś colakaiḥ saha || 59 || 
 
 
 
 BRP027.060.1  uttamārṇā daśārṇāś ca bhojāḥ kiṣkindhakaiḥ saha | 
 BRP027.060.2  toṣalāḥ kośalāś caiva traipurā vaidiśās tathā || 60 || 
 
 
 BRP027.061.1  tumburās tu carāś caiva yavanāḥ pavanaiḥ saha | 
 BRP027.061.2  abhayā ruṇḍikerāś ca carcarā hotradhartayaḥ || 61 || 
 
 
 BRP027.062.1  ete janapadāḥ sarve tatra vindhyanivāsinaḥ | 
 BRP027.062.2  ato deśān pravakṣyāmi parvatāśrayiṇaś ca ye || 62 || 
 
 
 BRP027.063.1  nīhārās tuṣamārgāś ca kuravas tuṅgaṇāḥ khasāḥ | 
 BRP027.063.2  karṇaprāvaraṇāś caiva ūrṇā darghāḥ sakuntakāḥ || 63 || 
 
 
 BRP027.064.1  citramārgā mālavāś ca kirātās tomaraiḥ saha | 
 BRP027.064.2  kṛtatretādikaś cātra caturyugakṛto vidhiḥ || 64 || 
 
 
 BRP027.065.1  evaṃ tu bhārataṃ varṣaṃ navasaṃsthānasaṃsthitam | 
 BRP027.065.2  dakṣiṇe parato yasya pūrve caiva mahodadhiḥ || 65 || 
 
 
 BRP027.066.1  himavān uttareṇāsya kārmukasya yathā guṇaḥ | 
 BRP027.066.2  tad etad bhārataṃ varṣaṃ sarvabījaṃ dvijottamāḥ || 66 || 
 
 
 BRP027.067.1  brahmatvam amareśatvaṃ devatvaṃ marutāṃ tathā | 
 BRP027.067.2  mṛgayakṣāpsaroyoniṃ tadvat sarpasarīsṛpāḥ || 67 || 
 
 
 BRP027.068.1  sthāvarāṇāṃ ca sarveṣāṃ mito viprāḥ śubhāśubhaiḥ | 
 BRP027.068.2  prayānti karmabhūr viprā nānyā lokeṣu vidyate || 68 || 
 
 
 BRP027.069.1  devānām api bho viprāḥ sadaivaiṣa manorathaḥ | 
 BRP027.069.2  api mānuṣyam āpsyāmo devatvāt pracyutāḥ kṣitau || 69 || 
 
 
 BRP027.070.1  manuṣyaḥ kurute yat tu tan na śakyaṃ surāsuraiḥ | 
 BRP027.070.2  tatkarmanigaḍagrastais tatkarmakṣapaṇonmukhaiḥ || 70 || 
 
 
 BRP027.071.1  na bhāratasamaṃ varṣaṃ pṛthivyām asti bho dvijāḥ | 
 BRP027.071.2  yatra viprādayo varṇāḥ prāpnuvanty abhivāñchitam || 71 || 
 
 
 BRP027.072.1  dhanyās te bhārate varṣe jāyante ye narottamāḥ | 
 BRP027.072.2  dharmārthakāmamokṣāṇāṃ prāpnuvanti mahāphalam || 72 || 
 
 
 BRP027.073.1  prāpyate yatra tapasaḥ phalaṃ paramadurlabham | 
 BRP027.073.2  sarvadānaphalaṃ caiva sarvayajñaphalaṃ tathā || 73 || 
 
 
 BRP027.074.1  tīrthayātrāphalaṃ caiva gurusevāphalaṃ tathā | 
 BRP027.074.2  devatārādhanaphalaṃ svādhyāyasya phalaṃ dvijāḥ || 74 || 
 
 
 BRP027.075.1  yatra devāḥ sadā hṛṣṭā janma vāñchanti śobhanam | 
 BRP027.075.2  nānāvrataphalaṃ caiva nānāśāstraphalaṃ tathā || 75 || 
 
 
 BRP027.076.1  ahiṃsādiphalaṃ samyak phalaṃ sarvābhivāñchitam | 
 BRP027.076.2  brahmacaryaphalaṃ caiva gārhasthyena ca yat phalam || 76 || 
 
 
 BRP027.077.1  yat phalaṃ vanavāsena sannyāsena ca yat phalam | 
 BRP027.077.2  iṣṭāpūrtaphalaṃ caiva tathānyac chubhakarmaṇām || 77 || 
 
 
 BRP027.078.1  prāpyate bhārate varṣe na cānyatra dvijottamāḥ | 
 BRP027.078.2  kaḥ śaknoti guṇān vaktuṃ bhāratasyākhilān dvijāḥ || 78 || 
 
 
 
 BRP027.079.1  evaṃ samyaṅ mayā proktaṃ bhārataṃ varṣam uttamam | 
 BRP027.079.2  sarvapāpaharaṃ puṇyaṃ dhanyaṃ buddhivivardhanam || 79 || 
 
 
 BRP027.080.1  ya idaṃ śṛṇuyān nityaṃ paṭhed vā niyatendriyaḥ | 
 BRP027.080.2  sarvapāpair vinirmukto viṣṇulokaṃ sa gacchati || 80 || 
 
 
 
        Chapter 28: Description of Oṇḍradeśa; on worship of the sun and of Rāmeśvara
         SS  69-71 
 brahmovāca: 
 
 BRP028.001.1  tatrāste bhārate varṣe dakṣiṇodadhisaṃsthitaḥ | 
 BRP028.001.2  oṇḍradeśa iti khyātaḥ svargamokṣapradāyakaḥ || 1 || 
 
 
 BRP028.002.1  samudrād uttaraṃ tāvad yāvad virajamaṇḍalam | 
 BRP028.002.2  deśo 'sau puṇyaśīlānāṃ guṇaiḥ sarvair alaṅkṛtaḥ || 2 || 
 
 
 BRP028.003.1  tatra deśaprasūtā ye brāhmaṇāḥ saṃyatendriyāḥ | 
 BRP028.003.2  tapaḥsvādhyāyaniratā vandyāḥ pūjyāś ca te sadā || 3 || 
 
 
 BRP028.004.1  śrāddhe dāne vivāhe ca yajñe vācāryakarmaṇi | 
 BRP028.004.2  praśastāḥ sarvakāryeṣu tatradeśodbhavā dvijāḥ || 4 || 
 
 
 BRP028.005.1  ṣaṭkarmaniratās tatra brāhmaṇā vedapāragāḥ | 
 BRP028.005.2  itihāsavidaś caiva purāṇārthaviśāradāḥ || 5 || 
 
 
 BRP028.006.1  sarvaśāstrārthakuśalā yajvāno vītamatsarāḥ | 
 BRP028.006.2  agnihotraratāḥ kecit kecit smārtāgnitatparāḥ || 6 || 
 
 
 BRP028.007.1  putradāradhanair yuktā dātāraḥ satyavādinaḥ | 
 BRP028.007.2  nivasanty utkale puṇye yajñotsavavibhūṣite || 7 || 
 
 
 BRP028.008.1  itare 'pi trayo varṇāḥ kṣatriyādyāḥ susaṃyatāḥ | 
 BRP028.008.2  svakarmaniratāḥ śāntās tatra tiṣṭhanti dhārmikāḥ || 8 || 
 
 
 BRP028.009.1  koṇāditya iti khyātas tasmin deśe vyavasthitaḥ | 
 BRP028.009.2  yaṃ dṛṣṭvā bhāskaraṃ martyaḥ sarvapāpaiḥ pramucyate || 9 || 
 
 munaya ūcuḥ: 
 
 BRP028.010.1  śrotum icchāma tad brūhi kṣetraṃ sūryasya sāmpratam | 
 BRP028.010.2  tasmin deśe suraśreṣṭha yatrāste sa divākaraḥ || 10 || 
 
 brahmovāca: 
 
 BRP028.011.1  lavaṇasyodadhes tīre pavitre sumanohare | 
 BRP028.011.2  sarvatra vālukākīrṇe deśe sarvaguṇānvite || 11 || 
 
 
 BRP028.012.1  campakāśokabakulaiḥ karavīraiḥ sapāṭalaiḥ | 
 BRP028.012.2  punnāgaiḥ karṇikāraiś ca bakulair nāgakesaraiḥ || 12 || 
 
 
 BRP028.013.1  tagarair dhavabāṇaiś ca atimuktaiḥ sakubjakaiḥ | 
 BRP028.013.2  mālatīkundapuṣpaiś ca tathānyair mallikādibhiḥ || 13 || 
 
 
 BRP028.014.1  ketakīvanakhaṇḍaiś ca sarvartukusumojjvalaiḥ | 
 BRP028.014.2  kadambair lakucaiḥ śālaiḥ panasair devadārubhiḥ || 14 || 
 
 
 
 BRP028.015.1  saralair mucukundaiś ca candanaiś ca sitetaraiḥ | 
 BRP028.015.2  aśvatthaiḥ saptaparṇaiś ca āmrair āmrātakais tathā || 15 || 
 
 
 BRP028.016.1  tālaiḥ pūgaphalaiś caiva nārikeraiḥ kapitthakaiḥ | 
 BRP028.016.2  anyaiś ca vividhair vṛkṣaiḥ sarvataḥ samalaṅkṛtam || 16 || 
 
 
 BRP028.017.1  kṣetraṃ tatra raveḥ puṇyam āste jagati viśrutam | 
 BRP028.017.2  samantād yojanaṃ sāgraṃ bhuktimuktiphalapradam || 17 || 
 
 
 BRP028.018.1  āste tatra svayaṃ devaḥ sahasrāṃśur divākaraḥ | 
 BRP028.018.2  koṇāditya iti khyāto bhuktimuktiphalapradaḥ || 18 || 
 
 
 BRP028.019.1  māghe māsi site pakṣe saptamyāṃ saṃyatendriyaḥ | 
 BRP028.019.2  kṛtopavāso yatretya snātvā tu makarālaye || 19 || 
 
 
 BRP028.020.1  kṛtaśauco viśuddhātmā smaran devaṃ divākaram | 
 BRP028.020.2  sāgare vidhivat snātvā śarvaryante samāhitaḥ || 20 || 
 
 
 BRP028.021.1  devān ṛṣīn manuṣyāṃś ca pitṝn santarpya ca dvijāḥ | 
 BRP028.021.2  uttīrya vāsasī dhaute paridhāya sunirmale || 21 || 
 
 
 BRP028.022.1  ācamya prayato bhūtvā tīre tasya mahodadheḥ | 
 BRP028.022.2  upaviśyodaye kāle prāṅmukhaḥ savitus tadā || 22 || 
 
 
 BRP028.023.1  vilikhya padmaṃ medhāvī raktacandanavāriṇā | 
 BRP028.023.2  aṣṭapattraṃ kesarāḍhyaṃ vartulaṃ cordhvakarṇikam || 23 || 
 
 
 BRP028.024.1  tilataṇḍulatoyaṃ ca raktacandanasaṃyutam | 
 BRP028.024.2  raktapuṣpaṃ sadarbhaṃ ca prakṣipet tāmrabhājane || 24 || 
 
 
 BRP028.025.1  tāmrābhāve 'rkapattrasya puṭe kṛtvā tilādikam | 
 BRP028.025.2  pidhāya tan muniśreṣṭhāḥ pātraṃ pātreṇa vinyaset || 25 || 
 
 
 BRP028.026.1  karanyāsāṅgavinyāsaṃ kṛtvāṅgair hṛdayādibhiḥ | 
 BRP028.026.2  ātmānaṃ bhāskaraṃ dhyātvā samyak śraddhāsamanvitaḥ || 26 || 
 
 
 BRP028.027.1  madhye cāgnidale dhīmān nairṛte śvasane dale | 
 BRP028.027.2  kāmārigocare caiva punar madhye ca pūjayet || 27 || 
 
 
 BRP028.028.1  prabhūtaṃ vimalaṃ sāram ārādhyaṃ paramaṃ sukham | 
 BRP028.028.2  sampūjya padmam āvāhya gaganāt tatra bhāskaram || 28 || 
 
 
 BRP028.029.1  karṇikopari saṃsthāpya tato mudrāṃ pradarśayet | 
 BRP028.029.2  kṛtvā snānādikaṃ sarvaṃ dhyātvā taṃ susamāhitaḥ || 29 || 
 
 
 BRP028.030.1  sitapadmopari raviṃ tejobimbe vyavasthitam | 
 BRP028.030.2  piṅgākṣaṃ dvibhujaṃ raktaṃ padmapattrāruṇāmbaram || 30 || 
 
 
 BRP028.031.1  sarvalakṣaṇasaṃyuktaṃ sarvābharaṇabhūṣitam | 
 BRP028.031.2  surūpaṃ varadaṃ śāntaṃ prabhāmaṇḍalamaṇḍitam || 31 || 
 
 
 BRP028.032.1  udyantaṃ bhāskaraṃ dṛṣṭvā sāndrasindūrasannibham | 
 BRP028.032.2  tatas tat pātram ādāya jānubhyāṃ dharaṇīṃ gataḥ || 32 || 
 
 
 
 BRP028.033.1  kṛtvā śirasi tat pātram ekacittas tu vāgyataḥ | 
 BRP028.033.2  tryakṣareṇa tu mantreṇa sūryāyārghyaṃ nivedayet || 33 || 
 
 
 BRP028.034.1  adīkṣitas tu tasyaiva nāmnaivārghaṃ prayacchati | 
 BRP028.034.2  śraddhayā bhāvayuktena bhaktigrāhyo ravir yataḥ || 34 || 
 
 
 BRP028.035.1  agninirṛtivāyvīśamadhyapūrvādidikṣu ca | 
 BRP028.035.2  hṛc chiraś ca śikhāvarmanetrāṇy astraṃ ca pūjayet || 35 || 
 
 
 BRP028.036.1  dattvārghyaṃ gandhadhūpaṃ ca dīpaṃ naivedyam eva ca | 
 BRP028.036.2  japtvā stutvā namas kṛtvā mudrāṃ baddhvā visarjayet || 36 || 
 
 
 BRP028.037.1  ye vārghyaṃ samprayacchanti sūryāya niyatendriyāḥ | 
 BRP028.037.2  brāhmaṇāḥ kṣatriyā vaiśyāḥ striyaḥ śūdrāś ca saṃyatāḥ || 37 || 
 
 
 BRP028.038.1  bhaktibhāvena satataṃ viśuddhenāntarātmanā | 
 BRP028.038.2  te bhuktvābhimatān kāmān prāpnuvanti parāṃ gatim || 38 || 
 
 
 BRP028.039.1  trailokyadīpakaṃ devaṃ bhāskaraṃ gaganecaram | 
 BRP028.039.2  ye saṃśrayanti manujās te syuḥ sukhasya bhājanam || 39 || 
 
 
 BRP028.040.1  yāvan na dīyate cārghyaṃ bhāskarāya yathoditam | 
 BRP028.040.2  tāvan na pūjayed viṣṇuṃ śaṅkaraṃ vā sureśvaram || 40 || 
 
 
 BRP028.041.1  tasmāt prayatnam āsthāya dadyād arghyaṃ dine dine | 
 BRP028.041.2  ādityāya śucir bhūtvā puṣpair gandhair manoramaiḥ || 41 || 
 
 
 BRP028.042.1  evaṃ dadāti yaś cārghyaṃ saptamyāṃ susamāhitaḥ | 
 BRP028.042.2  ādityāya śuciḥ snātaḥ sa labhed īpsitaṃ phalam || 42 || 
 
 
 BRP028.043.1  rogād vimucyate rogī vittārthī labhate dhanam | 
 BRP028.043.2  vidyāṃ prāpnoti vidyārthī sutārthī putravān bhavet || 43 || 
 
 
 BRP028.044.1  yaṃ yaṃ kāmam abhidhyāyan sūryāyārghyaṃ prayacchati | 
 BRP028.044.2  tasya tasya phalaṃ samyak prāpnoti puruṣaḥ sudhīḥ || 44 || 
 
 
 BRP028.045.1  snātvā vai sāgare dattvā sūryāyārghyaṃ praṇamya ca | 
 BRP028.045.2  naro vā yadi vā nārī sarvakāmaphalaṃ labhet || 45 || 
 
 
 BRP028.046.1  tataḥ sūryālayaṃ gacchet puṣpam ādāya vāgyataḥ | 
 BRP028.046.2  praviśya pūjayed bhānuṃ kṛtvā tu triḥ pradakṣiṇam || 46 || 
 
 
 BRP028.047.1  pūjayet parayā bhaktyā koṇārkaṃ munisattamāḥ | 
 BRP028.047.2  gandhaiḥ puṣpais tathā dīpair dhūpair naivedyakair api || 47 || 
 
 
 
 BRP028.048.1  daṇḍavat praṇipātaiś ca jayaśabdais tathā stavaiḥ | 
 BRP028.048.2  evaṃ sampūjya taṃ devaṃ sahasrāṃśuṃ jagatpatim || 48 || 
 
 
 BRP028.049.1  daśānām aśvamedhānāṃ phalaṃ prāpnoti mānavaḥ | 
 BRP028.049.2  sarvapāpavinirmukto yuvā divyavapur naraḥ || 49 || 
 
 
 BRP028.050.1  saptāvarān sapta parān vaṃśān uddhṛtya bho dvijāḥ | 
 BRP028.050.2  vimānenārkavarṇena kāmagena suvarcasā || 50 || 
 
 
 BRP028.051.1  upagīyamāno gandharvaiḥ sūryalokaṃ sa gacchati | 
 BRP028.051.2  bhuktvā tatra varān bhogān yāvad ābhūtasamplavam || 51 || 
 
 
 BRP028.052.1  puṇyakṣayād ihāyātaḥ pravare yogināṃ kule | 
 BRP028.052.2  caturvedo bhaved vipraḥ svadharmanirataḥ śuciḥ || 52 || 
 
 
 BRP028.053.1  yogaṃ vivasvataḥ prāpya tato mokṣam avāpnuyāt | 
 BRP028.053.2  caitre māsi site pakṣe yātrāṃ damanabhañjikām || 53 || 
 
 
 BRP028.054.1  yaḥ karoti naras tatra pūrvoktaṃ sa phalaṃ labhet | 
 BRP028.054.2  śayanotthāpane bhānoḥ saṅkrāntyāṃ viṣuvāyane || 54 || 
 
 
 BRP028.055.1  vāre raves tithau caiva parvakāle 'thavā dvijāḥ | 
 BRP028.055.2  ye tatra yātrāṃ kurvanti śraddhayā saṃyatendriyāḥ || 55 || 
 
 
 BRP028.056.1  vimānenārkavarṇena sūryalokaṃ vrajanti te | 
 BRP028.056.2  āste tatra mahādevas tīre nadanadīpateḥ || 56 || 
 
 
 BRP028.057.1  rāmeśvara iti khyātaḥ sarvakāmaphalapradaḥ | 
 BRP028.057.2  ye taṃ paśyanti kāmāriṃ snātvā samyaṅ mahodadhau || 57 || 
 
 
 BRP028.058.1  gandhaiḥ puṣpais tathā dhūpair dīpair naivedyakair varaiḥ | 
 BRP028.058.2  praṇipātais tathā stotrair gītair vādyair manoharaiḥ || 58 || 
 
 
 BRP028.059.1  rājasūyaphalaṃ samyag vājimedhaphalaṃ tathā | 
 BRP028.059.2  prāpnuvanti mahātmānaḥ saṃsiddhiṃ paramāṃ tathā || 59 || 
 
 
 BRP028.060.1  kāmagena vimānena kiṅkiṇījālamālinā | 
 BRP028.060.2  upagīyamānā gandharvaiḥ śivalokaṃ vrajanti te || 60 || 
 
 
 BRP028.061.1  āhūtasamplavaṃ yāvad bhuktvā bhogān manoramān | 
 BRP028.061.2  puṇyakṣayād ihāgatya cāturvedā bhavanti te || 61 || 
 
 
 BRP028.062.1  śāṅkaraṃ yogam āsthāya tato mokṣaṃ vrajanti te | 
 BRP028.062.2  yas tatra savituḥ kṣetre prāṇāṃs tyajati mānavaḥ || 62 || 
 
 
 BRP028.063.1  sa sūryalokam āsthāya devavan modate divi | 
 BRP028.063.2  punar mānuṣatāṃ prāpya rājā bhavati dhārmikaḥ || 63 || 
 
 
 BRP028.064.1  yogaṃ raveḥ samāsādya tato mokṣam avāpnuyāt | 
 BRP028.064.2  evaṃ mayā muniśreṣṭhāḥ proktaṃ kṣetraṃ sudurlabham || 64 || 
 
 
 BRP028.065.1  koṇārkasyodadhes tīre bhuktimuktiphalapradaḥ || 65 || 
 
 
 
 
        Chapter 29: On worship of the sun
         SS  71-73 
 munaya ūcuḥ: 
 
 BRP029.001.1  śruto 'smābhiḥ suraśreṣṭha bhavatā yad udāhṛtam | 
 BRP029.001.2  bhāskarasya paraṃ kṣetraṃ bhuktimuktiphalapradam || 1 || 
 
 
 BRP029.002.1  na tṛptim adhigacchāmaḥ śṛṇvantaḥ sukhadāṃ kathām | 
 BRP029.002.2  tava vaktrodbhavāṃ puṇyām ādityasyāghanāśinīm || 2 || 
 
 
 BRP029.003.1  ataḥ paraṃ suraśreṣṭha brūhi no vadatāṃ vara | 
 BRP029.003.2  devapūjāphalaṃ yac ca yac ca dānaphalaṃ prabho || 3 || 
 
 
 BRP029.004.1  praṇipāte namaskāre tathā caiva pradakṣiṇe | 
 BRP029.004.2  dīpadhūpapradāne ca sammārjanavidhau ca yat || 4 || 
 
 
 BRP029.005.1  upavāse ca yat puṇyaṃ yat puṇyaṃ naktabhojane | 
 BRP029.005.2  arghaś ca kīdṛśaḥ proktaḥ kutra vā sampradīyate || 5 || 
 
 
 BRP029.006.1  kathaṃ ca kriyate bhaktiḥ kathaṃ devaḥ prasīdati | 
 BRP029.006.2  etat sarvaṃ suraśreṣṭha śrotum icchāmahe vayam || 6 || 
 
 brahmovāca: 
 
 BRP029.007.1  arghyaṃ pūjādikaṃ sarvaṃ bhāskarasya dvijottamāḥ | 
 BRP029.007.2  bhaktiṃ śraddhāṃ samādhiṃ ca kathyamānaṃ nibodhata || 7 || 
 
 
 BRP029.008.1  manasā bhāvanā bhaktir iṣṭā śraddhā ca kīrtyate | 
 BRP029.008.2  dhyānaṃ samādhir ity uktaṃ śṛṇudhvaṃ susamāhitāḥ || 8 || 
 
 
 BRP029.009.1  tatkathāṃ śrāvayed yas tu tadbhaktān pūjayīta vā | 
 BRP029.009.2  agniśuśrūṣakaś caiva sa vai bhaktaḥ sanātanaḥ || 9 || 
 
 
 BRP029.010.1  taccittas tanmanāś caiva devapūjārataḥ sadā | 
 BRP029.010.2  tatkarmakṛd bhaved yas tu sa vai bhaktaḥ sanātanaḥ || 10 || 
 
 
 BRP029.011.1  devārthe kriyamāṇāni yaḥ karmāṇy anumanyate | 
 BRP029.011.2  kīrtanād vā paro viprāḥ sa vai bhaktataro naraḥ || 11 || 
 
 
 BRP029.012.1  nābhyasūyeta tadbhaktān na nindyāc cānyadevatām | 
 BRP029.012.2  ādityavratacārī ca sa vai bhaktataro naraḥ || 12 || 
 
 
 BRP029.013.1  gacchaṃs tiṣṭhan svapañ jighrann unmiṣan nimiṣann api | 
 BRP029.013.2  yaḥ smared bhāskaraṃ nityaṃ sa vai bhaktataro naraḥ || 13 || 
 
 
 BRP029.014.1  evaṃvidhā tv iyaṃ bhaktiḥ sadā kāryā vijānatā | 
 BRP029.014.2  bhaktyā samādhinā caiva stavena manasā tathā || 14 || 
 
 
 BRP029.015.1  kriyate niyamo yas tu dānaṃ viprāya dīyate | 
 BRP029.015.2  pratigṛhṇanti taṃ devā manuṣyāḥ pitaras tathā || 15 || 
 
 
 BRP029.016.1  pattraṃ puṣpaṃ phalaṃ toyaṃ yad bhaktyā samupāhṛtam | 
 BRP029.016.2  pratigṛhṇanti tad devā nāstikān varjayanti ca || 16 || 
 
 
 
 BRP029.017.1  bhāvaśuddhiḥ prayoktavyā niyamācārasaṃyutā | 
 BRP029.017.2  bhāvaśuddhyā kriyate yat tat sarvaṃ saphalaṃ bhavet || 17 || 
 
 
 BRP029.018.1  stutijapyopahāreṇa pūjayāpi vivasvataḥ | 
 BRP029.018.2  upavāsena bhaktyā vai sarvapāpaiḥ pramucyate || 18 || 
 
 
 BRP029.019.1  praṇidhāya śiro bhūmyāṃ namaskāraṃ karoti yaḥ | 
 BRP029.019.2  tatkṣaṇāt sarvapāpebhyo mucyate nātra saṃśayaḥ || 19 || 
 
 
 BRP029.020.1  bhaktiyukto naro yo 'sau raveḥ kuryāt pradakṣiṇām | 
 BRP029.020.2  pradakṣiṇīkṛtā tena saptadvīpā vasundharā || 20 || 
 
 
 BRP029.021.1  sūryaṃ manasi yaḥ kṛtvā kuryād vyomapradakṣiṇām | 
 BRP029.021.2  pradakṣiṇīkṛtās tena sarve devā bhavanti hi || 21 || 
 
 
 BRP029.022.1  ekāhāro naro bhūtvā ṣaṣṭhyāṃ yo 'rcayate ravim | 
 BRP029.022.2  niyamavratacārī ca bhaved bhaktisamanvitaḥ || 22 || 
 
 
 BRP029.023.1  saptamyāṃ vā mahābhāgāḥ so 'śvamedhaphalaṃ labhet | 
 BRP029.023.2  ahorātropavāsena pūjayed yas tu bhāskaram || 23 || 
 
 
 BRP029.024.1  saptamyām athavā ṣaṣṭhyāṃ sa yāti paramāṃ gatim | 
 BRP029.024.2  kṛṣṇapakṣasya saptamyāṃ sopavāso jitendriyaḥ || 24 || 
 
 
 BRP029.025.1  sarvaratnopahāreṇa pūjayed yas tu bhāskaram | 
 BRP029.025.2  padmaprabheṇa yānena sūryalokaṃ sa gacchati || 25 || 
 
 
 BRP029.026.1  śuklapakṣasya saptamyām upavāsaparo naraḥ | 
 BRP029.026.2  sarvaśuklopahāreṇa pūjayed yas tu bhāskaram || 26 || 
 
 
 BRP029.027.1  sarvapāpavinirmuktaḥ sūryalokaṃ sa gacchati | 
 BRP029.027.2  arkasampuṭasaṃyuktam udakaṃ prasṛtaṃ pibet || 27 || 
 
 
 BRP029.028.1  kramavṛddhyā caturviṃśam ekaikaṃ kṣapayet punaḥ | 
 BRP029.028.2  dvābhyāṃ saṃvatsarābhyāṃ tu samāptaniyamo bhavet || 28 || 
 
 
 BRP029.029.1  sarvakāmapradā hy eṣā praśastā hy arkasaptamī | 
 BRP029.029.2  śuklapakṣasya saptamyāṃ yadādityadinaṃ bhavet || 29 || 
 
 
 BRP029.030.1  saptamī vijayā nāma tatra dattaṃ mahat phalam | 
 BRP029.030.2  snānaṃ dānaṃ tapo homa upavāsas tathaiva ca || 30 || 
 
 
 BRP029.031.1  sarvaṃ vijayasaptamyāṃ mahāpātakanāśanam | 
 BRP029.031.2  ye cādityadine prāpte śrāddhaṃ kurvanti mānavāḥ || 31 || 
 
 
 BRP029.032.1  yajanti ca mahāśvetaṃ te labhante yathepsitam | 
 BRP029.032.2  yeṣāṃ dharmyāḥ kriyāḥ sarvāḥ sadaivoddiśya bhāskaram || 32 || 
 
 
 BRP029.033.1  na kule jāyate teṣāṃ daridro vyādhito 'pi vā | 
 BRP029.033.2  śvetayā raktayā vāpi pītamṛttikayāpi vā || 33 || 
 
 
 BRP029.034.1  upalepanakartā tu cintitaṃ labhate phalam | 
 BRP029.034.2  citrabhānuṃ vicitrais tu kusumaiś ca sugandhibhiḥ || 34 || 
 
 
 BRP029.035.1  pūjayet sopavāso yaḥ sa kāmān īpsitāṃl labhet | 
 BRP029.035.2  ghṛtena dīpaṃ prajvālya tilatailena vā punaḥ || 35 || 
 
 
 
 BRP029.036.1  ādityaṃ pūjayed yas tu cakṣuṣā na sa hīyate | 
 BRP029.036.2  dīpadātā naro nityaṃ jñānadīpena dīpyate || 36 || 
 
 
 BRP029.037.1  tilāḥ pavitraṃ tailaṃ vā tilagodānam uttamam | 
 BRP029.037.2  agnikārye ca dīpe ca mahāpātakanāśanam || 37 || 
 
 
 BRP029.038.1  dīpaṃ dadāti yo nityaṃ devatāyataneṣu ca | 
 BRP029.038.2  catuṣpatheṣu rathyāsu rūpavān subhago bhavet || 38 || 
 
 
 BRP029.039.1  havirbhiḥ prathamaḥ kalpo dvitīyaś cauṣadhīrasaiḥ | 
 BRP029.039.2  vasāmedosthiniryāsair na tu deyaḥ kathañcana || 39 || 
 
 
 BRP029.040.1  bhaved ūrdhvagatir dīpo na kadācid adhogatiḥ | 
 BRP029.040.2  dātā dīpyati cāpy evaṃ na tiryaggatim āpnuyāt || 40 || 
 
 
 BRP029.041.1  jvalamānaṃ sadā dīpaṃ na haren nāpi nāśayet | 
 BRP029.041.2  dīpahartā naro bandhaṃ nāśaṃ krodhaṃ tamo vrajet || 41 || 
 
 
 BRP029.042.1  dīpadātā svargaloke dīpamāleva rājate | 
 BRP029.042.2  yaḥ samālabhate nityaṃ kuṅkumāgurucandanaiḥ || 42 || 
 
 
 BRP029.043.1  sampadyate naraḥ pretya dhanena yaśasā śriyā | 
 BRP029.043.2  raktacandanasammiśrai raktapuṣpaiḥ śucir naraḥ || 43 || 
 
 
 BRP029.044.1  udaye 'rghyaṃ sadā dattvā siddhiṃ saṃvatsarāl labhet | 
 BRP029.044.2  udayāt parivarteta yāvad astamane sthitaḥ || 44 || 
 
 
 BRP029.045.1  japann abhimukhaḥ kiñcin mantraṃ stotram athāpi vā | 
 BRP029.045.2  ādityavratam etat tu mahāpātakanāśanam || 45 || 
 
 
 BRP029.046.1  arghyeṇa sahitaṃ caiva sarve sāṅgaṃ pradāpayet | 
 BRP029.046.2  udaye śraddhayā yuktaḥ sarvapāpaiḥ pramucyate || 46 || 
 
 
 BRP029.047.1  suvarṇadhenuanaḍvāhavasudhāvastrasaṃyutam | 
 BRP029.047.2  arghyapradātā labhate saptajanmānugaṃ phalam || 47 || 
 
 
 BRP029.048.1  agnau toye 'ntarikṣe ca śucau bhūmyāṃ tathaiva ca | 
 BRP029.048.2  pratimāyāṃ tathā piṇḍyāṃ deyam arghyaṃ prayatnataḥ || 48 || 
 
 
 BRP029.049.1  nāpasavyaṃ na savyaṃ ca dadyād abhimukhaḥ sadā | 
 BRP029.049.2  saghṛtaṃ guggulaṃ vāpi raver bhaktisamanvitaḥ || 49 || 
 
 
 BRP029.050.1  tatkṣaṇāt sarvapāpebhyo mucyate nātra saṃśayaḥ | 
 BRP029.050.2  śrīvāsaṃ caturasraṃ ca devadāruṃ tathaiva ca || 50 || 
 
 
 BRP029.051.1  karpūrāgarudhūpāni dattvā vai svargagāminaḥ | 
 BRP029.051.2  ayane tūttare sūryam athavā dakṣiṇāyane || 51 || 
 
 
 BRP029.052.1  pūjayitvā viśeṣeṇa sarvapāpaiḥ pramucyate | 
 BRP029.052.2  viṣuveṣūparāgeṣu ṣaḍaśītimukheṣu ca || 52 || 
 
 
 
 BRP029.053.1  pūjayitvā viśeṣeṇa sarvapāpaiḥ pramucyate | 
 BRP029.053.2  evaṃ velāsu sarvāsu sarvakālaṃ ca mānavaḥ || 53 || 
 
 
 BRP029.054.1  bhaktyā pūjayate yo 'rkaṃ so 'rkaloke mahīyate | 
 BRP029.054.2  kṛsaraiḥ pāyasaiḥ pūpaiḥ phalamūlaghṛtaudanaiḥ || 54 || 
 
 
 BRP029.055.1  baliṃ kṛtvā tu sūryāya sarvān kāmān avāpnuyāt | 
 BRP029.055.2  ghṛtena tarpaṇaṃ kṛtvā sarvasiddho bhaven naraḥ || 55 || 
 
 
 BRP029.056.1  kṣīreṇa tarpaṇaṃ kṛtvā manas tāpair na yujyate | 
 BRP029.056.2  dadhnā tu tarpaṇaṃ kṛtvā kāryasiddhiṃ labhen naraḥ || 56 || 
 
 
 BRP029.057.1  snānārtham āhared yas tu jalaṃ bhānoḥ samāhitaḥ | 
 BRP029.057.2  tīrtheṣu śucitāpannaḥ sa yāti paramāṃ gatim || 57 || 
 
 
 BRP029.058.1  chattraṃ dhvajaṃ vitānaṃ vā patākāṃ cāmarāṇi ca | 
 BRP029.058.2  śraddhayā bhānave dattvā gatim iṣṭām avāpnuyāt || 58 || 
 
 
 BRP029.059.1  yad yad dravyaṃ naro bhaktyā ādityāya prayacchati | 
 BRP029.059.2  tat tasya śatasāhasram utpādayati bhāskaraḥ || 59 || 
 
 
 BRP029.060.1  mānasaṃ vācikaṃ vāpi kāyajaṃ yac ca duṣkṛtam | 
 BRP029.060.2  sarvaṃ sūryaprasādena tad aśeṣaṃ vyapohati || 60 || 
 
 
 BRP029.061.1  ekāhenāpi yad bhānoḥ pūjāyāḥ prāpyate phalam | 
 BRP029.061.2  yathoktadakṣiṇair viprair na tat kratuśatair api || 61 || 
 
 
 
        Chapter 30: The sun as highest deity; his twelve-fold shape; Mitra's instruction to
          Nārada
         SS  73-76 
 munaya ūcuḥ: 
 
 BRP030.001.1  aho devasya māhātmyaṃ śrutam evaṃ jagatpate | 
 BRP030.001.2  bhāskarasya suraśreṣṭha vadatas teṣu durlabham || 1 || 
 
 
 BRP030.002.1  bhūyaḥ prabrūhi deveśa yat pṛcchāmo jagatpate | 
 BRP030.002.2  śrotum icchāmahe brahman paraṃ kautūhalaṃ hi naḥ || 2 || 
 
 
 BRP030.003.1  gṛhastho brahmacārī ca vānaprastho 'tha bhikṣukaḥ | 
 BRP030.003.2  ya icchen mokṣam āsthātuṃ devatāṃ kāṃ yajeta saḥ || 3 || 
 
 
 BRP030.004.1  kuto hy asyākṣayaḥ svargaḥ kuto niḥśreyasaṃ param | 
 BRP030.004.2  svargataś caiva kiṃ kuryād yena na cyavate punaḥ || 4 || 
 
 
 BRP030.005.1  devānāṃ cātra ko devaḥ pitṝṇāṃ caiva kaḥ pitā | 
 BRP030.005.2  yasmāt parataraṃ nāsti tan me brūhi sureśvara || 5 || 
 
 
 BRP030.006.1  kutaḥ sṛṣṭam idaṃ viśvaṃ sarvaṃ sthāvarajaṅgamam | 
 BRP030.006.2  pralaye ca kam abhyeti tad bhavān vaktum arhati || 6 || 
 
 brahmovāca: 
 
 BRP030.007.1  udyann evaiṣa kurute jagad vitimiraṃ karaiḥ | 
 BRP030.007.2  nātaḥ parataro devaḥ kaścid anyo dvijottamāḥ || 7 || 
 
 
 
 BRP030.008.1  anādinidhano hy eṣa puruṣaḥ śāśvato 'vyayaḥ | 
 BRP030.008.2  tāpayaty eṣa trīṃl lokān bhavan raśmibhir ulbaṇaḥ || 8 || 
 
 
 BRP030.009.1  sarvadevamayo hy eṣa tapatāṃ tapano varaḥ | 
 BRP030.009.2  sarvasya jagato nāthaḥ sarvasākṣī jagatpatiḥ || 9 || 
 
 
 BRP030.010.1  saṅkṣipaty eṣa bhūtāni tathā visṛjate punaḥ | 
 BRP030.010.2  eṣa bhāti tapaty eṣa varṣaty eṣa gabhastibhiḥ || 10 || 
 
 
 BRP030.011.1  eṣa dhātā vidhātā ca bhūtādir bhūtabhāvanaḥ | 
 BRP030.011.2  na hy eṣa kṣayam āyāti nityam akṣayamaṇḍalaḥ || 11 || 
 
 
 BRP030.012.1  pitṝṇāṃ ca pitā hy eṣa devatānāṃ hi devatā | 
 BRP030.012.2  dhruvaṃ sthānaṃ smṛtaṃ hy etad yasmān na cyavate punaḥ || 12 || 
 
 
 BRP030.013.1  sargakāle jagat kṛtsnam ādityāt samprasūyate | 
 BRP030.013.2  pralaye ca tam abhyeti bhāskaraṃ dīptatejasam || 13 || 
 
 
 BRP030.014.1  yoginaś cāpy asaṅkhyātās tyaktvā gṛhakalevaram | 
 BRP030.014.2  vāyur bhūtvā viśanty asmiṃs tejorāśau divākare || 14 || 
 
 
 BRP030.015.1  asya raśmisahasrāṇi śākhā iva vihaṅgamāḥ | 
 BRP030.015.2  vasanty āśritya munayaḥ saṃsiddhā daivataiḥ saha || 15 || 
 
 
 BRP030.016.1  gṛhasthā janakādyāś ca rājāno yogadharmiṇaḥ | 
 BRP030.016.2  vālakhilyādayaś caiva ṛṣayo brahmavādinaḥ || 16 || 
 
 
 BRP030.017.1  vānaprasthāś ca ye cānye vyāsādyā bhikṣavas tathā | 
 BRP030.017.2  yogam āsthāya sarve te praviṣṭāḥ sūryamaṇḍalam || 17 || 
 
 
 BRP030.018.1  śuko vyāsasutaḥ śrīmān yogadharmam avāpya saḥ | 
 BRP030.018.2  ādityakiraṇān gatvā hy apunarbhāvam āsthitaḥ || 18 || 
 
 
 BRP030.019.1  śabdamātraśrutimukhā brahmaviṣṇuśivādayaḥ | 
 BRP030.019.2  pratyakṣo 'yaṃ paro devaḥ sūryas timiranāśanaḥ || 19 || 
 
 
 BRP030.020.1  tasmād anyatra bhaktir hi na kāryā śubham icchatā | 
 BRP030.020.2  yasmād dṛṣṭer agamyās te devā viṣṇupurogamāḥ || 20 || 
 
 
 BRP030.021.1  ato bhavadbhiḥ satatam abhyarcyo bhagavān raviḥ | 
 BRP030.021.2  sa hi mātā pitā caiva kṛtsnasya jagato guruḥ || 21 || 
 
 
 BRP030.022.1  anādyo lokanātho 'sau raśmimālī jagatpatiḥ | 
 BRP030.022.2  mitratve ca sthito yasmāt tapas tepe dvijottamāḥ || 22 || 
 
 
 BRP030.023.1  anādinidhano brahmā nityaś cākṣaya eva ca | 
 BRP030.023.2  sṛṣṭvā sasāgarān dvīpān bhuvanāni caturdaśa || 23 || 
 
 
 BRP030.024.1  lokānāṃ sa hitārthāya sthitaś candrasarittaṭe | 
 BRP030.024.2  sṛṣṭvā prajāpatīn sarvān sṛṣṭvā ca vividhāḥ prajāḥ || 24 || 
 
 
 BRP030.025.1  tataḥ śatasahasrāṃśur avyaktaś ca punaḥ svayam | 
 BRP030.025.2  kṛtvā dvādaśadhātmānam ādityam upapadyate || 25 || 
 
 
 
 BRP030.026.1  indro dhātātha parjanyas tvaṣṭā pūṣāryamā bhagaḥ | 
 BRP030.026.2  vivasvān viṣṇur aṃśaś ca varuṇo mitra eva ca || 26 || 
 
 
 BRP030.027.1  ābhir dvādaśabhis tena sūryeṇa paramātmanā | 
 BRP030.027.2  kṛtsnaṃ jagad idaṃ vyāptaṃ mūrtibhiś ca dvijottamāḥ || 27 || 
 
 
 BRP030.028.1  tasya yā prathamā mūrtir ādityasyendrasañjñitā | 
 BRP030.028.2  sthitā sā devarājatve devānāṃ ripunāśinī || 28 || 
 
 
 BRP030.029.1  dvitīyā tasya yā mūrtir nāmnā dhāteti kīrtitā | 
 BRP030.029.2  sthitā prajāpatitvena vividhāḥ sṛjate prajāḥ || 29 || 
 
 
 BRP030.030.1  tṛtīyārkasya yā mūrtiḥ parjanya iti viśrutā | 
 BRP030.030.2  megheṣv eva sthitā sā tu varṣate ca gabhastibhiḥ || 30 || 
 
 
 BRP030.031.1  caturthī tasya yā mūrtir nāmnā tvaṣṭeti viśrutā | 
 BRP030.031.2  sthitā vanaspatau sā tu oṣadhīṣu ca sarvataḥ || 31 || 
 
 
 BRP030.032.1  pañcamī tasya yā mūrtir nāmnā pūṣeti viśrutā | 
 BRP030.032.2  anne vyavasthitā sā tu prajāṃ puṣṇāti nityaśaḥ || 32 || 
 
 
 BRP030.033.1  mūrtiḥ ṣaṣṭhī raver yā tu aryamā iti viśrutā | 
 BRP030.033.2  vāyoḥ saṃsaraṇā sā tu deveṣv eva samāśritā || 33 || 
 
 
 BRP030.034.1  bhānor yā saptamī mūrtir nāmnā bhageti viśrutā | 
 BRP030.034.2  bhūyiṣv avasthitā sā tu śarīreṣu ca dehinām || 34 || 
 
 
 BRP030.035.1  mūrtir yā tv aṣṭamī tasya vivasvān iti viśrutā | 
 BRP030.035.2  agnau pratiṣṭhitā sā tu pacaty annaṃ śarīriṇām || 35 || 
 
 
 BRP030.036.1  navamī citrabhānor yā mūrtir viṣṇuś ca nāmataḥ | 
 BRP030.036.2  prādurbhavati sā nityaṃ devānām arisūdanī || 36 || 
 
 
 BRP030.037.1  daśamī tasya yā mūrtir aṃśumān iti viśrutā | 
 BRP030.037.2  vāyau pratiṣṭhitā sā tu prahlādayati vai prajāḥ || 37 || 
 
 
 BRP030.038.1  mūrtis tv ekādaśī bhānor nāmnā varuṇasañjñitā | 
 BRP030.038.2  jaleṣv avasthitā sā tu prajāṃ puṣṇāti nityaśaḥ || 38 || 
 
 
 BRP030.039.1  mūrtir yā dvādaśī bhānor nāmnā mitreti sañjñitā | 
 BRP030.039.2  lokānāṃ sā hitārthāya sthitā candrasarittaṭe || 39 || 
 
 
 BRP030.040.1  vāyubhakṣas tapas tepe sthitvā maitreṇa cakṣuṣā | 
 BRP030.040.2  anugṛhṇan sadā bhaktān varair nānāvidhais tu saḥ || 40 || 
 
 
 BRP030.041.1  evaṃ sā jagatāṃ mūrtir hitā vihitā purā | 
 BRP030.041.2  tatra mitraḥ sthito yasmāt tasmān mitraṃ paraṃ smṛtam || 41 || 
 
 
 
 BRP030.042.1  ābhir dvādaśabhis tena savitrā paramātmanā | 
 BRP030.042.2  kṛtsnaṃ jagad idaṃ vyāptaṃ mūrtibhiś ca dvijottamāḥ || 42 || 
 
 
 BRP030.043.1  tasmād dhyeyo namasyaś ca dvādaśasthāsu mūrtiṣu | 
 BRP030.043.2  bhaktimadbhir narair nityaṃ tadgatenāntarātmanā || 43 || 
 
 
 BRP030.044.1  ity evaṃ dvādaśādityān namaskṛtvā tu mānavaḥ | 
 BRP030.044.2  nityaṃ śrutvā paṭhitvā ca sūryaloke mahīyate || 44 || 
 
 munaya ūcuḥ: 
 
 BRP030.045.1  yadi tāvad ayaṃ sūryaś cādidevaḥ sanātanaḥ | 
 BRP030.045.2  tataḥ kasmāt tapas tepe varepsuḥ prākṛto yathā || 45 || 
 
 brahmovāca: 
 
 BRP030.046.1  etad vaḥ sampravakṣyāmi paraṃ guhyaṃ vibhāvasoḥ | 
 BRP030.046.2  pṛṣṭaṃ mitreṇa yat pūrvaṃ nāradāya mahātmane || 46 || 
 
 
 BRP030.047.1  prāṅ mayoktās tu yuṣmabhyaṃ raver dvādaśa mūrtayaḥ | 
 BRP030.047.2  mitraś ca varuṇaś cobhau tāsāṃ tapasi saṃsthitau || 47 || 
 
 
 BRP030.048.1  abbhakṣo varuṇas tāsāṃ tasthau paścimasāgare | 
 BRP030.048.2  mitro mitravane cāsmin vāyubhakṣo 'bhavat tadā || 48 || 
 
 
 BRP030.049.1  atha merugireḥ śṛṅgāt pracyuto gandhamādanāt | 
 BRP030.049.2  nāradas tu mahāyogī sarvāṃl lokāṃś caran vaśī || 49 || 
 
 
 BRP030.050.1  ājagāmātha tatraiva yatra mitro 'carat tapaḥ | 
 BRP030.050.2  taṃ dṛṣṭvā tu tapasyantaṃ tasya kautūhalaṃ hy abhūt || 50 || 
 
 
 BRP030.051.1  yo 'kṣayaś cāvyayaś caiva vyaktāvyaktaḥ sanātanaḥ | 
 BRP030.051.2  dhṛtam ekātmakaṃ yena trailokyaṃ sumahātmanā || 51 || 
 
 
 BRP030.052.1  yaḥ pitā sarvadevānāṃ parāṇām api yaḥ paraḥ | 
 BRP030.052.2  ayajad devatāḥ kās tu pitṝn vā kān asau yajet | 
 BRP030.052.3  iti sañcintya manasā taṃ devaṃ nārado 'bravīt || 52 || 
 
 nārada uvāca: 
 
 BRP030.053.1  vedeṣu sapurāṇeṣu sāṅgopāṅgeṣu gīyase | 
 BRP030.053.2  tvam ajaḥ śāśvato dhātā tvaṃ nidhānam anuttamam || 53 || 
 
 
 BRP030.054.1  bhūtaṃ bhavyaṃ bhavac caiva tvayi sarvaṃ pratiṣṭhitam | 
 BRP030.054.2  catvāraś cāśramā deva gṛhasthādyās tathaiva hi || 54 || 
 
 
 BRP030.055.1  yajanti tvām aharahas tvāṃ mūrtitvaṃ samāśritam | 
 BRP030.055.2  pitā mātā ca sarvasya daivataṃ tvaṃ hi śāśvatam || 55 || 
 
 
 BRP030.056.1  yajase pitaraṃ kaṃ tvaṃ devaṃ vāpi na vidmahe || 56 || 
 
 mitra uvāca: 
 
 BRP030.057.1  avācyam etad vaktavyaṃ paraṃ guhyaṃ sanātanam | 
 BRP030.057.2  tvayi bhaktimati brahman pravakṣyāmi yathātatham || 57 || 
 
 
 BRP030.058.1  yat tat sūkṣmam avijñeyam avyaktam acalaṃ dhruvam | 
 BRP030.058.2  indriyair indriyārthaiś ca sarvabhūtair vivarjitam || 58 || 
 
 
 
 BRP030.059.1  sa hy antarātmā bhūtānāṃ kṣetrajñaś caiva kathyate | 
 BRP030.059.2  triguṇād vyatirikto 'sau puruṣaś caiva kalpitaḥ || 59 || 
 
 
 BRP030.060.1  hiraṇyagarbho bhagavān saiva buddhir iti smṛtaḥ | 
 BRP030.060.2  mahān iti ca yogeṣu pradhānam iti kathyate || 60 || 
 
 
 BRP030.061.1  sāṅkhye ca kathyate yoge nāmabhir bahudhātmakaḥ | 
 BRP030.061.2  sa ca trirūpo viśvātmā śarvo 'kṣara iti smṛtaḥ || 61 || 
 
 
 BRP030.062.1  dhṛtam ekātmakaṃ tena trailokyam idam ātmanā | 
 BRP030.062.2  aśarīraḥ śarīreṣu sarveṣu nivasaty asau || 62 || 
 
 
 BRP030.063.1  vasann api śarīreṣu na sa lipyeta karmabhiḥ | 
 BRP030.063.2  mamāntarātmā tava ca ye cānye dehasaṃsthitāḥ || 63 || 
 
 
 BRP030.064.1  sarveṣāṃ sākṣibhūto 'sau na grāhyaḥ kenacit kvacit | 
 BRP030.064.2  saguṇo nirguṇo viśvo jñānagamyo hy asau smṛtaḥ || 64 || 
 
 
 BRP030.065.1  sarvataḥpāṇipādāntaḥ sarvatokṣiśiromukhaḥ | 
 BRP030.065.2  sarvataḥśrutimāṃl loke sarvam āvṛtya tiṣṭhati || 65 || 
 
 
 BRP030.066.1  viśvamūrdhā viśvabhujo viśvapādākṣināsikaḥ | 
 BRP030.066.2  ekaś carati vai kṣetre svairacārī yathāsukham || 66 || 
 
 
 BRP030.067.1  kṣetrāṇīha śarīrāṇi teṣāṃ caiva yathāsukham | 
 BRP030.067.2  tāni vetti sa yogātmā tataḥ kṣetrajña ucyate || 67 || 
 
 
 BRP030.068.1  avyakte ca pure śete puruṣas tena cocyate | 
 BRP030.068.2  viśvaṃ bahuvidhaṃ jñeyaṃ sa ca sarvatra ucyate || 68 || 
 
 
 BRP030.069.1  tasmāt sa bahurūpatvād viśvarūpa iti smṛtaḥ | 
 BRP030.069.2  tasyaikasya mahattvaṃ hi sa caikaḥ puruṣaḥ smṛtaḥ || 69 || 
 
 
 BRP030.070.1  mahāpuruṣaśabdaṃ hi bibharty ekaḥ sanātanaḥ | 
 BRP030.070.2  sa tu vidhikriyāyattaḥ sṛjaty ātmānam ātmanā || 70 || 
 
 
 BRP030.071.1  śatadhā sahasradhā caiva tathā śatasahasradhā | 
 BRP030.071.2  koṭiśaś ca karoty eṣa pratyagātmānam ātmanā || 71 || 
 
 
 BRP030.072.1  ākāśāt patitaṃ toyaṃ yāti svādvantaraṃ yathā | 
 BRP030.072.2  bhūme rasaviśeṣeṇa tathā guṇarasāt tu saḥ || 72 || 
 
 
 BRP030.073.1  eka eva yathā vāyur deheṣv eva hi pañcadhā | 
 BRP030.073.2  ekatvaṃ ca pṛthaktvaṃ ca tathā tasya na saṃśayaḥ || 73 || 
 
 
 BRP030.074.1  sthānāntaraviśeṣāc ca yathāgnir labhate parām | 
 BRP030.074.2  sañjñāṃ tathā mune so 'yaṃ brahmādiṣu tathāpnuyāt || 74 || 
 
 
 BRP030.075.1  yathā dīpasahasrāṇi dīpa ekaḥ prasūyate | 
 BRP030.075.2  tathā rūpasahasrāṇi sa ekaḥ samprasūyate || 75 || 
 
 
 BRP030.076.1  yadā sa budhyaty ātmānaṃ tadā bhavati kevalaḥ | 
 BRP030.076.2  ekatvapralaye cāsya bahutvaṃ ca pravartate || 76 || 
 
 
 BRP030.077.1  nityaṃ hi nāsti jagati bhūtaṃ sthāvarajaṅgamam | 
 BRP030.077.2  akṣayaś cāprameyaś ca sarvagaś ca sa ucyate || 77 || 
 
 
 
 BRP030.078.1  tasmād avyaktam utpannaṃ triguṇaṃ dvijasattamāḥ | 
 BRP030.078.2  avyaktāvyaktabhāvasthā yā sā prakṛtir ucyate || 78 || 
 
 
 BRP030.079.1  tāṃ yoniṃ brahmaṇo viddhi yo 'sau sadasadātmakaḥ | 
 BRP030.079.2  loke ca pūjyate yo 'sau daive pitrye ca karmaṇi || 79 || 
 
 
 BRP030.080.1  nāsti tasmāt paro hy anyaḥ pitā devo 'pi vā dvijāḥ | 
 BRP030.080.2  ātmanā sa tu vijñeyas tatas taṃ pūjayāmy aham || 80 || 
 
 
 BRP030.081.1  svargeṣv api hi ye kecit taṃ namasyanti dehinaḥ | 
 BRP030.081.2  tena gacchanti devarṣe tenoddiṣṭaphalāṃ gatim || 81 || 
 
 
 BRP030.082.1  taṃ devāḥ svāśramasthāś ca nānāmūrtisamāśritāḥ | 
 BRP030.082.2  bhaktyā sampūjayanty ādyaṃ gatiś caiṣāṃ dadāti saḥ || 82 || 
 
 
 BRP030.083.1  sa hi sarvagataś caiva nirguṇaś caiva kathyate | 
 BRP030.083.2  evaṃ matvā yathājñānaṃ pūjayāmi divākaram || 83 || 
 
 
 BRP030.084.1  ye ca tadbhāvitā loka ekatattvaṃ samāśritāḥ | 
 BRP030.084.2  etad apy adhikaṃ teṣāṃ yad ekaṃ praviśanty uta || 84 || 
 
 
 BRP030.085.1  iti guhyasamuddeśas tava nārada kīrtitaḥ | 
 BRP030.085.2  asmadbhaktyāpi devarṣe tvayāpi paramaṃ smṛtam || 85 || 
 
 
 BRP030.086.1  surair vā munibhir vāpi purāṇair varadaṃ smṛtam | 
 BRP030.086.2  sarve ca paramātmānaṃ pūjayanti divākaram || 86 || 
 
 brahmovāca: 
 
 BRP030.087.1  evam etat purākhyātaṃ nāradāya tu bhānunā | 
 BRP030.087.2  mayāpi ca samākhyātā kathā bhānor dvijottamāḥ || 87 || 
 
 
 BRP030.088.1  idam ākhyānam ākhyeyaṃ mayākhyātaṃ dvijottamāḥ | 
 BRP030.088.2  na hy anādityabhaktāya idaṃ deyaṃ kadācana || 88 || 
 
 
 BRP030.089.1  yaś caitac chrāvayen nityaṃ yaś caiva śṛṇuyān naraḥ | 
 BRP030.089.2  sa sahasrārciṣaṃ devaṃ praviśen nātra saṃśayaḥ || 89 || 
 
 
 BRP030.090.1  mucyetārtas tathā rogāc chrutvemām āditaḥ kathām | 
 BRP030.090.2  jijñāsur labhate jñānaṃ gatim iṣṭāṃ tathaiva ca || 90 || 
 
 
 BRP030.091.1  kṣaṇena labhate 'dhvānam idaṃ yaḥ paṭhate mune | 
 BRP030.091.2  yo yaṃ kāmayate kāmaṃ sa taṃ prāpnoty asaṃśayam || 91 || 
 
 
 BRP030.092.1  tasmād bhavadbhiḥ satataṃ smartavyo bhagavān raviḥ | 
 BRP030.092.2  sa ca dhātā vidhātā ca sarvasya jagataḥ prabhuḥ || 92 || 
 
 
 
 
        Chapter 31: Various aspects of the sun; the 12 Ādityas; the 21 names of the
          sun
         SS  76-77 
 brahmovāca: 
 
 BRP031.001.1  ādityamūlam akhilaṃ trailokyaṃ munisattamāḥ | 
 BRP031.001.2  bhavaty asmāj jagat sarvaṃ sadevāsuramānuṣam || 1 || 
 
 
 BRP031.002.1  rudropendramahendrāṇāṃ viprendratridivaukasām | 
 BRP031.002.2  mahādyutimatāṃ caiva tejo 'yaṃ sārvalaukikam || 2 || 
 
 
 BRP031.003.1  sarvātmā sarvalokeśo devadevaḥ prajāpatiḥ | 
 BRP031.003.2  sūrya eva trilokasya mūlaṃ paramadaivatam || 3 || 
 
 
 BRP031.004.1  agnau prāstāhutiḥ samyag ādityam upatiṣṭhate | 
 BRP031.004.2  ādityāj jāyate vṛṣṭir vṛṣṭer annaṃ tataḥ prajāḥ || 4 || 
 
 
 BRP031.005.1  sūryāt prasūyate sarvaṃ tatra caiva pralīyate | 
 BRP031.005.2  bhāvābhāvau hi lokānām ādityān niḥsṛtau purā || 5 || 
 
 
 BRP031.006.1  etat tu dhyānināṃ dhyānaṃ mokṣaś cāpy eṣa mokṣiṇām | 
 BRP031.006.2  tatra gacchanti nirvāṇaṃ jāyante 'smāt punaḥ punaḥ || 6 || 
 
 
 BRP031.007.1  kṣaṇā muhūrtā divasā niśā pakṣāś ca nityaśaḥ | 
 BRP031.007.2  māsāḥ saṃvatsarāś caiva ṛtavaś ca yugāni ca || 7 || 
 
 
 BRP031.008.1  athādityād ṛte hy eṣāṃ kālasaṅkhyā na vidyate | 
 BRP031.008.2  kālād ṛte na niyamo nāgnau viharaṇakriyā || 8 || 
 
 
 BRP031.009.1  ṛtūnām avibhāgaś tataḥ puṣpaphalaṃ kutaḥ | 
 BRP031.009.2  kuto vai sasyaniṣpattis tṛṇauṣadhigaṇaḥ kutaḥ || 9 || 
 
 
 BRP031.010.1  abhāvo vyavahārāṇāṃ jantūnāṃ divi ceha ca | 
 BRP031.010.2  jagatprabhāvād viśate bhāskarād vāritaskarāt || 10 || 
 
 
 BRP031.011.1  nāvṛṣṭyā tapate sūryo nāvṛṣṭyā pariśuṣyati | 
 BRP031.011.2  nāvṛṣṭyā paridhiṃ dhatte vāriṇā dīpyate raviḥ || 11 || 
 
 
 BRP031.012.1  vasante kapilaḥ sūryo grīṣme kāñcanasannibhaḥ | 
 BRP031.012.2  śveto varṣāsu varṇena pāṇḍuḥ śaradi bhāskaraḥ || 12 || 
 
 
 BRP031.013.1  hemante tāmravarṇābhaḥ śiśire lohito raviḥ | 
 BRP031.013.2  iti varṇāḥ samākhyātāḥ sūryasya ṛtusambhavāḥ || 13 || 
 
 
 BRP031.014.1  ṛtusvabhāvavarṇaiś ca sūryaḥ kṣemasubhikṣakṛt | 
 BRP031.014.2  athādityasya nāmāni sāmānyāni dvijottamāḥ || 14 || 
 
 
 BRP031.015.1  dvādaśaiva pṛthaktvena tāni vakṣyāmy aśeṣataḥ | 
 BRP031.015.2  ādityaḥ savitā sūryo mihiro 'rkaḥ prabhākaraḥ || 15 || 
 
 
 BRP031.016.1  mārtaṇḍo bhāskaro bhānuś citrabhānur divākaraḥ | 
 BRP031.016.2  ravir dvādaśabhis teṣāṃ jñeyaḥ sāmānyanāmabhiḥ || 16 || 
 
 
 BRP031.017.1  viṣṇur dhātā bhagaḥ pūṣā mitrendrau varuṇo 'ryamā | 
 BRP031.017.2  vivasvān aṃśumāṃs tvaṣṭā parjanyo dvādaśaḥ smṛtaḥ || 17 || 
 
 
 BRP031.018.1  ity ete dvādaśādityāḥ pṛthaktvena vyavasthitāḥ | 
 BRP031.018.2  uttiṣṭhanti sadā hy ete māsair dvādaśabhiḥ kramāt || 18 || 
 
 
 BRP031.019.1  viṣṇus tapati caitre tu vaiśākhe cāryamā tathā | 
 BRP031.019.2  vivasvāñ jyeṣṭhamāse tu āṣāḍhe cāṃśumān smṛtaḥ || 19 || 
 
 
 
 BRP031.020.1  parjanyaḥ śrāvaṇe māsi varuṇaḥ prauṣṭhasañjñake | 
 BRP031.020.2  indra āśvayuje māsi dhātā tapati kārttike || 20 || 
 
 
 BRP031.021.1  mārgaśīrṣe tathā mitraḥ pauṣe pūṣā divākaraḥ | 
 BRP031.021.2  māghe bhagas tu vijñeyas tvaṣṭā tapati phālgune || 21 || 
 
 
 BRP031.022.1  śatair dvādaśabhir viṣṇū raśmibhir dīpyate sadā | 
 BRP031.022.2  dīpyate gosahasreṇa śataiś ca tribhir aryamā || 22 || 
 
 
 BRP031.023.1  dviḥsaptakair vivasvāṃs tu aṃśumān pañcabhis tribhiḥ | 
 BRP031.023.2  vivasvān iva parjanyo varuṇaś cāryamā tathā || 23 || 
 
 
 BRP031.024.1  mitravad bhagavāṃs tvaṣṭā sahasreṇa śatena ca | 
 BRP031.024.2  indras tu dviguṇaiḥ ṣaḍbhir dhātaikādaśabhiḥ śataiḥ || 24 || 
 
 
 BRP031.025.1  sahasreṇa tu mitro vai pūṣā tu navabhiḥ śataiḥ | 
 BRP031.025.2  uttaropakrame 'rkasya vardhante raśmayas tathā || 25 || 
 
 
 BRP031.026.1  dakṣiṇopakrame bhūyo hrasante sūryaraśmayaḥ | 
 BRP031.026.2  evaṃ raśmisahasraṃ tu sūryalokād anugraham || 26 || 
 
 
 BRP031.027.1  evaṃ nāmnāṃ caturviṃśad eka eṣāṃ prakīrtitaḥ | 
 BRP031.027.2  vistareṇa sahasraṃ tu punar anyat prakīrtitam || 27 || 
 
 munaya ūcuḥ: 
 
 BRP031.028.1  ye tannāmasahasreṇa stuvanty arkaṃ prajāpate | 
 BRP031.028.2  teṣāṃ bhavati kiṃ puṇyaṃ gatiś ca parameśvara || 28 || 
 
 brahmovāca: 
 
 BRP031.029.1  śṛṇudhvaṃ muniśārdūlāḥ sārabhūtaṃ sanātanam | 
 BRP031.029.2  alaṃ nāmasahasreṇa paṭhann evaṃ stavaṃ śubham || 29 || 
 
 
 BRP031.030.1  yāni nāmāni guhyāni pavitrāṇi śubhāni ca | 
 BRP031.030.2  tāni vaḥ kīrtayiṣyāmi śṛṇudhvaṃ bhāskarasya vai || 30 || 
 
 
 BRP031.031.1  vikartano vivasvāṃś ca mārtaṇḍo bhāskaro raviḥ | 
 BRP031.031.2  lokaprakāśakaḥ śrīmāṃl lokacakṣur maheśvaraḥ || 31 || 
 
 
 BRP031.032.1  lokasākṣī trilokeśaḥ kartā hartā tamisrahā | 
 BRP031.032.2  tapanas tāpanaś caiva śuciḥ saptāśvavāhanaḥ || 32 || 
 
 
 BRP031.033.1  gabhastihasto brahmā ca sarvadevanamaskṛtaḥ | 
 BRP031.033.2  ekaviṃśati ity eṣa stava iṣṭaḥ sadā raveḥ || 33 || 
 
 
 BRP031.034.1  śarīrārogyadaś caiva dhanavṛddhiyaśaskaraḥ | 
 BRP031.034.2  stavarāja iti khyātas triṣu lokeṣu viśrutaḥ || 34 || 
 
 
 BRP031.035.1  ya etena dvijaśreṣṭhā dvisandhye 'stamanodaye | 
 BRP031.035.2  stauti sūryaṃ śucir bhūtvā sarvapāpaiḥ pramucyate || 35 || 
 
 
 BRP031.036.1  mānasaṃ vācikaṃ vāpi dehajaṃ karmajaṃ tathā | 
 BRP031.036.2  ekajapyena tat sarvaṃ naśyaty arkasya sannidhau || 36 || 
 
 
 BRP031.037.1  ekajapyaś ca homaś ca sandhyopāsanam eva ca | 
 BRP031.037.2  dhūpamantrārghyamantraś ca balimantras tathaiva ca || 37 || 
 
 
 
 BRP031.038.1  annapradāne dāne ca praṇipāte pradakṣiṇe | 
 BRP031.038.2  pūjito 'yaṃ mahāmantraḥ sarvapāpaharaḥ śubhaḥ || 38 || 
 
 
 BRP031.039.1  tasmād yūyaṃ prayatnena stavenānena vai dvijāḥ | 
 BRP031.039.2  stuvīdhvaṃ varadaṃ devaṃ sarvakāmaphalapradam || 39 || 
 
 
 
        Chapter 32: The birth of Vivasvat; story of Sañjñā and Mārtaṇḍa
         SS  77-80 
 munaya ūcuḥ: 
 
 BRP032.001.1  nirguṇaḥ śāśvato devas tvayā prokto divākaraḥ | 
 BRP032.001.2  punar dvādaśadhā jātaḥ śruto 'smābhis tvayoditaḥ || 1 || 
 
 
 BRP032.002.1  sa kathaṃ tejaso raśmiḥ striyā garbhe mahādyutiḥ | 
 BRP032.002.2  sambhūto bhāskaro jātas tatra naḥ saṃśayo mahān || 2 || 
 
 brahmovāca: 
 
 BRP032.003.1  dakṣasya hi sutāḥ śreṣṭhā babhūvuḥ ṣaṣṭiḥ śobhanāḥ | 
 BRP032.003.2  aditir ditir danuś caiva vinatādyās tathaiva ca || 3 || 
 
 
 BRP032.004.1  dakṣas tāḥ pradadau kanyāḥ kaśyapāya trayodaśa | 
 BRP032.004.2  aditir janayām āsa devāṃs tribhuvaneśvarān || 4 || 
 
 
 BRP032.005.1  daityān ditir danuś cogrān dānavān baladarpitān | 
 BRP032.005.2  vinatādyās tathā cānyāḥ suṣuvuḥ sthānujaṅgamān || 5 || 
 
 
 BRP032.006.1  tasyātha putradauhitraiḥ pautradauhitrakādibhiḥ | 
 BRP032.006.2  vyāptam etaj jagat sarvaṃ teṣāṃ tāsāṃ ca vai mune || 6 || 
 
 
 BRP032.007.1  teṣāṃ kaśyapaputrāṇāṃ pradhānā devatāgaṇāḥ | 
 BRP032.007.2  sāttvikā rājasāś cānye tāmasāś ca gaṇāḥ smṛtāḥ || 7 || 
 
 
 BRP032.008.1  devān yajñabhujaś cakre tathā tribhuvaneśvarān | 
 BRP032.008.2  sraṣṭā brahmavidāṃ śreṣṭhaḥ parameṣṭhī prajāpatiḥ || 8 || 
 
 
 BRP032.009.1  tān abādhanta sahitāḥ sāpatnyād daityadānavāḥ | 
 BRP032.009.2  tato nirākṛtān putrān daiteyair dānavais tathā || 9 || 
 
 
 BRP032.010.1  hataṃ tribhuvanaṃ dṛṣṭvā aditir munisattamāḥ | 
 BRP032.010.2  ācchinad yajñabhāgāṃś ca kṣudhā sampīḍitān bhṛśam || 10 || 
 
 
 BRP032.011.1  ārādhanāya savituḥ paraṃ yatnaṃ pracakrame | 
 BRP032.011.2  ekāgrā niyatāhārā paraṃ niyamam āsthitā | 
 BRP032.011.3  tuṣṭāva tejasāṃ rāśiṃ gaganasthaṃ divākaram || 11 || 
 
 aditir uvāca: 
 
 BRP032.012.1  namas tubhyaṃ paraṃ sūkṣmaṃ supuṇyaṃ bibhrate 'tulam | 
 BRP032.012.2  dhāma dhāmavatām īśaṃ dhāmādhāraṃ ca śāśvatam || 12 || 
 
 
 
 BRP032.013.1  jagatām upakārāya tvām ahaṃ staumi gopate | 
 BRP032.013.2  ādadānasya yad rūpaṃ tīvraṃ tasmai namāmy aham || 13 || 
 
 
 BRP032.014.1  grahītum aṣṭamāsena kālenāmbumayaṃ rasam | 
 BRP032.014.2  bibhratas tava yad rūpam atitīvraṃ natāsmi tat || 14 || 
 
 
 BRP032.015.1  sametam agnisomābhyāṃ namas tasmai guṇātmane | 
 BRP032.015.2  yad rūpam ṛgyajuḥsāmnām aikyena tapate tava || 15 || 
 
 
 BRP032.016.1  viśvam etat trayīsañjñaṃ namas tasmai vibhāvaso | 
 BRP032.016.2  yat tu tasmāt paraṃ rūpam om ity uktvābhisaṃhitam | 
 BRP032.016.3  asthūlaṃ sthūlam amalaṃ namas tasmai sanātana || 16 || 
 
 brahmovāca: 
 
 BRP032.017.1  evaṃ sā niyatā devī cakre stotram aharniśam | 
 BRP032.017.2  nirāhārā vivasvantam ārirādhayiṣur dvijāḥ || 17 || 
 
 
 BRP032.018.1  tataḥ kālena mahatā bhagavāṃs tapano dvijāḥ | 
 BRP032.018.2  pratyakṣatām agāt tasyā dākṣāyaṇyā dvijottamāḥ || 18 || 
 
 
 BRP032.019.1  sā dadarśa mahākūṭaṃ tejaso 'mbarasaṃvṛtam | 
 BRP032.019.2  bhūmau ca saṃsthitaṃ bhāsvajjvālābhir atidurdṛśam | 
 BRP032.019.3  taṃ dṛṣṭvā ca tato devī sādhvasaṃ paramaṃ gatā || 19 || 
 
 aditir uvāca: 
 
 BRP032.021.1  jagadādya prasīdeti na tvāṃ paśyāmi gopate | 
 BRP032.021.2  prasādaṃ kuru paśyeyaṃ yad rūpaṃ te divākara | 
 BRP032.021.3  bhaktānukampaka vibho tvadbhaktān pāhi me sutān || 21 || 
 
 brahmovāca: 
 
 BRP032.022.1  tataḥ sa tejasas tasmād āvirbhūto vibhāvasuḥ | 
 BRP032.022.2  adṛśyata tadādityas taptatāmropamaḥ prabhuḥ || 22 || 
 
 
 BRP032.023.1  tatas tāṃ praṇatāṃ devīṃ tasyāsandarśane dvijāḥ | 
 BRP032.023.2  prāha bhāsvān vṛṇuṣvaikaṃ varaṃ matto yam icchasi || 23 || 
 
 
 BRP032.024.1  praṇatā śirasā sā tu jānupīḍitamedinī | 
 BRP032.024.2  pratyuvāca vivasvantaṃ varadaṃ samupasthitam || 24 || 
 
 aditir uvāca: 
 
 BRP032.025.1  deva prasīda putrāṇāṃ hṛtaṃ tribhuvanaṃ mama | 
 BRP032.025.2  yajñabhāgāś ca daiteyair dānavaiś ca balādhikaiḥ || 25 || 
 
 
 BRP032.026.1  tannimittaṃ prasādaṃ tvaṃ kuruṣva mama gopate | 
 BRP032.026.2  aṃśena teṣāṃ bhrātṛtvaṃ gatvā tān nāśaye ripūn || 26 || 
 
 
 BRP032.027.1  yathā me tanayā bhūyo yajñabhāgabhujaḥ prabho | 
 BRP032.027.2  bhaveyur adhipāś caiva trailokyasya divākara || 27 || 
 
 
 BRP032.028.1  tathānukalpaṃ putrāṇāṃ suprasanno rave mama | 
 BRP032.028.2  kuru prasannārtihara kāryaṃ kartā ucyate || 28 || 
 
 brahmovāca: 
 
 BRP032.029.1  tatas tām āha bhagavān bhāskaro vāritaskaraḥ | 
 BRP032.029.2  praṇatām aditiṃ viprāḥ prasādasumukho vibhuḥ || 29 || 
 
 
 sūrya uvāca: 
 
 BRP032.030.1  sahasrāṃśena te garbhaḥ sambhūyāham aśeṣataḥ | 
 BRP032.030.2  tvatputraśatrūn dakṣo 'haṃ nāśayāmy āśu nirvṛtaḥ || 30 || 
 
 brahmovāca: 
 
 BRP032.031.1  ity uktvā bhagavān bhāsvān antardhānam upāgataḥ | 
 BRP032.031.2  nivṛttā sāpi tapasaḥ samprāptākhilavāñchitā || 31 || 
 
 
 BRP032.032.1  tato raśmisahasrāt tu suṣumnākhyo raveḥ karaḥ | 
 BRP032.032.2  tataḥ saṃvatsarasyānte tatkāmapūraṇāya saḥ || 32 || 
 
 
 BRP032.033.1  nivāsaṃ savitā cakre devamātus tadodare | 
 BRP032.033.2  kṛcchracāndrāyaṇādīṃś ca sā cakre susamāhitā || 33 || 
 
 
 BRP032.034.1  śucinā dhārayāmy enaṃ divyaṃ garbham iti dvijāḥ | 
 BRP032.034.2  tatas tāṃ kaśyapaḥ prāha kiñcitkopaplutākṣaram || 34 || 
 
 kaśyapa uvāca: 
 
 BRP032.035.1  kiṃ mārayasi garbhāṇḍam iti nityopavāsinī | 
 
 brahmovāca: 
 
 BRP032.035.2  sā ca taṃ prāha garbhāṇḍam etat paśyeti kopanā | 
 BRP032.035.3  na māritaṃ vipakṣāṇāṃ mṛtyur eva bhaviṣyati || 35 || 
 
 
 BRP032.036.1  ity uktvā taṃ tadā garbham utsasarja surāraṇiḥ | 
 BRP032.036.2  jājvalyamānaṃ tejobhiḥ patyur vacanakopitā || 36 || 
 
 
 BRP032.037.1  taṃ dṛṣṭvā kaśyapo garbham udyadbhāskaravarcasam | 
 BRP032.037.2  tuṣṭāva praṇato bhūtvā vāgbhir ādyābhir ādarāt || 37 || 
 
 
 BRP032.038.1  saṃstūyamānaḥ sa tadā garbhāṇḍāt prakaṭo 'bhavat | 
 BRP032.038.2  padmapattrasavarṇābhas tejasā vyāptadiṅmukhaḥ || 38 || 
 
 
 BRP032.039.1  athāntarikṣād ābhāṣya kaśyapaṃ munisattamam | 
 BRP032.039.2  satoyameghagambhīrā vāg uvācāśarīriṇī || 39 || 
 
 vāg uvāca: 
 
 BRP032.040.1  māritantepataḥ proktam etad aṇḍaṃ tvayāditeḥ | 
 BRP032.040.2  tasmān mune sutas te 'yaṃ mārtaṇḍākhyo bhaviṣyati || 40 || 
 
 
 BRP032.041.1  haniṣyaty asurāṃś cāyaṃ yajñabhāgaharān arīn | 
 BRP032.041.2  devā niśamyeti vaco gaganāt samupāgatam || 41 || 
 
 
 BRP032.042.1  praharṣam atulaṃ yātā dānavāś ca hataujasaḥ | 
 BRP032.042.2  tato yuddhāya daiteyān ājuhāva śatakratuḥ || 42 || 
 
 
 BRP032.043.1  saha devair mudā yukto dānavāś ca tam abhyayuḥ | 
 BRP032.043.2  teṣāṃ yuddham abhūd ghoraṃ devānām asuraiḥ saha || 43 || 
 
 
 BRP032.044.1  śastrāstravṛṣṭisandīptasamastabhuvanāntaram | 
 BRP032.044.2  tasmin yuddhe bhagavatā mārtaṇḍena nirīkṣitāḥ || 44 || 
 
 
 BRP032.045.1  tejasā dahyamānās te bhasmībhūtā mahāsurāḥ | 
 BRP032.045.2  tataḥ praharṣam atulaṃ prāptāḥ sarve divaukasaḥ || 45 || 
 
 
 BRP032.046.1  tuṣṭuvus tejasāṃ yoniṃ mārtaṇḍam aditiṃ tathā | 
 BRP032.046.2  svādhikārāṃs tataḥ prāptā yajñabhāgāṃś ca pūrvavat || 46 || 
 
 
 
 BRP032.047.1  bhagavān api mārtaṇḍaḥ svādhikāram athākarot | 
 BRP032.047.2  kadambapuṣpavad bhāsvān adhaś cordhvaṃ ca raśmibhiḥ | 
 BRP032.047.3  vṛto 'gnipiṇḍasadṛśo dadhre nātisphuṭaṃ vapuḥ || 47 || 
 
 munaya ūcuḥ: 
 
 BRP032.048.1  kathaṃ kāntataraṃ paścād rūpaṃ saṃlabdhavān raviḥ | 
 BRP032.048.2  kadambagolakākāraṃ tan me brūhi jagatpate || 48 || 
 
 brahmovāca: 
 
 BRP032.049.1  tvaṣṭā tasmai dadau kanyāṃ sañjñāṃ nāma vivasvate | 
 BRP032.049.2  prasādya praṇato bhūtvā viśvakarmā prajāpatiḥ || 49 || 
 
 
 BRP032.050.1  trīṇy apatyāny asau tasyāṃ janayām āsa gopatiḥ | 
 BRP032.050.2  dvau putrau sumahābhāgau kanyāṃ ca yamunāṃ tathā || 50 || 
 
 
 BRP032.051.1  yat tejo 'bhyadhikaṃ tasya mārtaṇḍasya vivasvataḥ | 
 BRP032.051.2  tenātitāpayām āsa trīṃl lokān sacarācarān || 51 || 
 
 
 BRP032.052.1  tad rūpaṃ golakākāraṃ dṛṣṭvā sañjñā vivasvataḥ | 
 BRP032.052.2  asahantī mahat tejaḥ svāṃ chāyāṃ vākyam abravīt || 52 || 
 
 sañjñovāca: 
 
 BRP032.053.1  ahaṃ yāsyāmi bhadraṃ te svam eva bhavanaṃ pituḥ | 
 BRP032.053.2  nirvikāraṃ tvayātraiva stheyaṃ macchāsanāc chubhe || 53 || 
 
 
 BRP032.054.1  imau ca bālakau mahyaṃ kanyā ca varavarṇinī | 
 BRP032.054.2  sambhāvyā naiva cākhyeyam idaṃ bhagavate tvayā || 54 || 
 
 chāyovāca: 
 
 BRP032.055.1  ā kacagrahaṇād devi ā śāpān naiva karhicit | 
 BRP032.055.2  ākhyāsyāmi mataṃ tubhyaṃ gamyatāṃ yatra vāñchitam || 55 || 
 
 
 BRP032.056.1  ity uktā vrīḍitā sañjñā jagāma pitṛmandiram | 
 BRP032.056.2  vatsarāṇāṃ sahasraṃ tu vasamānā pitur gṛhe || 56 || 
 
 
 BRP032.057.1  bhartuḥ samīpaṃ yāhīti pitroktā sā punaḥ punaḥ | 
 BRP032.057.2  āgacchad vaḍavā bhūtvā kurūn athottarāṃs tataḥ || 57 || 
 
 
 BRP032.058.1  tatra tepe tapaḥ sādhvī nirāhārā dvijottamāḥ | 
 BRP032.058.2  pituḥ samīpaṃ yātāyāṃ sañjñāyāṃ vākyatatparā || 58 || 
 
 
 BRP032.059.1  tadrūpadhāriṇī chāyā bhāskaraṃ samupasthitā | 
 BRP032.059.2  tasyāṃ ca bhagavān sūryaḥ sañjñeyam iti cintayan || 59 || 
 
 
 BRP032.060.1  tathaiva janayām āsa dvau putrau kanyakāṃ tathā | 
 BRP032.060.2  sañjñā tu pārthivī teṣām ātmajānāṃ tathākarot || 60 || 
 
 
 BRP032.061.1  snehaṃ na pūrvajātānāṃ tathā kṛtavatī tu sā | 
 BRP032.061.2  manus tat kṣāntavāṃs tasyā yamas tasyā na cakṣame || 61 || 
 
 
 BRP032.062.1  bahudhā pīḍyamānas tu pituḥ patyā suduḥkhitaḥ | 
 BRP032.062.2  sa vai kopāc ca bālyāc ca bhāvino 'rthasya vai balāt | 
 BRP032.062.3  padā santarjayām āsa na tu dehe nyapātayat || 62 || 
 
 chāyovāca: 
 
 BRP032.063.1  padā tarjayase yasmāt pitur bhāryāṃ garīyasīm | 
 BRP032.063.2  tasmāt tavaiṣa caraṇaḥ patiṣyati na saṃśayaḥ || 63 || 
 
 
 brahmovāca: 
 
 BRP032.064.1  yamas tu tena śāpena bhṛśaṃ pīḍitamānasaḥ | 
 BRP032.064.2  manunā saha dharmātmā pitre sarvaṃ nyavedayat || 64 || 
 
 yama uvāca: 
 
 BRP032.065.1  snehena tulyam asmāsu mātā deva na vartate | 
 BRP032.065.2  visṛjya jyāyasaṃ bhaktyā kanīyāṃsaṃ bubhūṣati || 65 || 
 
 
 BRP032.066.1  tasyāṃ mayodyataḥ pādo na tu dehe nipātitaḥ | 
 BRP032.066.2  bālyād vā yadi vā mohāt tad bhavān kṣantum arhasi || 66 || 
 
 
 BRP032.067.1  śapto 'haṃ tāta kopena jananyā tanayo yataḥ | 
 BRP032.067.2  tato manye na jananīm imāṃ vai tapatāṃ vara || 67 || 
 
 
 BRP032.068.1  tava prasādāc caraṇo bhagavan na pated yathā | 
 BRP032.068.2  mātṛśāpād ayaṃ me 'dya tathā cintaya gopate || 68 || 
 
 ravir uvāca: 
 
 BRP032.069.1  asaṃśayaṃ mahat putra bhaviṣyaty atra kāraṇam | 
 BRP032.069.2  yena tvām āviśat krodho dharmajñaṃ dharmaśīlinam || 69 || 
 
 
 BRP032.070.1  sarveṣām eva śāpānāṃ pratighāto hi vidyate | 
 BRP032.070.2  na tu mātrābhiśaptānāṃ kvacic chāpanivartanam || 70 || 
 
 
 BRP032.071.1  na śakyam etan mithyā tu kartuṃ mātur vacas tava | 
 BRP032.071.2  kiñcit te 'haṃ vidhāsyāmi putrasnehād anugraham || 71 || 
 
 
 BRP032.072.1  kṛmayo māṃsam ādāya prayāsyanti mahītalam | 
 BRP032.072.2  kṛtaṃ tasyā vacaḥ satyaṃ tvaṃ ca trāto bhaviṣyasi || 72 || 
 
 brahmovāca: 
 
 BRP032.073.1  ādityas tv abravīc chāyāṃ kimarthaṃ tanayeṣu vai | 
 BRP032.073.2  tulyeṣv apy adhikaḥ sneha ekaṃ prati kṛtas tvayā || 73 || 
 
 
 BRP032.074.1  nūnaṃ naiṣāṃ tvaṃ jananī sañjñā kāpi tvam āgatā | 
 BRP032.074.2  nirguṇeṣv apy apatyeṣu mātā śāpaṃ na dāsyati || 74 || 
 
 
 BRP032.075.1  sā tatpariharantī ca śāpād bhītā tadā raveḥ | 
 BRP032.075.2  kathayām āsa vṛttāntaṃ sa śrutvā śvaśuraṃ yayau || 75 || 
 
 
 BRP032.076.1  sa cāpi taṃ yathānyāyam arcayitvā tadā ravim | 
 BRP032.076.2  nirdagdhukāmaṃ roṣeṇa sāntvayānas tam abravīt || 76 || 
 
 viśvakarmovāca: 
 
 BRP032.077.1  tavātitejasā vyāptam idaṃ rūpaṃ suduḥsaham | 
 BRP032.077.2  asahantī tu tat sañjñā vane carati vai tapaḥ || 77 || 
 
 
 BRP032.078.1  drakṣyate tāṃ bhavān adya svāṃ bhāryāṃ śubhacāriṇīm | 
 BRP032.078.2  rūpārthaṃ bhavato 'raṇye carantīṃ sumahat tapaḥ || 78 || 
 
 
 BRP032.079.1  śrutaṃ me brahmaṇo vākyaṃ tava tejovarodhane | 
 BRP032.079.2  rūpaṃ nirvartayāmy adya tava kāntaṃ divaspate || 79 || 
 
 brahmovāca: 
 
 BRP032.080.1  tatas tatheti taṃ prāha tvaṣṭāraṃ bhagavān raviḥ | 
 BRP032.080.2  tato vivasvato rūpaṃ prāg āsīt parimaṇḍalam || 80 || 
 
 
 
 BRP032.081.1  viśvakarmā tv anujñātaḥ śākadvīpe vivasvatā | 
 BRP032.081.2  bhramim āropya tattejaḥśātanāyopacakrame || 81 || 
 
 
 BRP032.082.1  bhramatāśeṣajagatāṃ nābhibhūtena bhāsvatā | 
 BRP032.082.2  samudrādrivanopetā tv āruroha mahī nabhaḥ || 82 || 
 
 
 BRP032.083.1  gaganaṃ cākhilaṃ viprāḥ sacandragrahatārakam | 
 BRP032.083.2  adhogataṃ mahābhāgā babhūvākṣiptam ākulam || 83 || 
 
 
 BRP032.084.1  vikṣiptasalilāḥ sarve babhūvuś ca tathārṇavāḥ | 
 BRP032.084.2  vyabhidyanta mahāśailāḥ śīrṇasānunibandhanāḥ || 84 || 
 
 
 BRP032.085.1  dhruvādhārāṇy aśeṣāṇi dhiṣṇyāni munisattamāḥ | 
 BRP032.085.2  truṭyadraśminibandhīni bandhanāni adho yayuḥ || 85 || 
 
 
 BRP032.086.1  vegabhramaṇasampātavāyukṣiptāḥ sahasraśaḥ | 
 BRP032.086.2  vyaśīryanta mahāmeghā ghorārāvavirāviṇaḥ || 86 || 
 
 
 BRP032.087.1  bhāsvadbhramaṇavibhrāntabhūmyākāśarasātalam | 
 BRP032.087.2  jagad ākulam atyarthaṃ tadāsīn munisattamāḥ || 87 || 
 
 
 BRP032.088.1  trailokyam ākulaṃ vīkṣya bhramamāṇaṃ surarṣayaḥ | 
 BRP032.088.2  devāś ca brahmaṇā sārdhaṃ bhāsvantam abhituṣṭuvuḥ || 88 || 
 
 
 BRP032.089.1  ādidevo 'si devānāṃ jātas tvaṃ bhūtaye bhuvaḥ | 
 BRP032.089.2  sargasthityantakāleṣu tridhā bhedena tiṣṭhasi || 89 || 
 
 
 BRP032.090.1  svasti te 'stu jagannātha gharmavarṣadivākara | 
 BRP032.090.2  indrādayas tadā devā likhyamānam athāstuvan || 90 || 
 
 
 BRP032.091.1  jaya deva jagatsvāmiñ jayāśeṣajagatpate | 
 BRP032.091.2  ṛṣayaś ca tataḥ sapta vasiṣṭhātripurogamāḥ || 91 || 
 
 
 BRP032.092.1  tuṣṭuvur vividhaiḥ stotraiḥ svasti svastītivādinaḥ | 
 BRP032.092.2  vedoktibhir athāgryābhir vālakhilyāś ca tuṣṭuvuḥ || 92 || 
 
 
 BRP032.093.1  agnir ādyāś ca bhāsvantaṃ likhyamānaṃ mudā yutāḥ | 
 BRP032.093.2  tvaṃ nātha mokṣiṇāṃ mokṣo dhyeyas tvaṃ dhyānināṃ paraḥ || 93 || 
 
 
 BRP032.094.1  tvaṃ gatiḥ sarvabhūtānāṃ karmakāṇḍavivartinām | 
 BRP032.094.2  sampūjyas tvaṃ tu deveśa śaṃ no 'stu jagatāṃ pate || 94 || 
 
 
 BRP032.095.1  śaṃ no 'stu dvipade nityaṃ śaṃ naś cāstu catuṣpade | 
 BRP032.095.2  tato vidyādharagaṇā yakṣarākṣasapannagāḥ || 95 || 
 
 
 BRP032.096.1  kṛtāñjalipuṭāḥ sarve śirobhiḥ praṇatā ravim | 
 BRP032.096.2  ūcus te vividhā vāco manaḥśrotrasukhāvahāḥ || 96 || 
 
 
 BRP032.097.1  sahyaṃ bhavatu tejas te bhūtānāṃ bhūtabhāvana | 
 BRP032.097.2  tato hāhāhūhūś caiva nāradas tumburus tathā || 97 || 
 
 
 BRP032.098.1  upagāyitum ārabdhā gāndharvakuśalā ravim | 
 BRP032.098.2  ṣaḍjamadhyamagāndhāragānatrayaviśāradāḥ || 98 || 
 
 
 BRP032.099.1  mūrchanābhiś ca tālaiś ca samprayogaiḥ sukhapradam | 
 BRP032.099.2  viśvācī ca ghṛtācī ca urvaśy atha tilottamāḥ || 99 || 
 
 
 BRP032.100.1  menakā sahajanyā ca rambhā cāpsarasāṃ varā | 
 BRP032.100.2  nanṛtur jagatām īśe likhyamāne vibhāvasau || 100 || 
 
 
 
 BRP032.101.1  bhāvahāvavilāsādyān kurvatyo 'bhinayān bahūn | 
 BRP032.101.2  prāvādyanta tatas tatra vīṇā veṇvādijharjharāḥ || 101 || 
 
 
 BRP032.102.1  paṇavāḥ puṣkarāś caiva mṛdaṅgāḥ paṭahānakāḥ | 
 BRP032.102.2  devadundubhayaḥ śaṅkhāḥ śataśo 'tha sahasraśaḥ || 102 || 
 
 
 BRP032.103.1  gāyadbhiś caiva nṛtyadbhir gandharvair apsarogaṇaiḥ | 
 BRP032.103.2  tūryavāditraghoṣaiś ca sarvaṃ kolāhalīkṛtam || 103 || 
 
 
 BRP032.104.1  tataḥ kṛtāñjalipuṭā bhaktinamrātmamūrtayaḥ | 
 BRP032.104.2  likhyamānaṃ sahasrāṃśuṃ praṇemuḥ sarvadevatāḥ || 104 || 
 
 
 BRP032.105.1  tataḥ kolāhale tasmin sarvadevasamāgame | 
 BRP032.105.2  tejasaḥ śātanaṃ cakre viśvakarmā śanaiḥ śanaiḥ || 105 || 
 
 
 BRP032.106.1  ājānulikhitaś cāsau nipuṇaṃ viśvakarmaṇā | 
 BRP032.106.2  nābhyanandat tu likhanaṃ tatas tenāvatāritaḥ || 106 || 
 
 
 BRP032.107.1  na tu nirbhartsitaṃ rūpaṃ tejaso hananena tu | 
 BRP032.107.2  kāntāt kāntataraṃ rūpam adhikaṃ śuśubhe tataḥ || 107 || 
 
 
 BRP032.108.1  iti himajalagharmakālahetor | 
 BRP032.108.2  harakamalāsanaviṣṇusaṃstutasya | 
 BRP032.108.3  tadupari likhanaṃ niśamya bhānor | 
 BRP032.108.4  vrajati divākaralokam āyuṣo 'nte || 108 || 
 
 
 BRP032.109.1  evaṃ janma raveḥ pūrvaṃ babhūva munisattamāḥ | 
 BRP032.109.2  rūpaṃ ca paramaṃ tasya mayā samparikīrtitam || 109 || 
 
 
 
        Chapter 33: On the origin of the sun; the 108 names of the sun
         SS  80-81 
 munaya ūcuḥ: 
 
 BRP033.001.1  bhūyo 'pi kathayāsmākaṃ kathāṃ sūryasamāśritām | 
 BRP033.001.2  na tṛptim adhigacchāmaḥ śṛṇvantas tāṃ kathāṃ śubhām || 1 || 
 
 
 BRP033.002.1  yo 'yaṃ dīpto mahātejā vahnirāśisamaprabhaḥ | 
 BRP033.002.2  etad veditum icchāmaḥ prabhāvo 'sya kutaḥ prabho || 2 || 
 
 brahmovāca: 
 
 BRP033.003.1  tamobhūteṣu lokeṣu naṣṭe sthāvarajaṅgame | 
 BRP033.003.2  prakṛter guṇahetus tu pūrvaṃ buddhir ajāyata || 3 || 
 
 
 BRP033.004.1  ahaṅkāras tato jāto mahābhūtapravartakaḥ | 
 BRP033.004.2  vāyvagnir āpaḥ khaṃ bhūmis tatas tv aṇḍam ajāyata || 4 || 
 
 
 BRP033.005.1  tasminn aṇḍe tv ime lokāḥ sapta caiva pratiṣṭhitāḥ | 
 BRP033.005.2  pṛthivī saptabhir dvīpaiḥ samudraiś caiva saptabhiḥ || 5 || 
 
 
 BRP033.006.1  tatraivāvasthito hy āsīd ahaṃ viṣṇur maheśvaraḥ | 
 BRP033.006.2  vimūḍhās tāmasāḥ sarve pradhyāyanti tam īśvaram || 6 || 
 
 
 BRP033.007.1  tato vai sumahātejāḥ prādurbhūtas tamonudaḥ | 
 BRP033.007.2  dhyānayogena cāsmābhir vijñātaḥ savitā tadā || 7 || 
 
 
 
 BRP033.008.1  jñātvā ca paramātmānaṃ sarva eva pṛthak pṛthak | 
 BRP033.008.2  divyābhiḥ stutibhir devaḥ stuto 'smābhis tadeśvaraḥ || 8 || 
 
 
 BRP033.009.1  ādidevo 'si devānām aiśvaryāc ca tvam īśvaraḥ | 
 BRP033.009.2  ādikartāsi bhūtānāṃ devadevo divākaraḥ || 9 || 
 
 
 BRP033.010.1  jīvanaḥ sarvabhūtānāṃ devagandharvarakṣasām | 
 BRP033.010.2  munikinnarasiddhānāṃ tathaivoragapakṣiṇām || 10 || 
 
 
 BRP033.011.1  tvaṃ brahmā tvaṃ mahādevas tvaṃ viṣṇus tvaṃ prajāpatiḥ | 
 BRP033.011.2  vāyur indraś ca somaś ca vivasvān varuṇas tathā || 11 || 
 
 
 BRP033.012.1  tvaṃ kālaḥ sṛṣṭikartā ca hartā bhartā tathā prabhuḥ | 
 BRP033.012.2  saritaḥ sāgarāḥ śailā vidyudindradhanūṃṣi ca || 12 || 
 
 
 BRP033.013.1  pralayaḥ prabhavaś caiva vyaktāvyaktaḥ sanātanaḥ | 
 BRP033.013.2  īśvarāt parato vidyā vidyāyāḥ parataḥ śivaḥ || 13 || 
 
 
 BRP033.014.1  śivāt parataro devas tvam eva parameśvaraḥ | 
 BRP033.014.2  sarvataḥpāṇipādāntaḥ sarvatokṣiśiromukhaḥ || 14 || 
 
 
 BRP033.015.1  sahasrāṃśuḥ sahasrāsyaḥ sahasracaraṇekṣaṇaḥ | 
 BRP033.015.2  bhūtādir bhūr bhuvaḥ svaś ca mahaḥ satyaṃ tapo janaḥ || 15 || 
 
 
 BRP033.016.1  pradīptaṃ dīpanaṃ divyaṃ sarvalokaprakāśakam | 
 BRP033.016.2  durnirīkṣaṃ surendrāṇāṃ yad rūpaṃ tasya te namaḥ || 16 || 
 
 
 BRP033.017.1  surasiddhagaṇair juṣṭaṃ bhṛgvatripulahādibhiḥ | 
 BRP033.017.2  stutaṃ paramam avyaktaṃ yad rūpaṃ tasya te namaḥ || 17 || 
 
 
 BRP033.018.1  vedyaṃ vedavidāṃ nityaṃ sarvajñānasamanvitam | 
 BRP033.018.2  sarvadevātidevasya yad rūpaṃ tasya te namaḥ || 18 || 
 
 
 BRP033.019.1  viśvakṛd viśvabhūtaṃ ca vaiśvānarasurārcitam | 
 BRP033.019.2  viśvasthitam acintyaṃ ca yad rūpaṃ tasya te namaḥ || 19 || 
 
 
 BRP033.020.1  paraṃ yajñāt paraṃ vedāt paraṃ lokāt paraṃ divaḥ | 
 BRP033.020.2  paramātmety abhikhyātaṃ yad rūpaṃ tasya te namaḥ || 20 || 
 
 
 BRP033.021.1  avijñeyam anālakṣyam adhyānagatam avyayam | 
 BRP033.021.2  anādinidhanaṃ caiva yad rūpaṃ tasya te namaḥ || 21 || 
 
 
 BRP033.022.1  namo namaḥ kāraṇakāraṇāya | 
 BRP033.022.2  namo namaḥ pāpavimocanāya | 
 BRP033.022.3  namo namas te ditijārdanāya | 
 BRP033.022.4  namo namo rogavimocanāya || 22 || 
 
 
 BRP033.023.1  namo namaḥ sarvavarapradāya | 
 BRP033.023.2  namo namaḥ sarvasukhapradāya | 
 BRP033.023.3  namo namaḥ sarvadhanapradāya | 
 BRP033.023.4  namo namaḥ sarvamatipradāya || 23 || 
 
 
 BRP033.024.1  stutaḥ sa bhagavān evaṃ taijasaṃ rūpam āsthitaḥ | 
 BRP033.024.2  uvāca vācā kalyāṇyā ko varo vaḥ pradīyatām || 24 || 
 
 devā ūcuḥ: 
 
 BRP033.025.1  tavātitaijasaṃ rūpaṃ na kaścit soḍhum utsahet | 
 BRP033.025.2  sahanīyaṃ tad bhavatu hitāya jagataḥ prabho || 25 || 
 
 
 
 BRP033.026.1  evam astv iti so 'py uktvā bhagavān ādikṛt prabhuḥ | 
 BRP033.026.2  lokānāṃ kāryasiddhyarthaṃ gharmavarṣahimapradaḥ || 26 || 
 
 
 BRP033.027.1  tataḥ sāṅkhyāś ca yogāś ca ye cānye mokṣakāṅkṣiṇaḥ | 
 BRP033.027.2  dhyāyanti dhyāyino devaṃ hṛdayasthaṃ divākaram || 27 || 
 
 
 BRP033.028.1  sarvalakṣaṇahīno 'pi yukto vā sarvapātakaiḥ | 
 BRP033.028.2  sarvaṃ ca tarate pāpaṃ devam arkaṃ samāśritaḥ || 28 || 
 
 
 BRP033.029.1  agnihotraṃ ca vedāś ca yajñāś ca bahudakṣiṇāḥ | 
 BRP033.029.2  bhānor bhaktinamaskārakalāṃ nārhanti ṣoḍaśīm || 29 || 
 
 
 BRP033.030.1  tīrthānāṃ paramaṃ tīrthaṃ maṅgalānāṃ ca maṅgalam | 
 BRP033.030.2  pavitraṃ ca pavitrāṇāṃ prapadyante divākaram || 30 || 
 
 
 BRP033.031.1  śakrādyaiḥ saṃstutaṃ devaṃ ye namasyanti bhāskaram | 
 BRP033.031.2  sarvakilbiṣanirmuktāḥ sūryalokaṃ vrajanti te || 31 || 
 
 munaya ūcuḥ: 
 
 BRP033.032.1  cirāt prabhṛti no brahmañ śrotum icchā pravartate | 
 BRP033.032.2  nāmnām aṣṭaśataṃ brūhi yat tvayoktaṃ purā raveḥ || 32 || 
 
 brahmovāca: 
 
 BRP033.033.1  aṣṭottaraśataṃ nāmnāṃ śṛṇudhvaṃ gadato mama | 
 BRP033.033.2  bhāskarasya paraṃ guhyaṃ svargamokṣapradaṃ dvijāḥ || 33 || 
 
 
 BRP033.034.1  oṃ sūryo 'ryamā bhagas tvaṣṭā pūṣārkaḥ savitā raviḥ | 
 BRP033.034.2  gabhastimān ajaḥ kālo mṛtyur dhātā prabhākaraḥ || 34 || 
 
 
 BRP033.035.1  pṛthivy āpaś ca tejaś ca khaṃ vāyuś ca parāyaṇam | 
 BRP033.035.2  somo bṛhaspatiḥ śukro budho 'ṅgāraka eva ca || 35 || 
 
 
 BRP033.036.1  indro vivasvān dīptāṃśuḥ śuciḥ śauriḥ śanaiścaraḥ | 
 BRP033.036.2  brahmā viṣṇuś ca rudraś ca skando vaiśravaṇo yamaḥ || 36 || 
 
 
 BRP033.037.1  vaidyuto jāṭharaś cāgnir aindhanas tejasāṃ patiḥ | 
 BRP033.037.2  dharmadhvajo vedakartā vedāṅgo vedavāhanaḥ || 37 || 
 
 
 BRP033.038.1  kṛtaṃ tretā dvāparaś ca kaliḥ sarvāmarāśrayaḥ | 
 BRP033.038.2  kalākāṣṭhāmuhūrtāś ca kṣapā yāmās tathā kṣaṇāḥ || 38 || 
 
 
 BRP033.039.1  saṃvatsarakaro 'śvatthaḥ kālacakro vibhāvasuḥ | 
 BRP033.039.2  puruṣaḥ śāśvato yogī vyaktāvyaktaḥ sanātanaḥ || 39 || 
 
 
 BRP033.040.1  kālādhyakṣaḥ prajādhyakṣo viśvakarmā tamonudaḥ | 
 BRP033.040.2  varuṇaḥ sāgaro 'ṃśaś ca jīmūto jivano 'rihā || 40 || 
 
 
 BRP033.041.1  bhūtāśrayo bhūtapatiḥ sarvalokanamaskṛtaḥ | 
 BRP033.041.2  sraṣṭā saṃvartako vahniḥ sarvasyādir alolupaḥ || 41 || 
 
 
 BRP033.042.1  anantaḥ kapilo bhānuḥ kāmadaḥ sarvatomukhaḥ | 
 BRP033.042.2  jayo viśālo varadaḥ sarvabhūtaniṣevitaḥ || 42 || 
 
 
 BRP033.043.1  manaḥ suparṇo bhūtādiḥ śīghragaḥ prāṇadhāraṇaḥ | 
 BRP033.043.2  dhanvantarir dhūmaketur ādidevo 'diteḥ sutaḥ || 43 || 
 
 
 
 BRP033.044.1  dvādaśātmā ravir dakṣaḥ pitā mātā pitāmahaḥ | 
 BRP033.044.2  svargadvāraṃ prajādvāraṃ mokṣadvāraṃ triviṣṭapam || 44 || 
 
 
 BRP033.045.1  dehakartā praśāntātmā viśvātmā viśvatomukhaḥ | 
 BRP033.045.2  carācarātmā sūkṣmātmā maitreyaḥ karuṇānvitaḥ || 45 || 
 
 
 BRP033.046.1  etad vai kīrtanīyasya sūryasyāmitatejasaḥ | 
 BRP033.046.2  nāmnām aṣṭaśataṃ ramyaṃ mayā proktaṃ dvijottamāḥ || 46 || 
 
 
 BRP033.047.1  suragaṇapitṛyakṣasevitaṃ hy | 
 BRP033.047.2  asuraniśākarasiddhavanditam | 
 BRP033.047.3  varakanakahutāśanaprabhaṃ | 
 BRP033.047.4  praṇipatito 'smi hitāya bhāskaram || 47 || 
 
 
 BRP033.048.1  sūryodaye yaḥ susamāhitaḥ paṭhet | 
 BRP033.048.2  sa putradārān dhanaratnasañcayān | 
 BRP033.048.3  labheta jātismaratāṃ naraḥ sa tu | 
 BRP033.048.4  smṛtiṃ ca medhāṃ ca sa vindate parām || 48 || 
 
 
 BRP033.049.1  imaṃ stavaṃ devavarasya yo naraḥ | 
 BRP033.049.2  prakīrtayec chuddhamanāḥ samāhitaḥ | 
 BRP033.049.3  vimucyate śokadavāgnisāgarāl | 
 BRP033.049.4  labheta kāmān manasā yathepsitān || 49 || 
 
 
 
        Chapter 34: Story of Satī; the birth of Umā
         SS  81-83 
 brahmovāca: 
 
 BRP034.001.1  yo 'sau sarvagato devas tripurāris trilocanaḥ | 
 BRP034.001.2  umāpriyakaro rudraś candrārdhakṛtaśekharaḥ || 1 || 
 
 
 BRP034.002.1  vidrāvya vibudhān sarvān siddhavidyādharān ṛṣīn | 
 BRP034.002.2  gandharvayakṣanāgāṃś ca tathānyāṃś ca samāgatān || 2 || 
 
 
 BRP034.003.1  jaghāna pūrvaṃ dakṣasya yajato dharaṇītale | 
 BRP034.003.2  yajñaṃ samṛddhaṃ ratnāḍhyaṃ sarvasambhārasambhṛtam || 3 || 
 
 
 BRP034.004.1  yasya pratāpasantrastāḥ śakrādyās tridivaukasaḥ | 
 BRP034.004.2  śāntiṃ na lebhire viprāḥ kailāsaṃ śaraṇaṃ gatāḥ || 4 || 
 
 
 BRP034.005.1  sa āste tatra varadaḥ śūlapāṇir vṛṣadhvajaḥ | 
 BRP034.005.2  pinākapāṇir bhagavān dakṣayajñavināśanaḥ || 5 || 
 
 
 BRP034.006.1  mahādevo 'kale deśe kṛttivāsā vṛṣadhvajaḥ | 
 BRP034.006.2  ekāmrake muniśreṣṭhāḥ sarvakāmaprado haraḥ || 6 || 
 
 munaya ūcuḥ: 
 
 BRP034.007.1  kimarthaṃ sa bhavo devaḥ sarvabhūtahite rataḥ | 
 BRP034.007.2  jaghāna yajñaṃ dakṣasya devaiḥ sarvair alaṅkṛtam || 7 || 
 
 
 BRP034.008.1  na hy alpaṃ kāraṇaṃ tatra prabho manyāmahe vayam | 
 BRP034.008.2  śrotum icchāmahe brūhi paraṃ kautūhalaṃ hi naḥ || 8 || 
 
 
 brahmovāca: 
 
 BRP034.009.1  dakṣasyāsann aṣṭa kanyā yāś caivaṃ patisaṅgatāḥ | 
 BRP034.009.2  svebhyo gṛhebhyaś cānīya tāḥ pitābhyarcayad gṛhe || 9 || 
 
 
 BRP034.010.1  tatas tv abhyarcitā viprā nyavasaṃs tāḥ pitur gṛhe | 
 BRP034.010.2  tāsāṃ jyeṣṭhā satī nāma patnī yā tryambakasya vai || 10 || 
 
 
 BRP034.011.1  nājuhāvātmajāṃ tāṃ vai dakṣo rudram abhidviṣan | 
 BRP034.011.2  akarot sannatiṃ dakṣe na ca kāñcin maheśvaraḥ || 11 || 
 
 
 BRP034.012.1  jāmātā śvaśure tasmin svabhāvāt tejasi sthitaḥ | 
 BRP034.012.2  tato jñātvā satī sarvās tās tu prāptāḥ pitur gṛham || 12 || 
 
 
 BRP034.013.1  jagāma sāpy anāhūtā satī tu svapitur gṛham | 
 BRP034.013.2  tābhyo hīnāṃ pitā cakre satyāḥ pūjām asammatām | 
 BRP034.013.3  tato 'bravīt sā pitaraṃ devī krodhasamākulā || 13 || 
 
 saty uvāca: 
 
 BRP034.014.1  yavīyasībhyaḥ śreṣṭhāhaṃ kiṃ na pūjasi māṃ prabho | 
 BRP034.014.2  asatkṛtām avasthāṃ yaḥ kṛtavān asi garhitām | 
 BRP034.014.3  ahaṃ jyeṣṭhā variṣṭhā ca māṃ tvaṃ satkartum arhasi || 14 || 
 
 brahmovāca: 
 
 BRP034.015.1  evam ukto 'bravīd enāṃ dakṣaḥ saṃraktalocanaḥ || 15 || 
 
 dakṣa uvāca: 
 
 BRP034.016.1  tvattaḥ śreṣṭhā variṣṭhāś ca pūjyā bālāḥ sutā mama | 
 BRP034.016.2  tāsāṃ ye caiva bhartāras te me bahumatāḥ sati || 16 || 
 
 
 BRP034.017.1  brahmiṣṭhāś ca vratasthāś ca mahāyogāḥ sudhārmikāḥ | 
 BRP034.017.2  guṇaiś caivādhikāḥ ślāghyāḥ sarve te tryambakāt sati || 17 || 
 
 
 BRP034.018.1  vasiṣṭho 'triḥ pulastyaś ca aṅgirāḥ pulahaḥ kratuḥ | 
 BRP034.018.2  bhṛgur marīciś ca tathā śreṣṭhā jāmātaro mama || 18 || 
 
 
 BRP034.019.1  taiś cāpi spardhate śarvaḥ sarve te caiva taṃ prati | 
 BRP034.019.2  tena tvāṃ na bubhūṣāmi pratikūlo hi me bhavaḥ || 19 || 
 
 
 BRP034.020.1  ity uktavāṃs tadā dakṣaḥ sampramūḍhena cetasā | 
 BRP034.020.2  śāpārtham ātmanaś caiva yenoktā vai maharṣayaḥ | 
 BRP034.020.3  tathoktā pitaraṃ sā vai kruddhā devī tam abravīt || 20 || 
 
 saty uvāca: 
 
 BRP034.021.1  vāṅmanaḥkarmabhir yasmād aduṣṭāṃ māṃ vigarhasi | 
 BRP034.021.2  tasmāt tyajāmy ahaṃ deham imaṃ tāta tavātmajam || 21 || 
 
 brahmovāca: 
 
 BRP034.022.1  tatas tenāpamānena satī duḥkhād amarṣitā | 
 BRP034.022.2  abravīd vacanaṃ devī namaskṛtya svayambhuve || 22 || 
 
 saty uvāca: 
 
 BRP034.023.1  yenāham apadehā vai punar dehena bhāsvatā | 
 BRP034.023.2  tatrāpy aham asammūḍhā sambhūtā dhārmikī punaḥ | 
 BRP034.023.3  gaccheyaṃ dharmapatnītvaṃ tryambakasyaiva dhīmataḥ || 23 || 
 
 
 brahmovāca: 
 
 BRP034.024.1  tatraivātha samāsīnā ruṣṭātmānaṃ samādadhe | 
 BRP034.024.2  dhārayām āsa cāgneyīṃ dhāraṇām ātmanātmani || 24 || 
 
 
 BRP034.025.1  tataḥ svātmānam utthāpya vāyunā samudīritaḥ | 
 BRP034.025.2  sarvāṅgebhyo viniḥsṛtya vahnir bhasma cakāra tām || 25 || 
 
 
 BRP034.026.1  tad upaśrutya nidhanaṃ satyā devyāḥ sa śūladhṛk | 
 BRP034.026.2  saṃvādaṃ ca tayor buddhvā yāthātathyena śaṅkaraḥ | 
 BRP034.026.3  dakṣasya ca vināśāya cukopa bhagavān prabhuḥ || 26 || 
 
 śrīśaṅkara uvāca: 
 
 BRP034.027.1  yasmād avamatā dakṣa sahasaivāgatā satī | 
 BRP034.027.2  praśastāś cetarāḥ sarvās tvatsutā bhartṛbhiḥ saha || 27 || 
 
 
 BRP034.028.1  tasmād vaivasvate prāpte punar ete maharṣayaḥ | 
 BRP034.028.2  utpatsyanti dvitīye vai tava yajñe hy ayonijāḥ || 28 || 
 
 
 BRP034.029.1  hute vai brahmaṇaḥ sattre cākṣuṣasyāntare manoḥ | 
 BRP034.029.2  abhivyāhṛtya saptarṣīn dakṣaṃ so 'bhyaśapat punaḥ || 29 || 
 
 
 BRP034.030.1  bhavitā mānuṣo rājā cākṣuṣasyāntare manoḥ | 
 BRP034.030.2  prācīnabarhiṣaḥ pautraḥ putraś cāpi pracetasaḥ || 30 || 
 
 
 BRP034.031.1  dakṣa ity eva nāmnā tvaṃ māriṣāyāṃ janiṣyasi | 
 BRP034.031.2  kanyāyāṃ śākhināṃ caiva prāpte vai cākṣuṣāntare || 31 || 
 
 
 BRP034.032.1  ahaṃ tatrāpi te vighnam ācariṣyāmi durmate | 
 BRP034.032.2  dharmakāmārthayukteṣu karmasv iha punaḥ punaḥ || 32 || 
 
 
 BRP034.033.1  tato vai vyāhṛto dakṣo rudraṃ so 'bhyaśapat punaḥ || 33 || 
 
 dakṣa uvāca: 
 
 BRP034.034.1  yasmāt tvaṃ matkṛte krūra ṛṣīn vyāhṛtavān asi | 
 BRP034.034.2  tasmāt sārdhaṃ surair yajñe na tvāṃ yakṣyanti vai dvijāḥ || 34 || 
 
 
 BRP034.035.1  kṛtvāhutiṃ tava krūra apaḥ spṛśanti karmasu | 
 BRP034.035.2  ihaiva vatsyase loke divaṃ hitvāyugakṣayāt | 
 BRP034.035.3  tato devais tu te sārdhaṃ na tu pūjā bhaviṣyati || 35 || 
 
 rudra uvāca: 
 
 BRP034.036.1  cāturvarṇyaṃ tu devānāṃ te cāpy ekatra bhuñjate | 
 BRP034.036.2  na bhokṣye sahitas tais tu tato bhokṣyāmy ahaṃ pṛthak || 36 || 
 
 
 BRP034.037.1  sarveṣāṃ caiva lokānām ādir bhūrloka ucyate | 
 BRP034.037.2  tam ahaṃ dhārayāmy ekaḥ svecchayā na tavājñayā || 37 || 
 
 
 BRP034.038.1  tasmin dhṛte sarvalokāḥ sarve tiṣṭhanti śāśvatāḥ | 
 BRP034.038.2  tasmād ahaṃ vasāmīha satataṃ na tavājñayā || 38 || 
 
 brahmovāca: 
 
 BRP034.039.1  tato 'bhivyāhṛto dakṣo rudreṇāmitatejasā | 
 BRP034.039.2  svāyambhuvīṃ tanuṃ tyaktvā utpanno mānuṣeṣv iha || 39 || 
 
 
 BRP034.040.1  yadā gṛhapatir dakṣo yajñānām īśvaraḥ prabhuḥ | 
 BRP034.040.2  samasteneha yajñena so 'yajad daivataiḥ saha || 40 || 
 
 
 
 BRP034.041.1  atha devī satī yat te prāpte vaivasvate 'ntare | 
 BRP034.041.2  menāyāṃ tām umāṃ devīṃ janayām āsa śailarāṭ || 41 || 
 
 
 BRP034.042.1  sā tu devī satī pūrvam āsīt paścād umābhavat | 
 BRP034.042.2  sahavratā bhavasyaiṣā naitayā mucyate bhavaḥ || 42 || 
 
 
 BRP034.043.1  yāvad icchati saṃsthānaṃ prabhur manvantareṣv iha | 
 BRP034.043.2  mārīcaṃ kaśyapaṃ devī yathāditir anuvratā || 43 || 
 
 
 BRP034.044.1  sārdhaṃ nārāyaṇaṃ śrīs tu maghavantaṃ śacī yathā | 
 BRP034.044.2  viṣṇuṃ kīrtir uṣā sūryaṃ vasiṣṭhaṃ cāpy arundhatī || 44 || 
 
 
 BRP034.045.1  naitāṃs tu vijahaty etā bhartṝn devyaḥ kathañcana | 
 BRP034.045.2  evaṃ prācetaso dakṣo jajñe vai cākṣuṣe 'ntare || 45 || 
 
 
 BRP034.046.1  prācīnabarhiṣaḥ pautraḥ putraś cāpi pracetasām | 
 BRP034.046.2  daśabhyas tu pracetobhyo māriṣāyāṃ punar nṛpa || 46 || 
 
 
 BRP034.047.1  jajñe rudrābhiśāpena dvitīyam iti naḥ śrutam | 
 BRP034.047.2  bhṛgvādayas tu te sarve jajñire vai maharṣayaḥ || 47 || 
 
 
 BRP034.048.1  ādye tretāyuge pūrvaṃ manor vaivasvatasya ha | 
 BRP034.048.2  devasya mahato yajñe vāruṇīṃ bibhratas tanum || 48 || 
 
 
 BRP034.049.1  ity eṣo 'nuśayo hy āsīt tayor jātyantare gataḥ | 
 BRP034.049.2  prajāpateś ca dakṣasya tryambakasya ca dhīmataḥ || 49 || 
 
 
 BRP034.050.1  tasmān nānuśayaḥ kāryo vareṣv iha kadācana | 
 BRP034.050.2  jātyantaragatasyāpi bhāvitasya śubhāśubhaiḥ | 
 BRP034.050.3  jantor na bhūtaye khyātis tan na kāryaṃ vijānatā || 50 || 
 
 munaya ūcuḥ: 
 
 BRP034.051.1  kathaṃ roṣeṇa sā pūrvaṃ dakṣasya duhitā satī | 
 BRP034.051.2  tyaktvā dehaṃ punar jātā girirājagṛhe prabho || 51 || 
 
 
 BRP034.052.1  dehāntare kathaṃ tasyāḥ pūrvadeho babhūva ha | 
 BRP034.052.2  bhavena saha saṃyogaḥ saṃvādaś ca tayoḥ katham || 52 || 
 
 
 BRP034.053.1  svayaṃvaraḥ kathaṃ vṛttas tasmin mahati janmani | 
 BRP034.053.2  vivāhaś ca jagannātha sarvāścaryasamanvitaḥ || 53 || 
 
 
 BRP034.054.1  tat sarvaṃ vistarād brahman vaktum arhasi sāmpratam | 
 BRP034.054.2  śrotum icchāmahe puṇyāṃ kathāṃ cātimanoharām || 54 || 
 
 brahmovāca: 
 
 BRP034.055.1  śṛṇudhvaṃ muniśārdūlāḥ kathāṃ pāpapraṇāśinīm | 
 BRP034.055.2  umāśaṅkarayoḥ puṇyāṃ sarvakāmaphalapradām || 55 || 
 
 
 BRP034.056.1  kadācit svagṛhāt prāptaṃ kaśyapaṃ dvipadāṃ varam | 
 BRP034.056.2  apṛcchad dhimavān vṛttaṃ loke khyātikaraṃ hitam || 56 || 
 
 
 BRP034.057.1  kenākṣayāś ca lokāḥ syuḥ khyātiś ca paramā mune | 
 BRP034.057.2  tathaiva cārcanīyatvaṃ satsu tat kathayasva me || 57 || 
 
 
 kaśyapa uvāca: 
 
 BRP034.058.1  apatyena mahābāho sarvam etad avāpyate | 
 BRP034.058.2  mamākhyātir apatyena brahmaṇā ṛṣibhiḥ saha || 58 || 
 
 
 BRP034.059.1  kiṃ na paśyasi śailendra yato māṃ paripṛcchasi | 
 BRP034.059.2  vartayiṣyāmi yac cāpi yathādṛṣṭaṃ purācala || 59 || 
 
 
 BRP034.060.1  vārāṇasīm ahaṃ gacchann apaśyaṃ saṃsthitaṃ divi | 
 BRP034.060.2  vimānaṃ sunavaṃ divyam anaupamyaṃ mahardhimat || 60 || 
 
 
 BRP034.061.1  tasyādhastād ārtanādaṃ gartasthāne śṛṇomy aham | 
 BRP034.061.2  tam ahaṃ tapasā jñātvā tatraivāntarhitaḥ sthitaḥ || 61 || 
 
 
 BRP034.062.1  athāgāt tatra śailendra vipro niyamavāñ śuciḥ | 
 BRP034.062.2  tīrthābhiṣekapūtātmā pare tapasi saṃsthitaḥ || 62 || 
 
 
 BRP034.063.1  atha sa vrajamānas tu vyāghreṇābhīṣito dvijaḥ | 
 BRP034.063.2  viveśa taṃ tadā deśaṃ sa garto yatra bhūdhara || 63 || 
 
 
 BRP034.064.1  gartāyāṃ vīraṇastambe lambamānāṃs tadā munīn | 
 BRP034.064.2  apaśyad ārto duḥkhārtāṃs tān apṛcchac ca sa dvijaḥ || 64 || 
 
 dvija uvāca: 
 
 BRP034.065.1  ke yūyaṃ vīraṇastambe lambamānā hy adhomukhāḥ | 
 BRP034.065.2  duḥkhitāḥ kena mokṣaś ca yuṣmākaṃ bhavitānaghāḥ || 65 || 
 
 pitara ūcuḥ: 
 
 BRP034.066.1  vayaṃ te kṛtapuṇyasya pitaraḥ sapitāmahāḥ | 
 BRP034.066.2  prapitāmahāś ca kliśyāmas tava duṣṭena karmaṇā || 66 || 
 
 
 BRP034.067.1  narako 'yaṃ mahābhāga gartarūpeṇa saṃsthitaḥ | 
 BRP034.067.2  tvaṃ cāpi vīraṇastambas tvayi lambāmahe vayam || 67 || 
 
 
 BRP034.068.1  yāvat tvaṃ jīvase vipra tāvad eva vayaṃ sthitāḥ | 
 BRP034.068.2  mṛte tvayi gamiṣyāmo narakaṃ pāpacetasaḥ || 68 || 
 
 
 BRP034.069.1  yadi tvaṃ dārasaṃyogaṃ kṛtvāpatyaṃ guṇottaram | 
 BRP034.069.2  utpādayasi tenāsmān mucyema vayam enasaḥ || 69 || 
 
 
 BRP034.070.1  nānyena tapasā putra tīrthānāṃ ca phalena ca | 
 BRP034.070.2  etat kuru mahābuddhe tārayasva pitṝn bhayāt || 70 || 
 
 kaśyapa uvāca: 
 
 BRP034.071.1  sa tatheti pratijñāya ārādhya vṛṣabhadhvajam | 
 BRP034.071.2  pitṝn gartāt samuddhṛtya gaṇapān pracakāra ha || 71 || 
 
 
 BRP034.072.1  svayaṃ rudrasya dayitaḥ suveśo nāma nāmataḥ | 
 BRP034.072.2  sammato balavāṃś caiva rudrasya gaṇapo 'bhavat || 72 || 
 
 
 BRP034.073.1  tasmāt kṛtvā tapo ghoram apatyaṃ guṇavad bhṛśam | 
 BRP034.073.2  utpādayasva śailendra sutāṃ tvaṃ varavarṇinīm || 73 || 
 
 brahmovāca: 
 
 BRP034.074.1  sa evam uktvā ṛṣiṇā śailendro niyamasthitaḥ | 
 BRP034.074.2  tapaś cakārāpy atulaṃ yena tuṣṭir abhūn mama || 74 || 
 
 
 BRP034.075.1  tadā tam utpapātāhaṃ varado 'smīti cābravam | 
 BRP034.075.2  brūhi tuṣṭo 'smi śailendra tapasānena suvrata || 75 || 
 
 
 himavān uvāca: 
 
 BRP034.076.1  bhagavan putram icchāmi guṇaiḥ sarvair alaṅkṛtam | 
 BRP034.076.2  evaṃ varaṃ prayacchasva yadi tuṣṭo 'si me prabho || 76 || 
 
 brahmovāca: 
 
 BRP034.077.1  tasya tad vacanaṃ śrutvā girirājasya bho dvijāḥ | 
 BRP034.077.2  tadā tasmai varaṃ cāhaṃ dattavān manasepsitam || 77 || 
 
 
 BRP034.078.1  kanyā bhavitrī śailendra tapasānena suvrata | 
 BRP034.078.2  yasyāḥ prabhāvāt sarvatra kīrtim āpsyasi śobhanām || 78 || 
 
 
 BRP034.079.1  arcitaḥ sarvadevānāṃ tīrthakoṭisamāvṛtaḥ | 
 BRP034.079.2  pāvanaś caiva puṇyena devānām api sarvataḥ || 79 || 
 
 
 BRP034.080.1  jyeṣṭhā ca sā bhavitrī te anye cātra tataḥ śubhe || 80 || 
 
 
 BRP034.081.1  so 'pi kālena śailendro menāyām udapādayat | 
 BRP034.081.2  aparṇām ekaparṇāṃ ca tathā caivaikapāṭalām || 81 || 
 
 
 BRP034.082.1  nyagrodham ekaparṇaṃ tu pāṭalaṃ caikapāṭalām | 
 BRP034.082.2  aśitvā tv ekaparṇāṃ tu aniketas tapo 'carat || 82 || 
 
 
 BRP034.083.1  śataṃ varṣasahasrāṇāṃ duścaraṃ devadānavaiḥ | 
 BRP034.083.2  āhāram ekaparṇaṃ tu ekaparṇā samācarat || 83 || 
 
 
 BRP034.084.1  pāṭalena tathaikena vidadhe caikapāṭalā | 
 BRP034.084.2  pūrṇe varṣasahasre tu āhāraṃ tāḥ pracakratuḥ || 84 || 
 
 
 BRP034.085.1  aparṇā tu nirāhārā tāṃ mātā pratyabhāṣata | 
 BRP034.085.2  niṣedhayantī co meti mātṛsnehena duḥkhitā || 85 || 
 
 
 BRP034.086.1  sā tathoktā tayā mātrā devī duścaracāriṇī | 
 BRP034.086.2  tenaiva nāmnā lokeṣu vikhyātā surapūjitā || 86 || 
 
 
 BRP034.087.1  etat tu trikumārīkaṃ jagat sthāvarajaṅgamam | 
 BRP034.087.2  etāsāṃ tapasāṃ vṛttaṃ yāvad bhūmir dhariṣyati || 87 || 
 
 
 BRP034.088.1  tapaḥśarīrās tāḥ sarvās tisro yogaṃ samāśritāḥ | 
 BRP034.088.2  sarvāś caiva mahābhāgās tathā ca sthirayauvanāḥ || 88 || 
 
 
 BRP034.089.1  tā lokamātaraś caiva brahmacāriṇya eva ca | 
 BRP034.089.2  anugṛhṇanti lokāṃś ca tapasā svena sarvadā || 89 || 
 
 
 BRP034.090.1  umā tāsāṃ variṣṭhā ca jyeṣṭhā ca varavarṇinī | 
 BRP034.090.2  mahāyogabalopetā mahādevam upasthitā || 90 || 
 
 
 BRP034.091.1  dattakaś cośanā tasya putraḥ sa bhṛgunandanaḥ | 
 BRP034.091.2  āsīt tasyaikaparṇā tu devalaṃ suṣuve sutam || 91 || 
 
 
 BRP034.092.1  yā tu tāsāṃ kumārīṇāṃ tṛtīyā hy ekapāṭalā | 
 BRP034.092.2  putraṃ sā tam alarkasya jaigīṣavyam upasthitā || 92 || 
 
 
 
 BRP034.093.1  tasyāś ca śaṅkhalikhitau smṛtau putrāv ayonijau | 
 BRP034.093.2  umā tu yā mayā tubhyaṃ kīrtitā varavarṇinī || 93 || 
 
 
 BRP034.094.1  atha tasyās tapoyogāt trailokyam akhilaṃ tadā | 
 BRP034.094.2  pradhūpitam ihālakṣya vacas tām aham abravam || 94 || 
 
 
 BRP034.095.1  devi kiṃ tapasā lokāṃs tāpayiṣyasi śobhane | 
 BRP034.095.2  tvayā sṛṣṭam idaṃ sarvaṃ mā kṛtvā tad vināśaya || 95 || 
 
 
 BRP034.096.1  tvaṃ hi dhārayase lokān imān sarvān svatejasā | 
 BRP034.096.2  brūhi kiṃ te jaganmātaḥ prārthitaṃ sampratīha naḥ || 96 || 
 
 devy uvāca: 
 
 BRP034.097.1  yadarthaṃ tapaso hy asya caraṇaṃ me pitāmaha | 
 BRP034.097.2  tvam eva tad vijānīṣe tataḥ pṛcchasi kiṃ punaḥ || 97 || 
 
 brahmovāca: 
 
 BRP034.098.1  tatas tām abravaṃ cāhaṃ yadarthaṃ tapyase śubhe | 
 BRP034.098.2  sa tvāṃ svayam upāgamya ihaiva varayiṣyati || 98 || 
 
 
 BRP034.099.1  śarva eva patiḥ śreṣṭhaḥ sarvalokeśvareśvaraḥ | 
 BRP034.099.2  vayaṃ sadaiva yasyeme vaśyā vai kiṅkarāḥ śubhe || 99 || 
 
 
 BRP034.100.1  sa devadevaḥ parameśvaraḥ svayaṃ | 
 BRP034.100.2  svayambhur āyāsyati devi te 'ntikam | 
 BRP034.100.3  udārarūpo vikṛtādirūpaḥ | 
 BRP034.100.4  samānarūpo 'pi na yasya kasyacit || 100 || 
 
 
 BRP034.101.1  maheśvaraḥ parvatalokavāsī | 
 BRP034.101.2  carācareśaḥ prathamo 'prameyaḥ | 
 BRP034.101.3  vinendunā hīndrasamānavarcasā | 
 BRP034.101.4  vibhīṣaṇaṃ rūpam ivāsthito yaḥ || 101 || 
 
 
 
        Chapter 35: Umā and Rudra: her devotion to Rudra; Śiva as a child and the
          crocodile
         SS  84-85 
 brahmovāca: 
 
 BRP035.001.1  tatas tām abruvan devās tadā gatvā tu sundarīm | 
 BRP035.001.2  devi śīghreṇa kālena dhūrjaṭir nīlalohitaḥ || 1 || 
 
 
 BRP035.002.1  sa bhartā tava deveśo bhavitā mā tapaḥ kṛthāḥ | 
 BRP035.002.2  tataḥ pradakṣiṇīkṛtya devā viprā gireḥ sutām || 2 || 
 
 
 BRP035.003.1  jagmuś cādarśanaṃ tasyāḥ sā cāpi virarāma ha | 
 BRP035.003.2  sā devī sūktam ity evam uktvā svasyāśrame śubhe || 3 || 
 
 
 BRP035.004.1  dvāri jātam aśokaṃ ca samupāśritya cāsthitā | 
 BRP035.004.2  athāgāc candratilakas tridaśārtiharo haraḥ || 4 || 
 
 
 BRP035.005.1  vikṛtaṃ rūpam āsthāya hrasvo bāhuka eva ca | 
 BRP035.005.2  vibhagnanāsiko bhūtvā kubjaḥ keśāntapiṅgalaḥ || 5 || 
 
 
 BRP035.006.1  uvāca vikṛtāsyaś ca devi tvāṃ varayāmy aham | 
 BRP035.006.2  athomā yogasaṃsiddhā jñātvā śaṅkaram āgatam || 6 || 
 
 
 
 BRP035.007.1  antarbhāvaviśuddhātmā kṛpānuṣṭhānalipsayā | 
 BRP035.007.2  tam uvācārghapādyābhyāṃ madhuparkeṇa caiva ha || 7 || 
 
 
 BRP035.008.1  sampūjya sumanobhis taṃ brāhmaṇaṃ brāhmaṇapriyā || 8 || 
 
 devy uvāca: 
 
 BRP035.009.1  bhagavan na svatantrāhaṃ pitā me tv agraṇīr gṛhe | 
 BRP035.009.2  sa prabhur mama dāne vai kanyāhaṃ dvijapuṅgava || 9 || 
 
 
 BRP035.010.1  gatvā yācasva pitaraṃ mama śailendram avyayam | 
 BRP035.010.2  sa ced dadāti māṃ vipra tubhyaṃ tad ucitaṃ mama || 10 || 
 
 brahmovāca: 
 
 BRP035.011.1  tataḥ sa bhagavān devas tathaiva vikṛtaḥ prabhuḥ | 
 BRP035.011.2  uvāca śailarājānaṃ sutāṃ me yaccha śailarāṭ || 11 || 
 
 
 BRP035.012.1  sa taṃ vikṛtarūpeṇa jñātvā rudram athāvyayam | 
 BRP035.012.2  bhītaḥ śāpāc ca vimanā idaṃ vacanam abravīt || 12 || 
 
 śailendra uvāca: 
 
 BRP035.013.1  bhagavan nāvamanye 'haṃ brāhmaṇān bhuvi devatāḥ | 
 BRP035.013.2  manīṣitaṃ tu yat pūrvaṃ tac chṛṇuṣva mahāmate || 13 || 
 
 
 BRP035.014.1  svayaṃvaro me duhitur bhavitā viprapūjitaḥ | 
 BRP035.014.2  varayed yaṃ svayaṃ tatra sa bhartāsyā bhaviṣyati || 14 || 
 
 
 BRP035.015.1  tac chrutvā śailavacanaṃ bhagavān vṛṣabhadhvajaḥ | 
 BRP035.015.2  devyāḥ samīpam āgatya idam āha mahāmanāḥ || 15 || 
 
 śiva uvāca: 
 
 BRP035.016.1  devi pitrā tv anujñātaḥ svayaṃvara iti śrutiḥ | 
 BRP035.016.2  tatra tvaṃ varayitrī yaṃ sa te bhartā bhaved iti || 16 || 
 
 
 BRP035.017.1  tad āpṛcchya gamiṣyāmi durlabhāṃ tvāṃ varānane | 
 BRP035.017.2  rūpavantaṃ samutsṛjya vṛṇoṣy asadṛśaṃ katham || 17 || 
 
 brahmovāca: 
 
 BRP035.018.1  tenoktā sā tadā tatra bhāvayantī tadīritam | 
 BRP035.018.2  bhāvaṃ ca rudranihitaṃ prasādaṃ manasas tathā || 18 || 
 
 
 BRP035.019.1  samprāpyovāca deveśaṃ mā te 'bhūd buddhir anyathā | 
 BRP035.019.2  ahaṃ tvāṃ varayiṣyāmi nādbhutaṃ tu kathañcana || 19 || 
 
 
 BRP035.020.1  athavā te 'sti sandeho mayi vipra kathañcana | 
 BRP035.020.2  ihaiva tvāṃ mahābhāga varayāmi manogatam || 20 || 
 
 brahmovāca: 
 
 BRP035.021.1  gṛhītvā stabakaṃ sā tu hastābhyāṃ tatra saṃsthitā | 
 BRP035.021.2  skandhe śambhoḥ samādhāya devī prāha vṛto 'si me || 21 || 
 
 
 BRP035.022.1  tataḥ sa bhagavān devas tayā devyā vṛtas tadā | 
 BRP035.022.2  uvāca tam aśokaṃ vai vācā sañjīvayann iva || 22 || 
 
 śiva uvāca: 
 
 BRP035.023.1  yasmāt tava supuṇyena stabakena vṛto 'smy aham | 
 BRP035.023.2  tasmāt tvaṃ jarayā tyaktas tv amaraḥ sambhaviṣyasi || 23 || 
 
 
 
 BRP035.024.1  kāmarūpī kāmapuṣpaḥ kāmado dayito mama | 
 BRP035.024.2  sarvābharaṇapuṣpāḍhyaḥ sarvapuṣpaphalopagaḥ || 24 || 
 
 
 BRP035.025.1  sarvānnabhakṣakaś caiva amṛtasvāda eva ca | 
 BRP035.025.2  sarvagandhaś ca devānāṃ bhaviṣyasi dṛḍhapriyaḥ || 25 || 
 
 
 BRP035.026.1  nirbhayaḥ sarvalokeṣu bhaviṣyasi sunirvṛtaḥ | 
 BRP035.026.2  āśramaṃ vedam atyarthaṃ citrakūṭeti viśrutam || 26 || 
 
 
 BRP035.027.1  yo hi yāsyati puṇyārthī so 'śvamedham avāpsyati | 
 BRP035.027.2  yas tu tatra mṛtaś cāpi brahmalokaṃ sa gacchati || 27 || 
 
 
 BRP035.028.1  yaś cātra niyamair yuktaḥ prāṇān samyak parityajet | 
 BRP035.028.2  sa devyās tapasā yukto mahāgaṇapatir bhavet || 28 || 
 
 brahmovāca: 
 
 BRP035.029.1  evam uktvā tadā deva āpṛcchya himavatsutām | 
 BRP035.029.2  antardadhe jagatsraṣṭā sarvabhūtapa īśvaraḥ || 29 || 
 
 
 BRP035.030.1  sāpi devī gate tasmin bhagavaty amitātmani | 
 BRP035.030.2  tata evonmukhī bhūtvā śilāyāṃ sambabhūva ha || 30 || 
 
 
 BRP035.031.1  unmukhī sā bhave tasmin maheśe jagatāṃ prabhau | 
 BRP035.031.2  niśeva candrarahitā na babhau vimanās tadā || 31 || 
 
 
 BRP035.032.1  atha śuśrāva śabdaṃ ca bālasyārtasya śailajā | 
 BRP035.032.2  sarasy udakasampūrṇe samīpe cāśramasya ca || 32 || 
 
 
 BRP035.033.1  sa kṛtvā bālarūpaṃ tu devadevaḥ svayaṃ śivaḥ | 
 BRP035.033.2  krīḍāhetoḥ saromadhye grāhagrasto 'bhavat tadā || 33 || 
 
 
 BRP035.034.1  yogamāyāṃ samāsthāya prapañcodbhavakāraṇam | 
 BRP035.034.2  tad rūpaṃ saraso madhye kṛtvaivaṃ samabhāṣata || 34 || 
 
 bāla uvāca: 
 
 BRP035.035.1  trātu māṃ kaścid ity āha grāheṇa hṛtacetasam | 
 BRP035.035.2  dhik kaṣṭaṃ bāla evāham aprāptārthamanorathaḥ || 35 || 
 
 
 BRP035.036.1  prayāmi nidhanaṃ vaktre grāhasyāsya durātmanaḥ | 
 BRP035.036.2  śocāmi na svakaṃ dehaṃ grāhagrastaḥ suduḥkhitaḥ || 36 || 
 
 
 BRP035.037.1  yathā śocāmi pitaraṃ mātaraṃ ca tapasvinīm | 
 BRP035.037.2  grāhagṛhītaṃ māṃ śrutvā prāptaṃ nidhanam utsukau || 37 || 
 
 
 BRP035.038.1  priyaputrāv ekaputrau prāṇān nūnaṃ tyajiṣyataḥ | 
 BRP035.038.2  aho bata sukaṣṭaṃ vai yo 'haṃ bālo 'kṛtāśramaḥ | 
 BRP035.038.3  antargrāheṇa grastas tu yāsyāmi nidhanaṃ kila || 38 || 
 
 brahmovāca: 
 
 BRP035.039.1  śrutvā tu devī taṃ nādaṃ viprasyārtasya śobhanā | 
 BRP035.039.2  utthāya prasthitā tatra yatra tiṣṭhaty asau dvijaḥ || 39 || 
 
 
 
 BRP035.040.1  sāpaśyad induvadanā bālakaṃ cārurūpiṇam | 
 BRP035.040.2  grāhasya mukham āpannaṃ vepamānam avasthitam || 40 || 
 
 
 BRP035.041.1  so 'pi grāhavaraḥ śrīmān dṛṣṭvā devīm upāgatām | 
 BRP035.041.2  taṃ gṛhītvā drutaṃ yāto madhyaṃ sarasa eva hi || 41 || 
 
 
 BRP035.042.1  sa kṛṣyamāṇas tejasvī nādam ārtaṃ tadākarot | 
 BRP035.042.2  athāha devī duḥkhārtā bālaṃ dṛṣṭvā grahāvṛtam || 42 || 
 
 pārvaty uvāca: 
 
 BRP035.043.1  grāharāja mahāsattva bālakaṃ hy ekaputrakam | 
 BRP035.043.2  vimuñcemaṃ mahādaṃṣṭra kṣipraṃ bhīmaparākrama || 43 || 
 
 grāha uvāca: 
 
 BRP035.044.1  yo devi divase ṣaṣṭhe prathamaṃ samupaiti mām | 
 BRP035.044.2  sa āhāro mama purā vihito lokakartṛbhiḥ || 44 || 
 
 
 BRP035.045.1  so 'yaṃ mama mahābhāge ṣaṣṭhe 'hani girīndraje | 
 BRP035.045.2  brahmaṇā prerito nūnaṃ nainaṃ mokṣye kathañcana || 45 || 
 
 devy uvāca: 
 
 BRP035.046.1  yan mayā himavacchṛṅge caritaṃ tapa uttamam | 
 BRP035.046.2  tena bālam imaṃ muñca grāharāja namo 'stu te || 46 || 
 
 grāha uvāca: 
 
 BRP035.047.1  mā vyayas tapaso devi bhṛśaṃ bāle śubhānane | 
 BRP035.047.2  yad bravīmi kuru śreṣṭhe tathā mokṣam avāpsyati || 47 || 
 
 devy uvāca: 
 
 BRP035.048.1  grāhādhipa vadasvāśu yat satām avigarhitam | 
 BRP035.048.2  tat kṛtaṃ nātra sandeho yato me brāhmaṇāḥ priyāḥ || 48 || 
 
 grāha uvāca: 
 
 BRP035.049.1  yat kṛtaṃ vai tapaḥ kiñcid bhavatyā svalpam uttamam | 
 BRP035.049.2  tat sarvaṃ me prayacchāśu tato mokṣam avāpsyati || 49 || 
 
 devy uvāca: 
 
 BRP035.050.1  janmaprabhṛti yat puṇyaṃ mahāgrāha kṛtaṃ mayā | 
 BRP035.050.2  tat te sarvaṃ mayā dattaṃ bālaṃ muñca mahāgraha || 50 || 
 
 brahmovāca: 
 
 BRP035.051.1  prajajvāla tato grāhas tapasā tena bhūṣitaḥ | 
 BRP035.051.2  āditya iva madhyāhne durnirīkṣas tadābhavat | 
 BRP035.051.3  uvāca caivaṃ tuṣṭātmā devīṃ lokasya dhāriṇīm || 51 || 
 
 grāha uvāca: 
 
 BRP035.052.1  devi kiṃ kṛtyam etat te suniścitya mahāvrate | 
 BRP035.052.2  tapaso 'py arjanaṃ duḥkhaṃ tasya tyāgo na śasyate || 52 || 
 
 
 BRP035.053.1  gṛhāṇa tapa eva tvaṃ bālaṃ cemaṃ sumadhyame | 
 BRP035.053.2  tuṣṭo 'smi te viprabhaktyā varaṃ tasmād dadāmi te | 
 BRP035.053.3  sā tv evam uktā grāheṇa uvācedaṃ mahāvratā || 53 || 
 
 devy uvāca: 
 
 BRP035.054.1  dehenāpi mayā grāha rakṣyo vipraḥ prayatnataḥ | 
 BRP035.054.2  tapaḥ punar mayā prāpyaṃ na prāpyo brāhmaṇaḥ punaḥ || 54 || 
 
 
 
 BRP035.055.1  suniścitya mahāgrāha kṛtaṃ bālasya mokṣaṇam | 
 BRP035.055.2  na viprebhyas tapaḥ śreṣṭhaṃ śreṣṭhā me brāhmaṇā matāḥ || 55 || 
 
 
 BRP035.056.1  dattvā cāhaṃ na gṛhṇāmi grāhendra vihitaṃ hi te | 
 BRP035.056.2  nahi kaścin naro grāha pradattaṃ punar āharet || 56 || 
 
 
 BRP035.057.1  dattam etan mayā tubhyaṃ nādadāni hi tat punaḥ | 
 BRP035.057.2  tvayy eva ramatām etad bālaś cāyaṃ vimucyatām || 57 || 
 
 brahmovāca: 
 
 BRP035.058.1  tathoktas tāṃ praśasyātha muktvā bālaṃ namasya ca | 
 BRP035.058.2  devīm ādityāvabhāsas tatraivāntaradhīyata || 58 || 
 
 
 BRP035.059.1  bālo 'pi sarasas tīre mukto grāheṇa vai tadā | 
 BRP035.059.2  svapnalabdha ivārthaughas tatraivāntaradhīyata || 59 || 
 
 
 BRP035.060.1  tapaso 'pacayaṃ matvā devī himagirīndrajā | 
 BRP035.060.2  bhūya eva tapaḥ kartum ārebhe niyamasthitā || 60 || 
 
 
 BRP035.061.1  kartukāmāṃ tapo bhūyo jñātvā tāṃ śaṅkaraḥ svayam | 
 BRP035.061.2  provāca vacanaṃ viprā mā kṛthās tapa ity uta || 61 || 
 
 
 BRP035.062.1  mahyam etat tapo devi tvayā dattaṃ mahāvrate | 
 BRP035.062.2  tat tenaivākṣayaṃ tubhyaṃ bhaviṣyati sahasradhā || 62 || 
 
 
 BRP035.063.1  iti labdhvā varaṃ devī tapaso 'kṣayam uttamam | 
 BRP035.063.2  svayaṃvaram udīkṣantī tasthau prītā mudā yutā || 63 || 
 
 
 BRP035.064.1  idaṃ paṭhed yo hi naraḥ sadaiva | 
 BRP035.064.2  bālānubhāvācaraṇaṃ hi śambhoḥ | 
 BRP035.064.3  sa dehabhedaṃ samavāpya pūto | 
 BRP035.064.4  bhaved gaṇeśas tu kumāratulyaḥ || 64 || 
 
 
 
        Chapter 36: Umā's self-choice; the wedding of Śiva and Umā
         SS  85-87 
 brahmovāca: 
 
 BRP036.001.1  vistṛte himavatpṛṣṭhe vimānaśatasaṅkule | 
 BRP036.001.2  abhavat sa tu kālena śailaputryāḥ svayaṃvaraḥ || 1 || 
 
 
 BRP036.002.1  atha parvatarājo 'sau himavān dhyānakovidaḥ | 
 BRP036.002.2  duhitur devadevena jñātvā tad abhimantritam || 2 || 
 
 
 BRP036.003.1  jānann api mahāśailaḥ samayārakṣaṇepsayā | 
 BRP036.003.2  svayaṃvaraṃ tato devyāḥ sarvalokeṣv aghoṣayat || 3 || 
 
 
 BRP036.004.1  devadānavasiddhānāṃ sarvalokanivāsinām | 
 BRP036.004.2  vṛṇuyāt parameśānaṃ samakṣaṃ yadi me sutā || 4 || 
 
 
 BRP036.005.1  tad eva sukṛtaṃ ślāghyaṃ mamābhyudayasammatam | 
 BRP036.005.2  iti sañcintya śailendraḥ kṛtvā hṛdi maheśvaram || 5 || 
 
 
 BRP036.006.1  ābrahmakeṣu deveṣu devyāḥ śailendrasattamaḥ | 
 BRP036.006.2  kṛtvā ratnākulaṃ deśaṃ svayaṃvaram acīkarat || 6 || 
 
 
 
 BRP036.007.1  athaivam āghoṣitamātra eva | 
 BRP036.007.2  svayaṃvare tatra nagendraputryāḥ | 
 BRP036.007.3  devādayaḥ sarvajagannivāsāḥ | 
 BRP036.007.4  samāyayus tatra gṛhītaveśāḥ || 7 || 
 
 
 BRP036.008.1  praphullapadmāsanasanniviṣṭaḥ | 
 BRP036.008.2  siddhair vṛto yogibhir aprameyaiḥ | 
 BRP036.008.3  vijñāpitas tena mahīdhrarājñā | 
 BRP036.008.4  āgatas tadāhaṃ tridivair upetaḥ || 8 || 
 
 
 BRP036.009.1  akṣṇāṃ sahasraṃ surarāṭ sa bibhrad | 
 BRP036.009.2  divyāṅgahārasragudārarūpaḥ | 
 BRP036.009.3  airāvataṃ sarvagajendramukhyaṃ | 
 BRP036.009.4  sravanmadāsārakṛtapravāham || 9 || 
 
 
 BRP036.010.1  āruhya sarvāmararāṭ sa vajraṃ | 
 BRP036.010.2  bibhrat samāgāt purataḥ surāṇām | 
 BRP036.010.3  tejaḥprabhāvādhikatulyarūpī | 
 BRP036.010.4  prodbhāsayan sarvadiśo vivasvān || 10 || 
 
 
 BRP036.011.1  haimaṃ vimānaṃ savalatpatākam | 
 BRP036.011.2  ārūḍha āgāt tvaritaṃ javena | 
 BRP036.011.3  maṇipradīptojjvalakuṇḍalaś ca | 
 BRP036.011.4  vahnyarkatejaḥpratime vimāne || 11 || 
 
 
 BRP036.012.1  samabhyagāt kaśyapasūnur eka | 
 BRP036.012.2  ādityamadhyād bhaganāmadhārī | 
 BRP036.012.3/ pīnāṅgayaṣṭiḥ sukṛtāṅgahāra BRP036.012.4  tejobalājñāsadṛśaprabhāvaḥ ||
            12 || 
 
 
 BRP036.013.1  daṇḍaṃ samāgṛhya kṛtānta āgād | 
 BRP036.013.2  āruhya bhīmaṃ mahiṣaṃ javena | 
 BRP036.013.3  mahāmahīdhrocchrayapīnagātraḥ | 
 BRP036.013.4  svarṇādiratnāñcitacāruveśaḥ || 13 || 
 
 
 BRP036.014.1  samīraṇaḥ sarvajagadvibhartā | 
 BRP036.014.2  vimānam āruhya samabhyagād dhi | 
 BRP036.014.3  santāpayan sarvasurāsureśāṃs | 
 BRP036.014.4  tejodhikas tejasi sanniviṣṭaḥ || 14 || 
 
 
 BRP036.015.1  vahniḥ samabhyetya surendramadhye | 
 BRP036.015.2  jvalan pratasthau varaveśadhārī | 
 BRP036.015.3  nānāmaṇiprajvalitāṅgayaṣṭir | 
 BRP036.015.4  jagadvaraṃ divyavimānam agryam || 15 || 
 
 
 BRP036.016.1  āruhya sarvadraviṇādhipeśaḥ | 
 BRP036.016.2  sa rājarājas tvarito 'bhyagāc ca | 
 BRP036.016.3  āpyāyayan sarvasurāsureśān | 
 BRP036.016.4  kāntyā ca veśena ca cārurūpaḥ || 16 || 
 
 
 BRP036.017.1  jvalan mahāratnavicitrarūpaṃ | 
 BRP036.017.2  vimānam āruhya śaśī samāyāt | 
 
 BRP036.017.3  śyāmāṅgayaṣṭiḥ suvicitraveśaḥ | 
 BRP036.017.4  sarvāṅga ābaddhasugandhimālyaḥ || 17 || 
 
 
 BRP036.018.1  tārkṣyaṃ samāruhya mahīdhrakalpaṃ | 
 BRP036.018.2  gadādharo 'sau tvaritaḥ sametaḥ | 
 BRP036.018.3  athāśvinau cāpi bhiṣagvarau dvāv | 
 BRP036.018.4  ekaṃ vimānaṃ tvarayādhiruhya || 18 || 
 
 
 BRP036.019.1  manoharau prajvalacāruveśau | 
 BRP036.019.2  ājagmatur devavarau suvīrau | 
 BRP036.019.3  sahasranāgaḥ sphuradagnivarṇaṃ | 
 BRP036.019.4  bibhrat tadānīṃ jvalanārkatejāḥ || 19 || 
 
 
 BRP036.020.1  sārdhaṃ sa nāgair aparair mahātmā | 
 BRP036.020.2  vimānam āruhya samabhyagāc ca | 
 BRP036.020.3  diteḥ sutānāṃ ca mahāsurāṇāṃ | 
 BRP036.020.4  vahnyarkaśakrānilatulyabhāsām || 20 || 
 
 
 BRP036.021.1  varānurūpaṃ pravidhāya veśaṃ | 
 BRP036.021.2  vṛndaṃ samāgāt purataḥ surāṇām | 
 BRP036.021.3  gandharvarājaḥ sa ca cārurūpī | 
 BRP036.021.4  divyāṅgado divyavimānacārī || 21 || 
 
 
 BRP036.022.1  gandharvasaṅghaiḥ sahito 'psarobhiḥ | 
 BRP036.022.2  śakrājñayā tatra samājagāma | 
 BRP036.022.3  anye ca devās tridivāt tadānīṃ | 
 BRP036.022.4  pṛthak pṛthak cārugṛhītaveśāḥ || 22 || 
 
 
 BRP036.023.1  ājagmur āruhya vimānapṛṣṭhaṃ | 
 BRP036.023.2  gandharvayakṣoragakinnarāś ca | 
 BRP036.023.3  śacīpatis tatra surendramadhye | 
 BRP036.023.4  rarāja rājādhikalakṣyamūrtiḥ || 23 || 
 
 
 BRP036.024.1  ājñābalaiśvaryakṛtapramodaḥ | 
 BRP036.024.2  svayaṃvaraṃ taṃ samalañcakāra | 
 BRP036.024.3  hetus trilokasya jagatprasūter | 
 BRP036.024.4  mātā ca teṣāṃ sasurāsurāṇām || 24 || 
 
 
 BRP036.025.1  patnī ca śambhoḥ puruṣasya dhīmato | 
 BRP036.025.2  gītā purāṇe prakṛtiḥ parā yā | 
 BRP036.025.3  dakṣasya kopād dhimavadgṛhaṃ sā | 
 BRP036.025.4  kāryārthamāyāt tridivaukasāṃ hi || 25 || 
 
 
 BRP036.026.1  vimānapṛṣṭhe maṇihemajuṣṭe | 
 BRP036.026.2  sthitā valaccāmaravījitāṅgī | 
 BRP036.026.3  sarvartupuṣpāṃ susugandhamālāṃ | 
 BRP036.026.4  pragṛhya devī prasabhaṃ pratasthe || 26 || 
 
 brahmovāca: 
 
 BRP036.027.1  mālāṃ pragṛhya devyāṃ tu sthitāyāṃ devasaṃsadi | 
 BRP036.027.2  śakrādyair āgatair devaiḥ svayaṃvara upāgate || 27 || 
 
 
 
 BRP036.028.1  devyā jijñāsayā śambhur bhūtvā pañcaśikhaḥ śiśuḥ | 
 BRP036.028.2  utsaṅgatalasaṃsupto babhūva sahasā vibhuḥ || 28 || 
 
 
 BRP036.029.1  tato dadarśa taṃ devī śiśuṃ pañcaśikhaṃ sthitam | 
 BRP036.029.2  jñātvā taṃ samavadhyānāj jagṛhe prītisaṃyutā || 29 || 
 
 
 BRP036.030.1  atha sā śuddhasaṅkalpā kāṅkṣitaṃ prāpya satpatim | 
 BRP036.030.2  nivṛttā ca tadā tasthau kṛtvā sā hṛdi taṃ vibhum || 30 || 
 
 
 BRP036.031.1  tato dṛṣṭvā śiśuṃ devā devyā utsaṅgavartinam | 
 BRP036.031.2  ko 'yam atreti sammantrya cukruśur bhṛśamohitāḥ || 31 || 
 
 
 BRP036.032.1  vajram āhārayat tasya bāhum utkṣipya vṛtrahā | 
 BRP036.032.2  sa bāhur utthitas tasya tathaiva samatiṣṭhata || 32 || 
 
 
 BRP036.033.1  stambhitaḥ śiśurūpeṇa devadevena śambhunā | 
 BRP036.033.2  vajraṃ kṣeptuṃ na śaśāka vṛtrahā calituṃ na ca || 33 || 
 
 
 BRP036.034.1  bhago nāma tato deva ādityaḥ kāśyapo balī | 
 BRP036.034.2  utkṣipya āyudhaṃ dīptaṃ chettum icchan vimohitaḥ || 34 || 
 
 
 BRP036.035.1  tasyāpi bhagavān bāhuṃ tathaivāstambhayat tadā | 
 BRP036.035.2  balaṃ tejaś ca yogaś ca tathaivāstambhayad vibhuḥ || 35 || 
 
 
 BRP036.036.1  śiraḥ prakampayan viṣṇuḥ śaṅkaraṃ samavaikṣata | 
 BRP036.036.2  atha teṣu sthiteṣv evaṃ manyumatsu sureṣu ca || 36 || 
 
 
 BRP036.037.1  ahaṃ paramasaṃvigno dhyānam āsthāya sādaram | 
 BRP036.037.2  buddhavān devadeveśam umotsaṅge samāsthitam || 37 || 
 
 
 BRP036.038.1  jñātvāhaṃ parameśānaṃ śīghram utthāya sādaram | 
 BRP036.038.2  vavande caraṇaṃ śambhoḥ stutavāṃs tam ahaṃ dvijāḥ || 38 || 
 
 
 BRP036.039.1  purāṇaiḥ sāmasaṅgītaiḥ puṇyākhyair guhyanāmabhiḥ | 
 BRP036.039.2  ajas tvam ajaro devaḥ sraṣṭā vibhuḥ parāparam || 39 || 
 
 
 BRP036.040.1  pradhānaṃ puruṣo yas tvaṃ brahma dhyeyaṃ tad akṣaram | 
 BRP036.040.2  amṛtaṃ paramātmā ca īśvaraḥ kāraṇaṃ mahat || 40 || 
 
 
 BRP036.041.1  brahmasṛk prakṛteḥ sraṣṭā sarvakṛt prakṛteḥ paraḥ | 
 BRP036.041.2  iyaṃ ca prakṛtir devī sadā te sṛṣṭikāraṇam || 41 || 
 
 
 BRP036.042.1  patnīrūpaṃ samāsthāya jagatkāraṇam āgatā | 
 BRP036.042.2  namas tubhyaṃ mahādeva devyā vai sahitāya ca || 42 || 
 
 
 BRP036.043.1  prasādāt tava deveśa niyogāc ca mayā prajāḥ | 
 BRP036.043.2  devādyās tu imāḥ sṛṣṭā mūḍhās tvadyogamāyayā || 43 || 
 
 
 BRP036.044.1  kuru prasādam eteṣāṃ yathāpūrvaṃ bhavantv ime | 
 BRP036.044.2  tata evam ahaṃ viprā vijñāpya parameśvaram || 44 || 
 
 
 BRP036.045.1  stambhitān sarvadevāṃs tān idaṃ cāhaṃ tadoktavān | 
 BRP036.045.2  mūḍhāś ca devatāḥ sarvā nainaṃ budhyata śaṅkaram || 45 || 
 
 
 BRP036.046.1  gacchadhvaṃ śaraṇaṃ śīghram enam eva maheśvaram | 
 BRP036.046.2  sārdhaṃ mayaiva deveśaṃ paramātmānam avyayam || 46 || 
 
 
 
 BRP036.047.1  tatas te stambhitāḥ sarve tathaiva tridivaukasaḥ | 
 BRP036.047.2  praṇemur manasā śarvaṃ bhāvaśuddhena cetasā || 47 || 
 
 
 BRP036.048.1  atha teṣāṃ prasanno 'bhūd devadevo maheśvaraḥ | 
 BRP036.048.2  yathāpūrvaṃ cakārāśu devatānāṃ tanūs tadā || 48 || 
 
 
 BRP036.049.1  tata evaṃ pravṛtte tu sarvadevanivāraṇe | 
 BRP036.049.2  vapuś cakāra deveśas tryakṣaṃ paramam adbhutam || 49 || 
 
 
 BRP036.050.1  tejasā tasya te dhvastāś cakṣuḥ sarve nyamīlayan | 
 BRP036.050.2  tebhyaḥ sa paramaṃ cakṣuḥ svavapurdṛṣṭiśaktimat || 50 || 
 
 
 BRP036.051.1  prādāt paramadeveśam apaśyaṃs te tadā vibhum | 
 BRP036.051.2  te dṛṣṭvā parameśānaṃ tṛtīyekṣaṇadhāriṇam || 51 || 
 
 
 BRP036.052.1  śakrādyā menire devāḥ sarva eva sureśvarāḥ | 
 BRP036.052.2  tasya devī tadā hṛṣṭā samakṣaṃ tridivaukasām || 52 || 
 
 
 BRP036.053.1  pādayoḥ sthāpayām āsa sraṅmālām amitadyutiḥ | 
 BRP036.053.2  sādhu sādhv iti te hocuḥ sarve devāḥ punar vibhum || 53 || 
 
 
 BRP036.054.1  saha devyā namaś cakruḥ śirobhir bhūtalāśritaiḥ | 
 BRP036.054.2  athāsminn antare viprās tam ahaṃ daivataiḥ saha || 54 || 
 
 
 BRP036.055.1  himavantaṃ mahāśailam uktavāṃś ca mahādyutim | 
 BRP036.055.2  ślāghyaḥ pūjyaś ca vandyaś ca sarveṣāṃ tvaṃ mahān asi || 55 || 
 
 
 BRP036.056.1  śarveṇa saha sambandho yasya te 'bhyudayo mahān | 
 BRP036.056.2  kriyatāṃ cārur udvāhaḥ kimarthaṃ sthīyate param | 
 BRP036.056.3  tataḥ praṇamya himavāṃs tadā māṃ pratyabhāṣata || 56 || 
 
 himavān uvāca: 
 
 BRP036.057.1  tvam eva kāraṇaṃ deva yasya sarvodaye mama | 
 BRP036.057.2  prasādaḥ sahasotpanno hetuś cāpi tvam eva hi | 
 BRP036.057.3  udvāhas tu yadā yādṛk tad vidhatsva pitāmaha || 57 || 
 
 brahmovāca: 
 
 BRP036.058.1  tata evaṃ vacaḥ śrutvā girirājasya bho dvijāḥ | 
 BRP036.058.2  udvāhaḥ kriyatāṃ deva ity ahaṃ coktavān vibhum || 58 || 
 
 
 BRP036.059.1  mām āha śaṅkaro devo yatheṣṭam iti lokapaḥ | 
 BRP036.059.2  tatkṣaṇāc ca tato viprā asmābhir nirmitaṃ puram || 59 || 
 
 
 BRP036.060.1  udvāhārthaṃ maheśasya nānāratnopaśobhitam | 
 BRP036.060.2  ratnāni maṇayaś citrā hemamauktikam eva ca || 60 || 
 
 
 BRP036.061.1  mūrtimanta upāgamya alañcakruḥ purottamam | 
 BRP036.061.2  citrā mārakatī bhūmiḥ suvarṇastambhaśobhitā || 61 || 
 
 
 BRP036.062.1  bhāsvatsphaṭikabhittiś ca muktāhārapralambitā | 
 BRP036.062.2  tasmin dvāri pure ramya udvāhārthaṃ vinirmitā || 62 || 
 
 
 BRP036.063.1  śuśubhe devadevasya maheśasya mahātmanaḥ | 
 BRP036.063.2  somādityau samaṃ tatra tāpayantau mahāmaṇī || 63 || 
 
 
 BRP036.064.1  saurabheyaṃ manoramyaṃ gandham ādāya mārutaḥ | 
 BRP036.064.2  pravavau sukhasaṃsparśo bhavabhaktiṃ pradarśayan || 64 || 
 
 
 
 BRP036.065.1  samudrās tatra catvāraḥ śakrādyāś ca surottamāḥ | 
 BRP036.065.2  devanadyo mahānadyaḥ siddhā munaya eva ca || 65 || 
 
 
 BRP036.066.1  gandharvāpsarasaḥ sarve nāgā yakṣāḥ sarākṣasāḥ | 
 BRP036.066.2  audakāḥ khecarāś cānye kinnarā devacāraṇāḥ || 66 || 
 
 
 BRP036.067.1  tumburur nārado hāhā hūhūś caiva tu sāmagāḥ | 
 BRP036.067.2  ramyāṇy ādāya vādyāni tatrājagmus tadā puram || 67 || 
 
 
 BRP036.068.1  ṛṣayas tu kathās tatra vedagītās tapodhanāḥ | 
 BRP036.068.2  puṇyān vaivāhikān mantrāñ jepuḥ saṃhṛṣṭamānasāḥ || 68 || 
 
 
 BRP036.069.1  jagato mātaraḥ sarvā devakanyāś ca kṛtsnaśaḥ | 
 BRP036.069.2  gāyanti harṣitāḥ sarvā udvāhe parameṣṭhinaḥ || 69 || 
 
 
 BRP036.070.1  ṛtavaḥ ṣaṭ samaṃ tatra nānāgandhasukhāvahāḥ | 
 BRP036.070.2  udvāhaḥ śaṅkarasyeti mūrtimanta upasthitāḥ || 70 || 
 
 
 BRP036.071.1  nīlajīmūtasaṅkāśair mantradhvanipraharṣibhiḥ | 
 BRP036.071.2  kekāyamānaiḥ śikhibhir nṛtyamānaiś ca sarvaśaḥ || 71 || 
 
 
 BRP036.072.1  vilolapiṅgalaspaṣṭavidyullekhāvihāsitā | 
 BRP036.072.2  kumudāpīḍaśuklābhir balākābhiś ca śobhitā || 72 || 
 
 
 BRP036.073.1/ pratyagrasañjātaśilīndhrakandalī BRP036.073.2  latādrumādyudgatapallavā
            śubhā | 
 BRP036.073.3  śubhāmbudhārāpraṇayaprabodhitair | 
 BRP036.073.4  mahālasair bhekagaṇaiś ca nāditā || 73 || 
 
 
 BRP036.074.1  priyeṣu mānoddhatamānasānāṃ | 
 BRP036.074.2  manasvinīnām api kāminīnām | 
 BRP036.074.3  mayūrakekābhirutaiḥ kṣaṇena | 
 BRP036.074.4  manoharair mānavibhaṅgahetubhiḥ || 74 || 
 
 
 BRP036.075.1  tathā vivarṇojjvalacārumūrtinā | 
 BRP036.075.2  śaśāṅkalekhākuṭilena sarvataḥ | 
 BRP036.075.3  payodasaṅghātasamīpavartinā | 
 BRP036.075.4  mahendracāpena bhṛśaṃ virājitā || 75 || 
 
 
 BRP036.076.1  vicitrapuṣpāmbubhavaiḥ sugandhibhir | 
 BRP036.076.2  ghanāmbusamparkatayā suśītalaiḥ | 
 BRP036.076.3  vikampayantī pavanair manoharaiḥ | 
 BRP036.076.4  surāṅganānām alakāvalīḥ śubhāḥ || 76 || 
 
 
 BRP036.077.1  garjatpayodasthagitendubimbā | 
 BRP036.077.2  navāmbusiktodakacārudūrvā | 
 BRP036.077.3  nirīkṣitā sādaram utsukābhir | 
 BRP036.077.4  niśvāsadhūmraṃ pathikāṅganābhiḥ || 77 || 
 
 
 BRP036.078.1  haṃsanūpuraśabdāḍhyā samunnatapayodharā | 
 BRP036.078.2  caladvidyullatāhārā spaṣṭapadmavilocanā || 78 || 
 
 
 
 BRP036.079.1  asitajaladadhīradhvānavitrastahaṃsā | 
 BRP036.079.2  vimalasaliladhārotpātanamrotpalāgrā | 
 BRP036.079.3  surabhikusumareṇukḷptasarvāṅgaśobhā | 
 BRP036.079.4  giriduhitṛvivāhe prāvṛḍ āvirbabhūva || 79 || 
 
 
 BRP036.080.1  meghakañcukanirmuktā padmakośodbhavastanī | 
 BRP036.080.2  haṃsanūpuranihrādā sarvasasyadigantarā || 80 || 
 
 
 BRP036.081.1  vistīrṇapulinaśroṇī kūjatsārasamekhalā | 
 BRP036.081.2  praphullendīvaraśyāmavilocanamanoharā || 81 || 
 
 
 BRP036.082.1  pakvabimbādharapuṭā kundadantaprahāsinī | 
 BRP036.082.2  navaśyāmalatāśyāmaromarājipuraskṛtā || 82 || 
 
 
 BRP036.083.1  candrāṃśuhāravargeṇa kaṇṭhorasthalagāminā | 
 BRP036.083.2  prahlādayantī cetāṃsi sarveṣāṃ tridivaukasām || 83 || 
 
 
 BRP036.084.1  samadālikulodgītamadhurasvarabhāṣiṇī | 
 BRP036.084.2  calatkumudasaṅghātacārukuṇḍalaśobhinī || 84 || 
 
 
 BRP036.085.1  raktāśokapraśākhotthapallavāṅgulidhāriṇī | 
 BRP036.085.2  tatpuṣpasañcayamayair vāsobhiḥ samalaṅkṛtā || 85 || 
 
 
 BRP036.086.1  raktotpalāgracaraṇā jātīpuṣpanakhāvalī | 
 BRP036.086.2  kadalīstambhavāmorūḥ śaśāṅkavadanā tathā || 86 || 
 
 
 BRP036.087.1  sarvalakṣaṇasampannā sarvālaṅkārabhūṣitā | 
 BRP036.087.2  premṇā spṛśati kānteva sānurāgā manoramā || 87 || 
 
 
 BRP036.088.1  nirmuktāsitameghakañcukapaṭā pūrṇendubimbānanā | 
 BRP036.088.2  nīlāmbhojavilocanā ravikaraprodbhinnapadmastanī | 
 BRP036.088.3  nānāpuṣparajaḥsugandhipavanaprahrādanī cetasāṃ | 
 BRP036.088.4  tatrāsīt kalahaṃsanūpuraravā devyā vivāhe śarat || 88 || 
 
 
 BRP036.089.1  atyarthaśītalāmbhobhiḥ plāvayantau diśaḥ sadā | 
 BRP036.089.2  ṛtū hemantaśiśirau ājagmatur atidyutī || 89 || 
 
 
 BRP036.090.1  tābhyām ṛtubhyāṃ samprāpto himavān sa nagottamaḥ | 
 BRP036.090.2  prāleyacūrṇavarṣibhyāṃ kṣipraṃ raupyaharo babhau || 90 || 
 
 
 BRP036.091.1  tena prāleyavarṣeṇa ghanenaiva himālayaḥ | 
 BRP036.091.2  agādhena tadā reje kṣīroda iva sāgaraḥ || 91 || 
 
 
 BRP036.092.1  ṛtupāryayasamprāpto babhūva sa mahāgiriḥ | 
 BRP036.092.2  sādhūpacārāt sahasā kṛtārtha iva durjanaḥ || 92 || 
 
 
 BRP036.093.1  prāleyapaṭalacchannaiḥ śṛṅgais tu śuśubhe nagaḥ | 
 BRP036.093.2  chattrair iva mahābhāgaiḥ pāṇḍaraiḥ pṛthivīpatiḥ || 93 || 
 
 
 BRP036.094.1  manobhavodrekakarāḥ surāṇāṃ | 
 BRP036.094.2  surāṅganānāṃ ca muhuḥ samīrāḥ | 
 BRP036.094.3  svacchāmbupūrṇāś ca tathā nalinyaḥ | 
 BRP036.094.4  padmotpalānāṃ kusumair upetāḥ || 94 || 
 
 
 
 BRP036.095.1  vivāhe gurukanyāyā vasantaḥ samagād ṛtuḥ || 95 || 
 
 
 BRP036.096.1  īṣatsamudbhinnapayodharāgrā | 
 BRP036.096.2  nāryo yathā ramyatarā babhūvuḥ | 
 BRP036.096.3  nātyuṣṇaśītāni payaḥsarāṃsi | 
 BRP036.096.4  kiñjalkacūrṇaiḥ kapilīkṛtāni | 
 BRP036.096.5  cakrāhvayugmair upanāditāni | 
 BRP036.096.6  yayuḥ prahṛṣṭāḥ suradantimukhyāḥ || 96 || 
 
 
 BRP036.097.1  priyaṅgūś cūtataravaś cūtāṃś cāpi priyaṅgavaḥ | 
 BRP036.097.2  tarjayanta ivānyonyaṃ mañjarībhiś cakāśire || 97 || 
 
 
 BRP036.098.1  himaśṛṅgeṣu śukleṣu tilakāḥ kusumotkarāḥ | 
 BRP036.098.2  śuśubhuḥ kāryam uddiśya vṛddhā iva samāgatāḥ || 98 || 
 
 
 BRP036.099.1  phullāśokalatās tatra rejire śālasaṃśritāḥ | 
 BRP036.099.2  kāminya iva kāntānāṃ kaṇṭhālambitabāhavaḥ || 99 || 
 
 
 BRP036.100.1  tasminn ṛtau śubhrakadambanīpās | 
 BRP036.100.2  tālāḥ stamālāḥ saralāḥ kapitthāḥ || 100 || 
 
 
 BRP036.101.1  aśokasarjārjunakovidārāḥ | 
 BRP036.101.2  punnāganāgeśvarakarṇikārāḥ | 
 BRP036.101.3  lavaṅgatālāgurusaptaparṇā | 
 BRP036.101.4  nyagrodhaśobhāñjananārikelāḥ || 101 || 
 
 
 BRP036.102.1  vṛkṣās tathānye phalapuṣpavanto | 
 BRP036.102.2  dṛśyā babhūvuḥ sumanoharāṅgāḥ | 
 BRP036.102.3  jalāśayāś caiva suvarṇatoyāś | 
 BRP036.102.4  cakrāṅgakāraṇḍavahaṃsajuṣṭāḥ || 102 || 
 
 
 BRP036.103.1  koyaṣṭidātyūhabalākayuktā | 
 BRP036.103.2  dṛśyās tu padmotpalamīnapūrṇāḥ | 
 BRP036.103.3  khagāś ca nānāvidhabhūṣitāṅgā | 
 BRP036.103.4  dṛśyās tu vṛkṣeṣu sucitrapakṣāḥ || 103 || 
 
 
 BRP036.104.1  krīḍāsu yuktān atha tarjayantaḥ | 
 BRP036.104.2  kurvanti śabdaṃ madaneritāṅgāḥ | 
 BRP036.104.3  tasmin girāv adrisutāvivāhe | 
 BRP036.104.4  vavuś ca vātāḥ sukhaśītalāṅgāḥ || 104 || 
 
 
 BRP036.105.1  puṣpāṇi śubhrāṇy api pātayantaḥ | 
 BRP036.105.2  śanair nagebhyo malayādrijātāḥ | 
 BRP036.105.3  tathaiva sarve ṛtavaś ca puṇyāś | 
 BRP036.105.4  cakāśire 'nyonyavimiśritāṅgāḥ || 105 || 
 
 
 BRP036.106.1  yeṣāṃ suliṅgāni ca kīrtitāni | 
 BRP036.106.2  te tatra āsan sumanojñarūpāḥ || 106 || 
 
 
 BRP036.107.1  samadālikulodgītaśilākusumasañcayaiḥ | 
 BRP036.107.2  parasparaṃ hi mālatyo bhāvayantyo virejire || 107 || 
 
 
 
 BRP036.108.1  nīlāni nīlāmburuhaiḥ payāṃsi | 
 BRP036.108.2  gaurāṇi gauraiś ca mṛṇāladaṇḍaiḥ | 
 BRP036.108.3  raktaiś ca raktāni bhṛśaṃ kṛtāni | 
 BRP036.108.4  mattadvirephāvalijuṣṭapattraiḥ || 108 || 
 
 
 BRP036.109.1  haimāni vistīrṇajaleṣu keṣucin | 
 BRP036.109.2  nirantaraṃ cārutarāṇi keṣucit | 
 BRP036.109.3  vaidūryanālāni saraḥsu keṣucit | 
 BRP036.109.4  prajajñire padmavanāni sarvataḥ || 109 || 
 
 
 BRP036.110.1  vāpyas tatrābhavan ramyāḥ kamalotpalapuṣpitāḥ | 
 BRP036.110.2  nānāvihaṅgasañjuṣṭā haimasopānapaṅktayaḥ || 110 || 
 
 
 BRP036.111.1  śṛṅgāṇi tasya tu gireḥ karṇikāraiḥ supuṣpitaiḥ | 
 BRP036.111.2  samucchritāny aviralair hemānīva babhur dvijāḥ || 111 || 
 
 
 BRP036.112.1  īṣadvibhinnakusumaiḥ pāṭalaiś cāpi pāṭalāḥ | 
 BRP036.112.2  sambabhūvur diśaḥ sarvāḥ pavanākampimūrtibhiḥ || 112 || 
 
 
 BRP036.113.1  kṛṣṇārjunā daśaguṇā nīlāśokamahīruhāḥ | 
 BRP036.113.2  girau vavṛdhire phullāḥ spardhayantaḥ parasparam || 113 || 
 
 
 BRP036.114.1  cārurāvavijuṣṭāni kiṃśukānāṃ vanāni ca | 
 BRP036.114.2  parvatasya nitambeṣu sarveṣu ca virejire || 114 || 
 
 
 BRP036.115.1  tamālagulmais tasyāsīc chobhā himavatas tadā | 
 BRP036.115.2  nīlajīmūtasaṅghātair nilīnair iva sandhiṣu || 115 || 
 
 
 BRP036.116.1  nikāmapuṣpaiḥ suviśālaśākhaiḥ | 
 BRP036.116.2  samucchritaiś candanacampakaiś ca | 
 BRP036.116.3  pramattapuṃskokilasampralāpair | 
 BRP036.116.4  himācalo 'tīva tadā rarāja || 116 || 
 
 
 BRP036.117.1  śrutvā śabdaṃ mṛdumadakalaṃ sarvataḥ kokilānāṃ | 
 BRP036.117.2  cañcatpakṣāḥ samadhurataraṃ nīlakaṇṭhā vineduḥ | 
 BRP036.117.3  teṣāṃ śabdair upacitabalaḥ puṣpacāpeṣuhastaḥ | 
 BRP036.117.4  sajjībhūtas tridaśavanitā veddhum aṅgeṣv anaṅgaḥ || 117 || 
 
 
 BRP036.118.1  paṭuḥ sūryātapaś cāpi prāyaśo 'lpajalāśayaḥ | 
 BRP036.118.2  devīvivāhasamaye grīṣma āgād dhimācalam || 118 || 
 
 
 BRP036.119.1  sa cāpi tarubhis tatra bahubhiḥ kusumotkaraiḥ | 
 BRP036.119.2  śobhayām āsa śṛṅgāṇi prāleyādreḥ samantataḥ || 119 || 
 
 
 BRP036.120.1  tathāpi ca girau tatra vāyavaḥ sumanoharāḥ | 
 BRP036.120.2  vavuḥ pāṭalavistīrṇakadambārjunagandhinaḥ || 120 || 
 
 
 BRP036.121.1  vāpyaḥ praphullapadmaughakesarāruṇamūrtayaḥ | 
 BRP036.121.2  abhavaṃs taṭasaṅghuṣṭaphalahaṃsakadambakāḥ || 121 || 
 
 
 BRP036.122.1  tathā kurabakāś cāpi kusumāpāṇḍumūrtayaḥ | 
 BRP036.122.2  sarveṣu nagaśṛṅgeṣu bhramarāvalisevitāḥ || 122 || 
 
 
 
 BRP036.123.1  bakulāś ca nitambeṣu viśāleṣu mahībhṛtaḥ | 
 BRP036.123.2  utsasarja manojñāni kusumāni samantataḥ || 123 || 
 
 
 BRP036.124.1  iti kusumavicitrasarvavṛkṣā | 
 BRP036.124.2  vividhavihaṅgamanādaramyadeśāḥ | 
 BRP036.124.3  himagiritanayāvivāhabhūtyai | 
 BRP036.124.4  ṣaḍ upayayur ṛtavo munipravīrāḥ || 124 || 
 
 
 BRP036.125.1  tata evaṃ pravṛtte tu sarvabhūtasamāgame | 
 BRP036.125.2  nānāvādyasamākīrṇe ahaṃ tatra dvijātayaḥ || 125 || 
 
 
 BRP036.126.1  śailaputrīm alaṅkṛtya yogyābharaṇasampadā | 
 BRP036.126.2  puraṃ praveśitavāṃs tāṃ svayam ādāya bho dvijāḥ || 126 || 
 
 
 BRP036.127.1  tatas tu punar eveśam ahaṃ caivoktavān vibhum | 
 BRP036.127.2  havir juhomi vahnau te upādhyāyapade sthitaḥ || 127 || 
 
 
 BRP036.128.1  dadāsi mahyaṃ yady ājñāṃ kartavyo 'yaṃ kriyāvidhiḥ | 
 BRP036.128.2  mām āha śaṅkaraś caivaṃ devadevo jagatpatiḥ || 128 || 
 
 śiva uvāca: 
 
 BRP036.129.1  yad uddiṣṭaṃ sureśāna tat kuruṣva yathepsitam | 
 BRP036.129.2  kartāsmi vacanaṃ sarvaṃ brahmaṃs tava jagadvibho || 129 || 
 
 brahmovāca: 
 
 BRP036.130.1  tataś cāhaṃ prahṛṣṭātmā kuśān ādāya satvaram | 
 BRP036.130.2  hastaṃ devasya devyāś ca yogabandhena yuktavān || 130 || 
 
 
 BRP036.131.1  jvalanaś ca svayaṃ tatra kṛtāñjalipuṭaḥ sthitaḥ | 
 BRP036.131.2  śrutigītair mahāmantrair mūrtimadbhir upasthitaiḥ || 131 || 
 
 
 BRP036.132.1  yathoktavidhinā hutvā sarpis tad amṛtaṃ haviḥ | 
 BRP036.132.2  tatas taṃ jvalanaṃ sarvaṃ kārayitvā pradakṣiṇam || 132 || 
 
 
 BRP036.133.1  muktvā hastasamāyogaṃ sahitaḥ sarvadaivataiḥ | 
 BRP036.133.2  putraiś ca mānasaiḥ siddhaiḥ prahṛṣṭenāntarātmanā || 133 || 
 
 
 BRP036.134.1  vṛtta udvāhakāle tu praṇamya ca vṛṣadhvajam | 
 BRP036.134.2  yogenaiva tayor viprās tad umāparameśayoḥ || 134 || 
 
 
 BRP036.135.1  udvāhaḥ sa paro vṛtto yaṃ devā na viduḥ kvacit | 
 BRP036.135.2  iti vaḥ sarvam ākhyātaṃ svayaṃvaram idaṃ śubham | 
 BRP036.135.3  udvāhaś caiva devasya śṛṇudhvaṃ paramādbhutam || 135 || 
 
 
 
 
        Chapter 37: Praise of Śiva by the gods
         SS  87-88 
 brahmovāca: 
 
 BRP037.001.1  atha vṛtte vivāhe tu bhavasyāmitatejasaḥ | 
 BRP037.001.2  praharṣam atulaṃ gatvā devāḥ śakrapurogamāḥ | 
 BRP037.001.3  tuṣṭuvur vāgbhir ādyābhiḥ praṇemus te maheśvaram || 1 || 
 
 devā ūcuḥ: 
 
 BRP037.002.1  namaḥ parvataliṅgāya parvateśāya vai namaḥ | 
 BRP037.002.2  namaḥ pavanavegāya virūpāyājitāya ca | 
 BRP037.002.3  namaḥ kleśavināśāya dātre ca śubhasampadām || 2 || 
 
 
 BRP037.003.1  namo nīlaśikhaṇḍāya ambikāpataye namaḥ | 
 BRP037.003.2  namaḥ pavanarūpāya śatarūpāya vai namaḥ || 3 || 
 
 
 BRP037.004.1  namo bhairavarūpāya virūpanayanāya ca | 
 BRP037.004.2  namaḥ sahasranetrāya sahasracaraṇāya ca || 4 || 
 
 
 BRP037.005.1  namo devavayasyāya vedāṅgāya namo namaḥ | 
 BRP037.005.2  viṣṭambhanāya śakrasya bāhvor vedāṅkurāya ca || 5 || 
 
 
 BRP037.006.1  carācarādhipataye śamanāya namo namaḥ | 
 BRP037.006.2  salilāśayaliṅgāya yugāntāya namo namaḥ || 6 || 
 
 
 BRP037.007.1  namaḥ kapālamālāya kapālasūtradhāriṇe | 
 BRP037.007.2  namaḥ kapālahastāya daṇḍine gadine namaḥ || 7 || 
 
 
 BRP037.008.1  namas trailokyanāthāya paśulokaratāya ca | 
 BRP037.008.2  namaḥ khaṭvāṅgahastāya pramathārtiharāya ca || 8 || 
 
 
 BRP037.009.1  namo yajñaśirohantre kṛṣṇakeśāpahāriṇe | 
 BRP037.009.2  bhaganetranipātāya pūṣṇo dantaharāya ca || 9 || 
 
 
 BRP037.010.1  namaḥ pinākaśūlāsikhaḍgamudgaradhāriṇe | 
 BRP037.010.2  namo 'stu kālakālāya tṛtīyanayanāya ca || 10 || 
 
 
 BRP037.011.1  antakāntakṛte caiva namaḥ parvatavāsine | 
 BRP037.011.2  suvarṇaretase caiva namaḥ kuṇḍaladhāriṇe || 11 || 
 
 
 BRP037.012.1  daityānāṃ yoganāśāya yogināṃ gurave namaḥ | 
 BRP037.012.2  śaśāṅkādityanetrāya lalāṭanayanāya ca || 12 || 
 
 
 BRP037.013.1  namaḥ śmaśānarataye śmaśānavaradāya ca | 
 BRP037.013.2  namo daivatanāthāya tryambakāya namo namaḥ || 13 || 
 
 
 BRP037.014.1  gṛhasthasādhave nityaṃ jaṭile brahmacāriṇe | 
 BRP037.014.2  namo muṇḍārdhamuṇḍāya paśūnāṃ pataye namaḥ || 14 || 
 
 
 BRP037.015.1  salile tapyamānāya yogaiśvaryapradāya ca | 
 BRP037.015.2  namaḥ śāntāya dāntāya pralayotpattikāriṇe || 15 || 
 
 
 BRP037.016.1  namo 'nugrahakartre ca sthitikartre namo namaḥ | 
 BRP037.016.2  namo rudrāya vasava ādityāyāśvine namaḥ || 16 || 
 
 
 
 BRP037.017.1  namaḥ pitre 'tha sāṅkhyāya viśvedevāya vai namaḥ | 
 BRP037.017.2  namaḥ śarvāya ugrāya śivāya varadāya ca || 17 || 
 
 
 BRP037.018.1  namo bhīmāya senānye paśūnāṃ pataye namaḥ | 
 BRP037.018.2  śucaye vairihānāya sadyojātāya vai namaḥ || 18 || 
 
 
 BRP037.019.1  mahādevāya citrāya vicitrāya ca vai namaḥ | 
 BRP037.019.2  pradhānāyāprameyāya kāryāya kāraṇāya ca || 19 || 
 
 
 BRP037.020.1  puruṣāya namas te 'stu puruṣecchākarāya ca | 
 BRP037.020.2  namaḥ puruṣasaṃyogapradhānaguṇakāriṇe || 20 || 
 
 
 BRP037.021.1  pravartakāya prakṛteḥ puruṣasya ca sarvaśaḥ | 
 BRP037.021.2  kṛtākṛtasya satkartre phalasaṃyogadāya ca || 21 || 
 
 
 BRP037.022.1  kālajñāya ca sarveṣāṃ namo niyamakāriṇe | 
 BRP037.022.2  namo vaiṣamyakartre ca guṇānāṃ vṛttidāya ca || 22 || 
 
 
 BRP037.023.1  namas te devadeveśa namas te bhūtabhāvana | 
 BRP037.023.2  śiva saumyamukho draṣṭuṃ bhava saumyo hi naḥ prabho || 23 || 
 
 brahmovāca: 
 
 BRP037.024.1  evaṃ sa bhagavān devo jagatpatir umāpatiḥ | 
 BRP037.024.2  stūyamānaḥ suraiḥ sarvair amarān idam abravīt || 24 || 
 
 śrīśaṅkara uvāca: 
 
 BRP037.025.1  draṣṭuṃ sukhaś ca saumyaś ca devānām asmi bhoḥ surāḥ | 
 BRP037.025.2  varaṃ varayata kṣipraṃ dātāsmi tam asaṃśayam || 25 || 
 
 brahmovāca: 
 
 BRP037.026.1  tatas te praṇatāḥ sarve surā ūcus trilocanam || 26 || 
 
 devā ūcuḥ: 
 
 BRP037.027.1  tavaiva bhagavan haste vara eṣo 'vatiṣṭhatām | 
 BRP037.027.2  yadā kāryaṃ tadā nas tvaṃ dāsyase varam īpsitam || 27 || 
 
 brahmovāca: 
 
 BRP037.028.1  evam astv iti tān uktvā visṛjya ca surān haraḥ | 
 BRP037.028.2  lokāṃś ca pramathaiḥ sārdhaṃ viveśa bhavanaṃ svakam || 28 || 
 
 
 BRP037.029.1  yas tu harotsavam adbhutam enaṃ | 
 BRP037.029.2  gāyati daivataviprasamakṣam | 
 BRP037.029.3  so 'pratirūpagaṇeśasamāno | 
 BRP037.029.4  dehaviparyayam etya sukhī syāt || 29 || 
 
 brahmovāca: 
 
 BRP037.030.1  vipravaryāḥ stavaṃ hīmaṃ śṛṇuyād vā paṭhec ca yaḥ | 
 BRP037.030.2  sa sarvalokago devaiḥ pūjyate 'mararāḍ iva || 30 || 
 
 
 
 
        Chapter 38: Story of how Kāma was burnt by Śiva; Menā's reproach of Śiva
         SS  88-89 
 brahmovāca: 
 
 BRP038.001.1  praviṣṭe bhavanaṃ deve sūpaviṣṭe varāsane | 
 BRP038.001.2  sa vakro manmathaḥ krūro devaṃ veddhumanā bhavat || 1 || 
 
 
 BRP038.002.1  tam anācārasaṃyuktaṃ durātmānaṃ kulādhamam | 
 BRP038.002.2  lokān sarvān pīḍayantaṃ sarvāṅgāvaraṇātmakam || 2 || 
 
 
 BRP038.003.1  ṛṣīṇāṃ vighnakartāraṃ niyamānāṃ vrataiḥ saha | 
 BRP038.003.2  cakrāhvayasya rūpeṇa ratyā saha samāgatam || 3 || 
 
 
 BRP038.004.1  athātatāyinaṃ viprā veddhukāmaṃ sureśvaraḥ | 
 BRP038.004.2  nayanena tṛtīyena sāvajñaṃ samavaikṣata || 4 || 
 
 
 BRP038.005.1  tato 'sya netrajo vahnir jvālāmālāsahasravān | 
 BRP038.005.2  sahasā ratibhartāram adahat saparicchadam || 5 || 
 
 
 BRP038.006.1  sa dahyamānaḥ karuṇam ārto 'krośata visvaram | 
 BRP038.006.2  prasādayaṃś ca taṃ devaṃ papāta dharaṇītale || 6 || 
 
 
 BRP038.007.1  atha so 'gniparītāṅgo manmatho lokatāpanaḥ | 
 BRP038.007.2  papāta sahasā mūrchāṃ kṣaṇena samapadyata || 7 || 
 
 
 BRP038.008.1  patnī tu karuṇaṃ tasya vilalāpa suduḥkhitā | 
 BRP038.008.2  devīṃ devaṃ ca duḥkhārtā ayācat karuṇāvatī || 8 || 
 
 
 BRP038.009.1  tasyāś ca karuṇāṃ jñātvā devau tau karuṇātmakau | 
 BRP038.009.2  ūcatus tāṃ samālokya samāśvāsya ca duḥkhitām || 9 || 
 
 umāmaheśvarāv ūcatuḥ: 
 
 BRP038.010.1  dagdha eva dhruvaṃ bhadre nāsyotpattir iheṣyate | 
 BRP038.010.2  aśarīro 'pi te bhadre kāryaṃ sarvaṃ kariṣyati || 10 || 
 
 
 BRP038.011.1  yadā tu viṣṇur bhagavān vasudevasutaḥ śubhe | 
 BRP038.011.2  tadā tasya suto yaś ca patis te sambhaviṣyati || 11 || 
 
 brahmovāca: 
 
 BRP038.012.1  tataḥ sā tu varaṃ labdhvā kāmapatnī śubhānanā | 
 BRP038.012.2  jagāmeṣṭaṃ tadā deśaṃ prītiyuktā gataklamā || 12 || 
 
 
 BRP038.013.1  dagdhvā kāmaṃ tato viprāḥ sa tu devo vṛṣadhvajaḥ | 
 BRP038.013.2  reme tatromayā sārdhaṃ prahṛṣṭas tu himācale || 13 || 
 
 
 BRP038.014.1  kandareṣu ca ramyeṣu padminīṣu guhāsu ca | 
 BRP038.014.2  nirjhareṣu ca ramyeṣu karṇikāravaneṣu ca || 14 || 
 
 
 BRP038.015.1  nadītīreṣu kānteṣu kinnarācariteṣu ca | 
 BRP038.015.2  śṛṅgeṣu śailarājasya taḍāgeṣu saraḥsu ca || 15 || 
 
 
 BRP038.016.1  vanarājiṣu ramyāsu nānāpakṣiruteṣu ca | 
 BRP038.016.2  tīrtheṣu puṇyatoyeṣu munīnām āśrameṣu ca || 16 || 
 
 
 BRP038.017.1  eteṣu puṇyeṣu manohareṣu | 
 BRP038.017.2  deśeṣu vidyādharabhūṣiteṣu | 
 BRP038.017.3  gandharvayakṣāmaraseviteṣu | 
 BRP038.017.4  reme sa devyā sahitas trinetraḥ || 17 || 
 
 
 
 BRP038.018.1  devaiḥ sahendrair muniyakṣasiddhair | 
 BRP038.018.2  gandharvavidyādharadaityamukhyaiḥ | 
 BRP038.018.3  anyaiś ca sarvair vividhair vṛto 'sau | 
 BRP038.018.4  tasmin nage harṣam avāpa śambhuḥ || 18 || 
 
 
 BRP038.019.1  nṛtyanti tatrāpsarasaḥ sureśā | 
 BRP038.019.2  gāyanti gandharvagaṇāḥ prahṛṣṭāḥ | 
 BRP038.019.3  divyāni vādyāny atha vādayanti | 
 BRP038.019.4  kecid drutaṃ devavaraṃ stuvanti || 19 || 
 
 
 BRP038.020.1  evaṃ sa devaḥ svagaṇair upeto | 
 BRP038.020.2  mahābalaiḥ śakrayamāgnitulyaiḥ | 
 BRP038.020.3  devyāḥ priyārthaṃ bhaganetrahantā | 
 BRP038.020.4  giriṃ na tatyāja tadā mahātmā || 20 || 
 
 ṛṣaya ūcuḥ: 
 
 BRP038.021.1  devyāḥ samaṃ tu bhagavāṃs tiṣṭhaṃs tatra sa kāmahā | 
 BRP038.021.2  akarot kiṃ mahādeva etad icchāma veditum || 21 || 
 
 brahmovāca: 
 
 BRP038.022.1  bhagavān himavacchṛṅge sa hi devyāḥ priyecchayā | 
 BRP038.022.2  gaṇeśair vividhākārair hāsaṃ sañjanayan muhuḥ || 22 || 
 
 
 BRP038.023.1  devīṃ bālendutilako ramayaṃś ca rarāma ca | 
 BRP038.023.2  mahānubhāvaiḥ sarvajñaiḥ kāmarūpadharaiḥ śubhaiḥ || 23 || 
 
 
 BRP038.024.1  atha devy āsasādaikā mātaraṃ parameśvarī | 
 BRP038.024.2  āsīnāṃ kāñcane śubhra āsane paramādbhute || 24 || 
 
 
 BRP038.025.1  atha dṛṣṭvā satīṃ devīm āgatāṃ surarūpiṇīm | 
 BRP038.025.2  āsanena mahārheṇa 'sampādayad aninditām | 
 BRP038.025.3  āsīnāṃ tām athovāca menā himavataḥ priyā || 25 || 
 
 menovāca: 
 
 BRP038.026.1  cirasyāgamanaṃ te 'dya vada putri śubhekṣaṇe | 
 BRP038.026.2  daridrā krīḍanais tvaṃ hi bhartrā krīḍasi saṅgatā || 26 || 
 
 
 BRP038.027.1  ye daridrā bhavanti sma tathaiva ca nirāśrayāḥ | 
 BRP038.027.2  ume ta evaṃ krīḍanti yathā tava patiḥ śubhe || 27 || 
 
 brahmovāca: 
 
 BRP038.028.1  saivam uktātha mātrā tu nātihṛṣṭamanā bhavat | 
 BRP038.028.2  mahatyā kṣamayā yuktā na kiñcit tām uvāca ha | 
 BRP038.028.3  visṛṣṭā ca tadā mātrā gatvā devam uvāca ha || 28 || 
 
 pārvaty uvāca: 
 
 BRP038.029.1  bhagavan devadeveśa neha vatsyāmi bhūdhare | 
 BRP038.029.2  anyaṃ kuru mamāvāsaṃ bhuvaneṣu mahādyute || 29 || 
 
 deva uvāca: 
 
 BRP038.030.1  sadā tvam ucyamānā vai mayā vāsārtham īśvari | 
 BRP038.030.2  anyaṃ na rocitavatī vāsaṃ vai devi karhicit || 30 || 
 
 
 
 BRP038.031.1  idānīṃ svayam eva tvaṃ vāsam anyatra śobhane | 
 BRP038.031.2  kasmān mṛgayase devi brūhi tan me śucismite || 31 || 
 
 devy uvāca: 
 
 BRP038.032.1  gṛhaṃ gatāsmi deveśa pitur adya mahātmanaḥ | 
 BRP038.032.2  dṛṣṭvā ca tatra me mātā vijane lokabhāvane || 32 || 
 
 
 BRP038.033.1  āsanādibhir abhyarcya sā mām evam abhāṣata | 
 BRP038.033.2  ume tava sadā bhartā daridraḥ krīḍanaiḥ śubhe || 33 || 
 
 
 BRP038.034.1  krīḍate nahi devānāṃ krīḍā bhavati tādṛśī | 
 BRP038.034.2  yat kila tvaṃ mahādeva gaṇaiś ca vividhais tathā | 
 BRP038.034.3  ramase tad aniṣṭaṃ hi mama mātur vṛṣadhvaja || 34 || 
 
 brahmovāca: 
 
 BRP038.035.1  tato devaḥ prahasyāha devīṃ hāsayituṃ prabhuḥ || 35 || 
 
 deva uvāca: 
 
 BRP038.036.1  evam eva na sandehaḥ kasmān manyur abhūt tava | 
 BRP038.036.2  kṛttivāsā hy avāsāś ca śmaśānanilayaś ca ha || 36 || 
 
 
 BRP038.037.1  aniketo hy araṇyeṣu parvatānāṃ guhāsu ca | 
 BRP038.037.2  vicarāmi gaṇair nagnair vṛto 'mbhojavilocane || 37 || 
 
 
 BRP038.038.1  mā krudho devi mātre tvaṃ tathyaṃ mātāvadat tava | 
 BRP038.038.2  nahi mātṛsamo bandhur jantūnām asti bhūtale || 38 || 
 
 devy uvāca: 
 
 BRP038.039.1  na me 'sti bandhubhiḥ kiñcit kṛtyaṃ suravareśvara | 
 BRP038.039.2  tathā kuru mahādeva yathāhaṃ sukham āpnuyām || 39 || 
 
 brahmovāca: 
 
 BRP038.040.1  śrutvā sa devyā vacanaṃ sureśas | 
 BRP038.040.2  tasyāḥ priyārthe svagiriṃ vihāya | 
 BRP038.040.3  jagāma meruṃ surasiddhasevitaṃ | 
 BRP038.040.4  bhāryāsahāyaḥ svagaṇaiś ca yuktaḥ || 40 || 
 
 
 
        Chapter 39: Destruction of Dakṣa's sacrifice by Śiva
         SS  89-91 
 ṛṣaya ūcuḥ: 
 
 BRP039.001.1  prācetasasya dakṣasya kathaṃ vaivasvate 'ntare | 
 BRP039.001.2  vināśam agamad brahman hayamedhaḥ prajāpateḥ || 1 || 
 
 
 BRP039.002.1  devyā manyukṛtaṃ buddhvā kruddhaḥ sarvātmakaḥ prabhuḥ | 
 BRP039.002.2  kathaṃ vināśito yajño dakṣasyāmitatejasaḥ | 
 BRP039.002.3  mahādevena roṣād vai tan naḥ prabrūhi vistarāt || 2 || 
 
 brahmovāca: 
 
 BRP039.003.1  varṇayiṣyāmi vo viprā mahādevena vai yathā | 
 BRP039.003.2  krodhād vidhvaṃsito yajño devyāḥ priyacikīrṣayā || 3 || 
 
 
 
 BRP039.004.1  purā meror dvijaśreṣṭhāḥ śṛṅgaṃ trailokyapūjitam | 
 BRP039.004.2  jyotiḥsthalaṃ nāma citraṃ sarvaratnavibhūṣitam || 4 || 
 
 
 BRP039.005.1  aprameyam anādhṛṣyaṃ sarvalokanamaskṛtam | 
 BRP039.005.2  tatra devo giritaṭe sarvadhātuvicitrite || 5 || 
 
 
 BRP039.006.1  paryaṅka iva vistīrṇa upaviṣṭo babhūva ha | 
 BRP039.006.2  śailarājasutā cāsya nityaṃ pārśvasthitābhavat || 6 || 
 
 
 BRP039.007.1  ādityāś ca mahātmāno vasavaś ca mahaujasaḥ | 
 BRP039.007.2  tathaiva ca mahātmānāv aśvinau bhiṣajāṃ varau || 7 || 
 
 
 BRP039.008.1  tathā vaiśravaṇo rājā guhyakaiḥ parivāritaḥ | 
 BRP039.008.2  yakṣāṇām īśvaraḥ śrīmān kailāsanilayaḥ prabhuḥ || 8 || 
 
 
 BRP039.009.1  upāsate mahātmānam uśanā ca mahāmuniḥ | 
 BRP039.009.2  sanatkumārapramukhās tathaiva paramarṣayaḥ || 9 || 
 
 
 BRP039.010.1  aṅgiraḥpramukhāś caiva tathā devarṣayo 'pi ca | 
 BRP039.010.2  viśvāvasuś ca gandharvas tathā nāradaparvatau || 10 || 
 
 
 BRP039.011.1  apsarogaṇasaṅghāś ca samājagmur anekaśaḥ | 
 BRP039.011.2  vavau sukhaśivo vāyur nānāgandhavahaḥ śuciḥ || 11 || 
 
 
 BRP039.012.1  sarvartukusumopetaḥ puṣpavanto 'bhavan drumāḥ | 
 BRP039.012.2  tathā vidyādharāḥ sādhyāḥ siddhāś caiva tapodhanāḥ || 12 || 
 
 
 BRP039.013.1  mahādevaṃ paśupatiṃ paryupāsata tatra vai | 
 BRP039.013.2  bhūtāni ca tathānyāni nānārūpadharāṇy atha || 13 || 
 
 
 BRP039.014.1  rākṣasāś ca mahāraudrāḥ piśācāś ca mahābalāḥ | 
 BRP039.014.2  bahurūpadharā dhṛṣṭā nānāpraharaṇāyudhāḥ || 14 || 
 
 
 BRP039.015.1  devasyānucarās tatra tasthur vaiśvānaropamāḥ | 
 BRP039.015.2  nandīśvaraś ca bhagavān devasyānumate sthitaḥ || 15 || 
 
 
 BRP039.016.1  pragṛhya jvalitaṃ śūlaṃ dīpyamānaṃ svatejasā | 
 BRP039.016.2  gaṅgā ca saritāṃ śreṣṭhā sarvatīrthajalodbhavā || 16 || 
 
 
 BRP039.017.1  paryupāsata taṃ devaṃ rūpiṇī dvijasattamāḥ | 
 BRP039.017.2  evaṃ sa bhagavāṃs tatra pūjyamānaḥ surarṣibhiḥ || 17 || 
 
 
 BRP039.018.1  devaiś ca sumahābhāgair mahādevo vyatiṣṭhata | 
 BRP039.018.2  kasyacit tv atha kālasya dakṣo nāma prajāpatiḥ || 18 || 
 
 
 BRP039.019.1  pūrvoktena vidhānena yakṣyamāṇo 'bhyapadyata | 
 BRP039.019.2  tatas tasya makhe devāḥ sarve śakrapurogamāḥ || 19 || 
 
 
 BRP039.020.1  svargasthānād athāgamya dakṣam āpedire tathā | 
 BRP039.020.2  te vimānair mahātmāno jvaladbhir jvalanaprabhāḥ || 20 || 
 
 
 BRP039.021.1  devasyānumate 'gacchan gaṅgādvāram iti śrutiḥ | 
 BRP039.021.2  gandharvāpsarasākīrṇaṃ nānādrumalatāvṛtam || 21 || 
 
 
 BRP039.022.1  ṛṣisiddhaiḥ parivṛtaṃ dakṣaṃ dharmabhṛtāṃ varam | 
 BRP039.022.2  pṛthivyām antarikṣe ca ye ca svarlokavāsinaḥ || 22 || 
 
 
 BRP039.023.1  sarve prāñjalayo bhūtvā upatasthuḥ prajāpatim | 
 BRP039.023.2  ādityā vasavo rudrāḥ sādhyāḥ sarve marudgaṇāḥ || 23 || 
 
 
 
 BRP039.024.1  viṣṇunā sahitāḥ sarva āgatā yajñabhāginaḥ | 
 BRP039.024.2  ūṣmapā dhūmapāś caiva ājyapāḥ somapās tathā || 24 || 
 
 
 BRP039.025.1  aśvinau marutaś caiva nānādevagaṇaiḥ saha | 
 BRP039.025.2  ete cānye ca bahavo bhūtagrāmās tathaiva ca || 25 || 
 
 
 BRP039.026.1  jarāyujāṇḍajāś caiva tathaiva svedajodbhidaḥ | 
 BRP039.026.2  āgatāḥ sattriṇaḥ sarve devāḥ strībhiḥ saharṣibhiḥ || 26 || 
 
 
 BRP039.027.1  virājante vimānasthā dīpyamānā ivāgnayaḥ | 
 BRP039.027.2  tān dṛṣṭvā manyunāviṣṭo dadhīcir vākyam abravīt || 27 || 
 
 dadhīcir uvāca: 
 
 BRP039.028.1  apūjyapūjane caiva pūjyānāṃ cāpy apūjane | 
 BRP039.028.2  naraḥ pāpam avāpnoti mahad vai nātra saṃśayaḥ || 28 || 
 
 brahmovāca: 
 
 BRP039.029.1  evam uktvā tu viprarṣiḥ punar dakṣam abhāṣata || 29 || 
 
 dadhīcir uvāca: 
 
 BRP039.030.1  pūjyaṃ ca paśubhartāraṃ kasmān nārcayase prabhum || 30 || 
 
 dakṣa uvāca: 
 
 BRP039.031.1  santi me bahavo rudrāḥ śūlahastāḥ kapardinaḥ | 
 BRP039.031.2  ekādaśasthānagatā nānyaṃ vidmo maheśvaram || 31 || 
 
 dadhīcir uvāca: 
 
 BRP039.032.1  sarveṣām ekamantro 'yaṃ mameśo na nimantritaḥ | 
 BRP039.032.2  yathāhaṃ śaṅkarād ūrdhvaṃ nānyaṃ paśyāmi daivatam | 
 BRP039.032.3  tathā dakṣasya vipulo yajño 'yaṃ na bhaviṣyati || 32 || 
 
 dakṣa uvāca: 
 
 BRP039.033.1.0  dakṣa uvāca: viṣṇoś ca bhāgā vividhāḥ pradattās | 
 BRP039.033.2  tathā ca rudrebhya uta pradattāḥ | 
 BRP039.033.3  anye 'pi devā nijabhāgayuktā | 
 BRP039.033.4  dadāmi bhāgaṃ na tu śaṅkarāya || 33 || 
 
 
 brahmovāca: 
 
 BRP039.034.1  gatās tu devatā jñātvā śailarājasutā tadā | 
 BRP039.034.2  uvāca vacanaṃ śarvaṃ devaṃ paśupatiṃ patim || 34 || 
 
 umovāca: 
 
 BRP039.035.1  bhagavan kutra yānty ete devāḥ śakrapurogamāḥ | 
 BRP039.035.2  brūhi tattvena tattvajña saṃśayo me mahān ayam || 35 || 
 
 maheśvara uvāca: 
 
 BRP039.036.1  dakṣo nāma mahābhāge prajānāṃ patir uttamaḥ | 
 BRP039.036.2  hayamedhena yajate tatra yānti divaukasaḥ || 36 || 
 
 devy uvāca: 
 
 BRP039.037.1  yajñam etaṃ mahābhāga kimarthaṃ nānugacchasi | 
 BRP039.037.2  kena vā pratiṣedhena gamanaṃ te na vidyate || 37 || 
 
 maheśvara uvāca: 
 
 BRP039.038.1  surair eva mahābhāge sarvam etad anuṣṭhitam | 
 BRP039.038.2  yajñeṣu mama sarveṣu na bhāga upakalpitaḥ || 38 || 
 
 
 BRP039.039.1  pūrvāgatena gantavyaṃ mārgeṇa varavarṇini | 
 BRP039.039.2  na me surāḥ prayacchanti bhāgaṃ yajñasya dharmataḥ || 39 || 
 
 umovāca: 
 
 BRP039.040.1  bhagavan sarvadeveṣu prabhāvābhyadhiko guṇaiḥ | 
 BRP039.040.2  ajeyaś cāpy adhṛṣyaś ca tejasā yaśasā śriyā || 40 || 
 
 
 BRP039.041.1  anena tu mahābhāga pratiṣedhena bhāgataḥ | 
 BRP039.041.2  atīva duḥkham āpannā vepathuś ca mahān ayam || 41 || 
 
 
 BRP039.042.1  kiṃ nāma dānaṃ niyamaṃ tapo vā | 
 BRP039.042.2  kuryām ahaṃ yena patir mamādya | 
 BRP039.042.3  labheta bhāgaṃ bhagavān acintyo | 
 BRP039.042.4  yajñasya cendrādyamarair vicitram || 42 || 
 
 brahmovāca: 
 
 BRP039.043.1  evaṃ bruvāṇāṃ bhagavān vicintya | 
 BRP039.043.2  patnīṃ prahṛṣṭaḥ kṣubhitām uvāca | 
 
 maheśvara uvāca: 
 
 BRP039.043.3  na vetsi māṃ devi kṛśodarāṅgi | 
 BRP039.043.4  kiṃ nāma yuktaṃ vacanaṃ tavedam || 43 || 
 
 
 BRP039.044.1  ahaṃ vijānāmi viśālanetre | 
 BRP039.044.2  dhyānena sarve ca vidanti santaḥ | 
 BRP039.044.3  tavādya mohena sahendradevā | 
 BRP039.044.4  lokatrayaṃ sarvam atho vinaṣṭam || 44 || 
 
 
 BRP039.045.1  mām adhvareśaṃ nitarāṃ stuvanti | 
 BRP039.045.2  rathantaraṃ sāma gāyanti mahyam | 
 BRP039.045.3  māṃ brāhmaṇā brahmamantrair yajanti | 
 BRP039.045.4  mamādhvaryavaḥ kalpayante ca bhāgam || 45 || 
 
 
 devy uvāca: 
 
 BRP039.046.1  vikatthase prākṛtavat sarvastrījanasaṃsadi | 
 BRP039.046.2  stauṣi garvāyase cāpi svam ātmānaṃ na saṃśayaḥ || 46 || 
 
 bhagavān uvāca: 
 
 BRP039.047.1  nātmānaṃ staumi deveśi yathā tvam anugacchasi | 
 BRP039.047.2  saṃsrakṣyāmi varārohe bhāgārthe varavarṇini || 47 || 
 
 brahmovāca: 
 
 BRP039.048.1  ity uktvā bhagavān patnīm umāṃ prāṇair api priyām | 
 BRP039.048.2  so 'sṛjad bhagavān vaktrād bhūtaṃ krodhāgnisambhavam || 48 || 
 
 
 BRP039.049.1  tam uvāca makhaṃ gaccha dakṣasya tvaṃ maheśvaraḥ | 
 BRP039.049.2  nāśayāśu kratuṃ tasya dakṣasya madanujñayā || 49 || 
 
 brahmovāca: 
 
 BRP039.050.1  tato rudraprayuktena siṃhaveṣeṇa līlayā | 
 BRP039.050.2  devyā manyukṛtaṃ jñātvā hato dakṣasya sa kratuḥ || 50 || 
 
 
 BRP039.051.1  manyunā ca mahābhīmā bhadrakālī maheśvarī | 
 BRP039.051.2  ātmanaḥ karmasākṣitve tena sārdhaṃ sahānugā || 51 || 
 
 
 BRP039.052.1  sa eṣa bhagavān krodhaḥ pretāvāsakṛtālayaḥ | 
 BRP039.052.2  vīrabhadreti vikhyāto devyā manyupramārjakaḥ || 52 || 
 
 
 BRP039.053.1  so 'sṛjad romakūpebhya ātmanaiva gaṇeśvarān | 
 BRP039.053.2  rudrānugān gaṇān raudrān rudravīryaparākramān || 53 || 
 
 
 BRP039.054.1  rudrasyānucarāḥ sarve sarve rudraparākramāḥ | 
 BRP039.054.2  te nipetus tatas tūrṇaṃ śataśo 'tha sahasraśaḥ || 54 || 
 
 
 BRP039.055.1  tataḥ kilakilāśabda ākāśaṃ pūrayann iva | 
 BRP039.055.2  samabhūt sumahān viprāḥ sarvarudragaṇaiḥ kṛtaḥ || 55 || 
 
 
 BRP039.056.1  tena śabdena mahatā trastāḥ sarve divaukasaḥ | 
 BRP039.056.2  parvatāś ca vyaśīryanta cakampe ca vasundharā || 56 || 
 
 
 BRP039.057.1  marutaś ca vavuḥ krūrāś cukṣubhe varuṇālayaḥ | 
 BRP039.057.2  agnayo vai na dīpyante na cādīpyata bhāskaraḥ || 57 || 
 
 
 BRP039.058.1  grahā naiva prakāśante nakṣatrāṇi na tārakāḥ | 
 BRP039.058.2  ṛṣayo na prabhāsante na devā na ca dānavāḥ || 58 || 
 
 
 BRP039.059.1  evaṃ hi timirībhūte nirdahanti gaṇeśvarāḥ | 
 BRP039.059.2  prabhañjanty apare yūpān ghorān utpāṭayanti ca || 59 || 
 
 
 BRP039.060.1  praṇadanti tathā cānye vikurvanti tathā pare | 
 BRP039.060.2  tvaritaṃ vai pradhāvanti vāyuvegā manojavāḥ || 60 || 
 
 
 BRP039.061.1  cūrṇyante yajñapātrāṇi yajñasyāyatanāni ca | 
 BRP039.061.2  śīryamāṇāny adṛśyanta tārā iva nabhastalāt || 61 || 
 
 
 
 BRP039.062.1  divyānnapānabhakṣyāṇāṃ rāśayaḥ parvatopamāḥ | 
 BRP039.062.2  kṣīranadyas tathā cānyā ghṛtapāyasakardamāḥ || 62 || 
 
 
 BRP039.063.1  madhumaṇḍodakā divyāḥ khaṇḍaśarkaravālukāḥ | 
 BRP039.063.2  ṣaḍrasān nivahanty anyā guḍakulyā manoramāḥ || 63 || 
 
 
 BRP039.064.1  uccāvacāni māṃsāni bhakṣyāṇi vividhāni ca | 
 BRP039.064.2  yāni kāni ca divyāni lehyacoṣyāṇi yāni ca || 64 || 
 
 
 BRP039.065.1  bhuñjanti vividhair vaktrair vilumpanti kṣipanti ca | 
 BRP039.065.2  rudrakopā mahākopāḥ kālāgnisadṛśopamāḥ || 65 || 
 
 
 BRP039.066.1  bhakṣayanto 'tha śailābhā bhīṣayantaś ca sarvataḥ | 
 BRP039.066.2  krīḍanti vividhākārāś cikṣipuḥ surayoṣitaḥ || 66 || 
 
 
 BRP039.067.1  evaṃ gaṇāś ca tair yukto vīrabhadraḥ pratāpavān | 
 BRP039.067.2  rudrakopaprayuktaś ca sarvadevaiḥ surakṣitam || 67 || 
 
 
 BRP039.068.1  taṃ yajñam adahac chīghraṃ bhadrakālyāḥ samīpataḥ | 
 BRP039.068.2  cakrur anye tathā nādān sarvabhūtabhayaṅkarān || 68 || 
 
 
 BRP039.069.1  chittvā śiro 'nye yajñasya vyanadanta bhayaṅkaram | 
 BRP039.069.2  tataḥ śakrādayo devā dakṣaś caiva prajāpatiḥ | 
 BRP039.069.3  ūcuḥ prāñjalayo bhūtvā kathyatāṃ ko bhavān iti || 69 || 
 
 vīrabhadra uvāca: 
 
 BRP039.070.1  nāhaṃ devo na daityo vā na ca bhoktum ihāgataḥ | 
 BRP039.070.2  naiva draṣṭuṃ ca devendrā na ca kautūhalānvitāḥ || 70 || 
 
 
 BRP039.071.1  dakṣayajñavināśārthaṃ samprāpto 'haṃ surottamāḥ | 
 BRP039.071.2  vīrabhadreti vikhyāto rudrakopād viniḥsṛtaḥ || 71 || 
 
 
 BRP039.072.1  bhadrakālī ca vikhyātā devyāḥ krodhād vinirgatā | 
 BRP039.072.2  preṣitā devadevena yajñāntikam upāgatā || 72 || 
 
 
 BRP039.073.1  śaraṇaṃ gaccha rājendra devadevam umāpatim | 
 BRP039.073.2  varaṃ krodho 'pi devasya na varaḥ paricārakaiḥ || 73 || 
 
 brahmovāca: 
 
 BRP039.074.1  nikhātotpāṭitair yūpair apaviddhais tatas tataḥ | 
 BRP039.074.2  utpatadbhiḥ patadbhiś ca gṛdhrair āmiṣagṛdhnubhiḥ || 74 || 
 
 
 BRP039.075.1  pakṣavātavinirdhūtaiḥ śivārutavināditaiḥ | 
 BRP039.075.2  sa tasya yajño nṛpater bādhyamānas tadā gaṇaiḥ || 75 || 
 
 
 BRP039.076.1  āsthāya mṛgarūpaṃ vai kham evābhyapatat tadā | 
 BRP039.076.2  taṃ tu yajñaṃ tathārūpaṃ gacchantam upalabhya saḥ || 76 || 
 
 
 BRP039.077.1  dhanur ādāya bāṇaṃ ca tadartham agamat prabhuḥ | 
 BRP039.077.2  tatas tasya gaṇeśasya krodhād amitatejasaḥ || 77 || 
 
 
 BRP039.078.1  lalāṭāt prasṛto ghoraḥ svedabindur babhūva ha | 
 BRP039.078.2  tasmin patitamātre ca svedabindau tadā bhuvi || 78 || 
 
 
 BRP039.079.1  prādurbhūto mahān agnir jvalatkālānalopamaḥ | 
 BRP039.079.2  tatrodapadyata tadā puruṣo dvijasattamāḥ || 79 || 
 
 
 BRP039.080.1  hrasvo 'timātro raktākṣo haricchmaśrur vibhīṣaṇaḥ | 
 BRP039.080.2  ūrdhvakeśo 'tiromāṅgaḥ śoṇakarṇas tathaiva ca || 80 || 
 
 
 
 BRP039.081.1  karālakṛṣṇavarṇaś ca raktavāsās tathaiva ca | 
 BRP039.081.2  taṃ yajñaṃ sa mahāsattvo 'dahat kakṣam ivānalaḥ || 81 || 
 
 
 BRP039.082.1  devāś ca pradrutāḥ sarve gatā bhītā diśo daśa | 
 BRP039.082.2  tena tasmin vicaratā vikrameṇa tadā tu vai || 82 || 
 
 
 BRP039.083.1  pṛthivī vyacalat sarvā saptadvīpā samantataḥ | 
 BRP039.083.2  mahābhūte pravṛtte tu devalokabhayaṅkare || 83 || 
 
 
 BRP039.084.1  tadā cāhaṃ mahādevam abravaṃ pratipūjayan | 
 BRP039.084.2  bhavate 'pi surāḥ sarve bhāgaṃ dāsyanti vai prabho || 84 || 
 
 
 BRP039.085.1  kriyatāṃ pratisaṃhāraḥ sarvadeveśvara tvayā | 
 BRP039.085.2  imāś ca devatāḥ sarvā ṛṣayaś ca sahasraśaḥ || 85 || 
 
 
 BRP039.086.1  tava krodhān mahādeva na śāntim upalebhire | 
 BRP039.086.2  yaś caiṣa puruṣo jātaḥ svedajas te surarṣabha || 86 || 
 
 
 BRP039.087.1  jvaro nāmaiṣa dharmajña lokeṣu pracariṣyati | 
 BRP039.087.2  ekībhūtasya na hy asya dhāraṇe tejasaḥ prabho || 87 || 
 
 
 BRP039.088.1  samarthā sakalā pṛthvī bahudhā sṛjyatām ayam | 
 BRP039.088.2  ity uktaḥ sa mayā devo bhāge cāpi prakalpite || 88 || 
 
 
 BRP039.089.1  bhagavān māṃ tathety āha devadevaḥ pinākadhṛk | 
 BRP039.089.2  parāṃ ca prītim agamat sa svayaṃ ca pinākadhṛk || 89 || 
 
 
 BRP039.090.1  dakṣo 'pi manasā devaṃ bhavaṃ śaraṇam anvagāt | 
 BRP039.090.2  prāṇāpānau samārudhya cakṣuḥsthāne prayatnataḥ || 90 || 
 
 
 BRP039.091.1  vidhārya sarvato dṛṣṭiṃ bahudṛṣṭir amitrajit | 
 BRP039.091.2  smitaṃ kṛtvābravīd vākyaṃ brūhi kiṃ karavāṇi te || 91 || 
 
 
 BRP039.092.1  śrāvite ca mahākhyāne devānāṃ pitṛbhiḥ saha | 
 BRP039.092.2  tam uvācāñjaliṃ kṛtvā dakṣo devaṃ prajāpatiḥ | 
 BRP039.092.3  bhītaḥ śaṅkitacittas tu sabāṣpavadanekṣaṇaḥ || 92 || 
 
 dakṣa uvāca: 
 
 BRP039.093.1  yadi prasanno bhagavān yadi vāhaṃ tava priyaḥ | 
 BRP039.093.2  yadi cāham anugrāhyo yadi deyo varo mama || 93 || 
 
 
 BRP039.094.1  yad bhakṣyaṃ bhakṣitaṃ pītaṃ trāsitaṃ yac ca nāśitam | 
 BRP039.094.2  cūrṇīkṛtāpaviddhaṃ ca yajñasambhāram īdṛśam || 94 || 
 
 
 BRP039.095.1  dīrghakālena mahatā prayatnena ca sañcitam | 
 BRP039.095.2  na ca mithyā bhaven mahyaṃ tvatprasādān maheśvara || 95 || 
 
 brahmovāca: 
 
 BRP039.096.1  tathāstv ity āha bhagavān bhaganetraharo haraḥ | 
 BRP039.096.2  dharmādhyakṣaṃ mahādevaṃ tryambakaṃ ca prajāpatiḥ || 96 || 
 
 
 BRP039.097.1  jānubhyām avanīṃ gatvā dakṣo labdhvā bhavād varam | 
 BRP039.097.2  nāmnāṃ cāṣṭasahasreṇa stutavān vṛṣabhadhvajam || 97 || 
 
 
 
 
        Chapter 40: Dakṣa's hymn of the thousand names of Śiva; the distribution of
          fever
         SS  91-93 
 brahmovāca: 
 
 BRP040.001.1  evaṃ dṛṣṭvā tadā dakṣaḥ śambhor vīryaṃ dvijottamāḥ | 
 BRP040.001.2  prāñjaliḥ praṇato bhūtvā saṃstotum upacakrame || 1 || 
 
 dakṣa uvāca: 
 
 BRP040.002.1  namas te devadeveśa namas te 'ndhakasūdana | 
 BRP040.002.2  devendra tvaṃ balaśreṣṭha devadānavapūjita || 2 || 
 
 
 BRP040.003.1  sahasrākṣa virūpākṣa tryakṣa yakṣādhipapriya | 
 BRP040.003.2  sarvataḥpāṇipādas tvaṃ sarvatokṣiśiromukhaḥ || 3 || 
 
 
 BRP040.004.1  sarvataḥśrutimāṃl loke sarvam āvṛtya tiṣṭhasi | 
 BRP040.004.2  śaṅkukarṇo mahākarṇaḥ kumbhakarṇo 'rṇavālayaḥ || 4 || 
 
 
 BRP040.005.1  gajendrakarṇo gokarṇaḥ śatakarṇo namo 'stu te | 
 BRP040.005.2  śatodaraḥ śatāvartaḥ śatajihvaḥ sanātanaḥ || 5 || 
 
 
 BRP040.006.1  gāyanti tvāṃ gāyatriṇo arcayanty arkam arkiṇaḥ | 
 BRP040.006.2  devadānavagoptā ca brahmā ca tvaṃ śatakratuḥ || 6 || 
 
 
 BRP040.007.1  mūrtimāṃs tvaṃ mahāmūrtiḥ samudraḥ sarasāṃ nidhiḥ | 
 BRP040.007.2  tvayi sarvā devatā hi gāvo goṣṭha ivāsate || 7 || 
 
 
 BRP040.008.1  tvattaḥ śarīre paśyāmi somam agnijaleśvaram | 
 BRP040.008.2  ādityam atha viṣṇuṃ ca brahmāṇaṃ sabṛhaspatim || 8 || 
 
 
 BRP040.009.1  kriyā karaṇakārye ca kartā kāraṇam eva ca | 
 BRP040.009.2  asac ca sadasac caiva tathaiva prabhavāvyayau || 9 || 
 
 
 BRP040.010.1  namo bhavāya śarvāya rudrāya varadāya ca | 
 BRP040.010.2  paśūnāṃ pataye caiva namo 'stv andhakaghātine || 10 || 
 
 
 BRP040.011.1  trijaṭāya triśīrṣāya triśūlavaradhāriṇe | 
 BRP040.011.2  tryambakāya trinetrāya tripuraghnāya vai namaḥ || 11 || 
 
 
 BRP040.012.1  namaś caṇḍāya muṇḍāya viśvacaṇḍadharāya ca | 
 BRP040.012.2  daṇḍine śaṅkukarṇāya daṇḍidaṇḍāya vai namaḥ || 12 || 
 
 
 BRP040.013.1  namo 'rdhadaṇḍikeśāya śuṣkāya vikṛtāya ca | 
 BRP040.013.2  vilohitāya dhūmrāya nīlagrīvāya vai namaḥ || 13 || 
 
 
 BRP040.014.1  namo 'stv apratirūpāya virūpāya śivāya ca | 
 BRP040.014.2  sūryāya sūryapataye sūryadhvajapatākine || 14 || 
 
 
 BRP040.015.1  namaḥ pramathanāśāya vṛṣaskandhāya vai namaḥ | 
 BRP040.015.2  namo hiraṇyagarbhāya hiraṇyakavacāya ca || 15 || 
 
 
 BRP040.016.1  hiraṇyakṛtacūḍāya hiraṇyapataye namaḥ | 
 BRP040.016.2  śatrughātāya caṇḍāya parṇasaṅghaśayāya ca || 16 || 
 
 
 BRP040.017.1  namaḥ stutāya stutaye stūyamānāya vai namaḥ | 
 BRP040.017.2  sarvāya sarvabhakṣāya sarvabhūtāntarātmane || 17 || 
 
 
 BRP040.018.1  namo homāya mantrāya śukladhvajapatākine | 
 BRP040.018.2  namo 'namyāya namyāya namaḥ kilakilāya ca || 18 || 
 
 
 
 BRP040.019.1  namas tvāṃ śayamānāya śayitāyotthitāya ca | 
 BRP040.019.2  sthitāya dhāvamānāya kubjāya kuṭilāya ca || 19 || 
 
 
 BRP040.020.1  namo nartanaśīlāya mukhavāditrakāriṇe | 
 BRP040.020.2  bādhāpahāya lubdhāya gītavāditrakāriṇe || 20 || 
 
 
 BRP040.021.1  namo jyeṣṭhāya śreṣṭhāya balapramathanāya ca | 
 BRP040.021.2  ugrāya ca namo nityaṃ namaś ca daśabāhave || 21 || 
 
 
 BRP040.022.1  namaḥ kapālahastāya sitabhasmapriyāya ca | 
 BRP040.022.2  vibhīṣaṇāya bhīmāya bhīṣmavratadharāya ca || 22 || 
 
 
 BRP040.023.1  nānāvikṛtavaktrāya khaḍgajihvogradaṃṣṭriṇe | 
 BRP040.023.2  pakṣamāsalavārdhāya tumbīvīṇāpriyāya ca || 23 || 
 
 
 BRP040.024.1  aghoraghorarūpāya ghorāghoratarāya ca | 
 BRP040.024.2  namaḥ śivāya śāntāya namaḥ śāntatamāya ca || 24 || 
 
 
 BRP040.025.1  namo buddhāya śuddhāya saṃvibhāgapriyāya ca | 
 BRP040.025.2  pavanāya pataṅgāya namaḥ sāṅkhyaparāya ca || 25 || 
 
 
 BRP040.026.1  namaś caṇḍaikaghaṇṭāya ghaṇṭājalpāya ghaṇṭine | 
 BRP040.026.2  sahasraśataghaṇṭāya ghaṇṭāmālāpriyāya ca || 26 || 
 
 
 BRP040.027.1  prāṇadaṇḍāya nityāya namas te lohitāya ca | 
 BRP040.027.2  hūṃhūṅkārāya rudrāya bhagākārapriyāya ca || 27 || 
 
 
 BRP040.028.1  namo 'pāravate nityaṃ girivṛkṣapriyāya ca | 
 BRP040.028.2  namo yajñādhipataye bhūtāya prasutāya ca || 28 || 
 
 
 BRP040.029.1  yajñavāhāya dāntāya tapyāya ca bhagāya ca | 
 BRP040.029.2  namas taṭāya taṭyāya taṭinīpataye namaḥ || 29 || 
 
 
 BRP040.030.1  annadāyānnapataye namas tv annabhujāya ca | 
 BRP040.030.2  namaḥ sahasraśīrṣāya sahasracaraṇāya ca || 30 || 
 
 
 BRP040.031.1  sahasroddhataśūlāya sahasranayanāya ca | 
 BRP040.031.2  namo bālārkavarṇāya bālarūpadharāya ca || 31 || 
 
 
 BRP040.032.1  namo bālārkarūpāya bālakrīḍanakāya ca | 
 BRP040.032.2  namaḥ śuddhāya buddhāya kṣobhaṇāya kṣayāya ca || 32 || 
 
 
 BRP040.033.1  taraṅgāṅkitakeśāya muktakeśāya vai namaḥ | 
 BRP040.033.2  namaḥ ṣaṭkarmaniṣṭhāya trikarmaniyatāya ca || 33 || 
 
 
 BRP040.034.1  varṇāśramāṇāṃ vidhivat pṛthagdharmapravartine | 
 BRP040.034.2  namaḥ śreṣṭhāya jyeṣṭhāya namaḥ kalakalāya ca || 34 || 
 
 
 BRP040.035.1  śvetapiṅgalanetrāya kṛṣṇaraktekṣaṇāya ca | 
 BRP040.035.2  dharmakāmārthamokṣāya krathāya krathanāya ca || 35 || 
 
 
 BRP040.036.1  sāṅkhyāya sāṅkhyamukhyāya yogādhipataye namaḥ | 
 BRP040.036.2  namo rathyādhirathyāya catuṣpathapathāya ca || 36 || 
 
 
 
 BRP040.037.1  kṛṣṇājinottarīyāya vyālayajñopavītine | 
 BRP040.037.2  īśāna rudrasaṅghāta harikeśa namo 'stu te || 37 || 
 
 
 BRP040.038.1  tryambakāyāmbikānātha vyaktāvyakta namo 'stu te | 
 BRP040.038.2  kālakāmadakāmaghna duṣṭodvṛttaniṣūdana || 38 || 
 
 
 BRP040.039.1  sarvagarhita sarvaghna sadyojāta namo 'stu te | 
 BRP040.039.2  unmādana śatāvartagaṅgātoyārdramūrdhaja || 39 || 
 
 
 BRP040.040.1  candrārdhasaṃyugāvarta meghāvarta namo 'stu te | 
 BRP040.040.2  namo 'nnadānakartre ca annadaprabhave namaḥ || 40 || 
 
 
 BRP040.041.1  annabhoktre ca goptre ca tvam eva pralayānala | 
 BRP040.041.2  jarāyujāṇḍajāś caiva svedajodbhijja eva ca || 41 || 
 
 
 BRP040.042.1  tvam eva devadeveśa bhūtagrāmaś caturvidhaḥ | 
 BRP040.042.2  carācarasya sraṣṭā tvaṃ pratihartā tvam eva ca || 42 || 
 
 
 BRP040.043.1  tvam eva brahmā viśveśa apsu brahma vadanti te | 
 BRP040.043.2  sarvasya paramā yoniḥ sudhāṃśo jyotiṣāṃ nidhiḥ || 43 || 
 
 
 BRP040.044.1  ṛksāmāni tathauṅkāram āhus tvāṃ brahmavādinaḥ | 
 BRP040.044.2  hāyi hāyi hare hāyi huvāhāveti vāsakṛt || 44 || 
 
 
 BRP040.045.1  gāyanti tvāṃ suraśreṣṭhāḥ sāmagā brahmavādinaḥ | 
 BRP040.045.2  yajurmaya ṛṅmayaś ca sāmātharvayutas tathā || 45 || 
 
 
 BRP040.046.1  paṭhyase brahmavidbhis tvaṃ kalpopaniṣadāṃ gaṇaiḥ | 
 BRP040.046.2  brāhmaṇāḥ kṣatriyā vaiśyāḥ śūdrā varṇāśramāś ca ye || 46 || 
 
 
 BRP040.047.1  tvam evāśramasaṅghāś ca vidyut stanitam eva ca | 
 BRP040.047.2  saṃvatsaras tvam ṛtavo māsā māsārdham eva ca || 47 || 
 
 
 BRP040.048.1  kalā kāṣṭhā nimeṣāś ca nakṣatrāṇi yugāni ca | 
 BRP040.048.2  vṛṣāṇāṃ kakudaṃ tvaṃ hi girīṇāṃ śikharāṇi ca || 48 || 
 
 
 BRP040.049.1  siṃho mṛgāṇāṃ patayas takṣakānantabhoginām | 
 BRP040.049.2  kṣīrodo hy udadhīnāṃ ca mantrāṇāṃ praṇavas tathā || 49 || 
 
 
 BRP040.050.1  vajraṃ praharaṇānāṃ ca vratānāṃ satyam eva ca | 
 BRP040.050.2  tvam evecchā ca dveṣaś ca rāgo mohaḥ śamaḥ kṣamā || 50 || 
 
 
 BRP040.051.1  vyavasāyo dhṛtir lobhaḥ kāmakrodhau jayājayau | 
 BRP040.051.2  tvaṃ gadī tvaṃ śarī cāpī khaṭvāṅgī mudgarī tathā || 51 || 
 
 
 BRP040.052.1  chettā bhettā prahartā ca netā mantāsi no mataḥ | 
 BRP040.052.2  daśalakṣaṇasaṃyukto dharmo 'rthaḥ kāma eva ca || 52 || 
 
 
 BRP040.053.1  induḥ samudraḥ saritaḥ palvalāni sarāṃsi ca | 
 BRP040.053.2  latāvallyas tṛṇauṣadhyaḥ paśavo mṛgapakṣiṇaḥ || 53 || 
 
 
 BRP040.054.1  dravyakarmaguṇārambhaḥ kālapuṣpaphalapradaḥ | 
 BRP040.054.2  ādiś cāntaś ca madhyaś ca gāyatry oṅkāra eva ca || 54 || 
 
 
 BRP040.055.1  harito lohitaḥ kṛṣṇo nīlaḥ pītas tathā kṣaṇaḥ | 
 BRP040.055.2  kadruś ca kapilo babhruḥ kapoto macchakas tathā || 55 || 
 
 
 
 BRP040.056.1  suvarṇaretā vikhyātaḥ suvarṇaś cāpy atho mataḥ | 
 BRP040.056.2  suvarṇanāmā ca tathā suvarṇapriya eva ca || 56 || 
 
 
 BRP040.057.1  tvam indraś ca yamaś caiva varuṇo dhanado 'nalaḥ | 
 BRP040.057.2  utphullaś citrabhānuś ca svarbhānur bhānur eva ca || 57 || 
 
 
 BRP040.058.1  hotraṃ hotā ca homyaṃ ca hutaṃ caiva tathā prabhuḥ | 
 BRP040.058.2  trisauparṇas tathā brahman yajuṣāṃ śatarudriyam || 58 || 
 
 
 BRP040.059.1  pavitraṃ ca pavitrāṇāṃ maṅgalānāṃ ca maṅgalam | 
 BRP040.059.2  prāṇaś ca tvaṃ rajaś ca tvaṃ tamaḥ sattvayutas tathā || 59 || 
 
 
 BRP040.060.1  prāṇo 'pānaḥ samānaś ca udāno vyāna eva ca | 
 BRP040.060.2  unmeṣaś ca nimeṣaś ca kṣuttṛṅjṛmbhā tathaiva ca || 60 || 
 
 
 BRP040.061.1  lohitāṅgaś ca daṃṣṭrī ca mahāvaktro mahodaraḥ | 
 BRP040.061.2  śuciromā haricchmaśrur ūrdhvakeśaś calācalaḥ || 61 || 
 
 
 BRP040.062.1  gītavāditranṛtyāṅgo gītavādanakapriyaḥ | 
 BRP040.062.2  matsyo jālo jalo 'jayyo jalavyālaḥ kuṭīcaraḥ || 62 || 
 
 
 BRP040.063.1  vikālaś ca sukālaś ca duṣkālaḥ kālanāśanaḥ | 
 BRP040.063.2  mṛtyuś caivākṣayo 'ntaś ca kṣamāmāyākarotkaraḥ || 63 || 
 
 
 BRP040.064.1  saṃvarto vartakaś caiva saṃvartakabalāhakau | 
 BRP040.064.2  ghaṇṭākī ghaṇṭakī ghaṇṭī cūḍālo lavaṇodadhiḥ || 64 || 
 
 
 BRP040.065.1  brahmā kālāgnivaktraś ca daṇḍī muṇḍas tridaṇḍadhṛk | 
 BRP040.065.2  caturyugaś caturvedaś caturhotraś catuṣpathaḥ || 65 || 
 
 
 BRP040.066.1  cāturāśramyanetā ca cāturvarṇyakaraś ca ha | 
 BRP040.066.2  kṣarākṣaraḥ priyo dhūrto gaṇair gaṇyo gaṇādhipaḥ || 66 || 
 
 
 BRP040.067.1  raktamālyāmbaradharo girīśo girijāpriyaḥ | 
 BRP040.067.2  śilpīśaḥ śilpinaḥ śreṣṭhaḥ sarvaśilpipravartakaḥ || 67 || 
 
 
 BRP040.068.1  bhaganetrāntakaś caṇḍaḥ pūṣṇo dantavināśanaḥ | 
 BRP040.068.2  svāhā svadhā vaṣaṭkāro namaskāra namo 'stu te || 68 || 
 
 
 BRP040.069.1  gūḍhavrataś ca gūḍhaś ca gūḍhavrataniṣevitaḥ | 
 BRP040.069.2  taraṇas tāraṇaś caiva sarvabhūteṣu tāraṇaḥ || 69 || 
 
 
 BRP040.070.1  dhātā vidhātā sandhātā nidhātā dhāraṇo dharaḥ | 
 BRP040.070.2  tapo brahma ca satyaṃ ca brahmacaryaṃ tathārjavam || 70 || 
 
 
 BRP040.071.1  bhūtātmā bhūtakṛd bhūto bhūtabhavyabhavodbhavaḥ | 
 BRP040.071.2  bhūr bhuvaḥ svaritaś caiva bhūto hy agnir maheśvaraḥ || 71 || 
 
 
 BRP040.072.1  brahmāvartaḥ surāvartaḥ kāmāvarta namo 'stu te | 
 BRP040.072.2  kāmabimbavinirhantā karṇikārasrajapriyaḥ || 72 || 
 
 
 BRP040.073.1  gonetā gopracāraś ca govṛṣeśvaravāhanaḥ | 
 BRP040.073.2  trailokyagoptā govindo goptā gogarga eva ca || 73 || 
 
 
 BRP040.074.1  akhaṇḍacandrābhimukhaḥ sumukho durmukho 'mukhaḥ | 
 BRP040.074.2  caturmukho bahumukho raṇeṣv abhimukhaḥ sadā || 74 || 
 
 
 
 BRP040.075.1  hiraṇyagarbhaḥ śakunir dhanado 'rthapatir virāṭ | 
 BRP040.075.2  adharmahā mahādakṣo daṇḍadhāro raṇapriyaḥ || 75 || 
 
 
 BRP040.076.1  tiṣṭhan sthiraś ca sthāṇuś ca niṣkampaś ca suniścalaḥ | 
 BRP040.076.2  durvāraṇo durviṣaho duḥsaho duratikramaḥ || 76 || 
 
 
 BRP040.077.1  durdharo durvaśo nityo durdarpo vijayo jayaḥ | 
 BRP040.077.2  śaśaḥ śaśāṅkanayanaśītoṣṇaḥ kṣut tṛṣā jarā || 77 || 
 
 
 BRP040.078.1  ādhayo vyādhayaś caiva vyādhihā vyādhipaś ca yaḥ | 
 BRP040.078.2  sahyo yajñamṛgavyādho vyādhīnām ākaro 'karaḥ || 78 || 
 
 
 BRP040.079.1  śikhaṇḍī puṇḍarīkaś ca puṇḍarīkāvalokanaḥ | 
 BRP040.079.2  daṇḍadhṛk cakradaṇḍaś ca raudrabhāgavināśanaḥ || 79 || 
 
 
 BRP040.080.1  viṣapo 'mṛtapaś caiva surāpaḥ kṣīrasomapaḥ | 
 BRP040.080.2  madhupaś cāpapaś caiva sarvapaś ca balābalaḥ || 80 || 
 
 
 BRP040.081.1  vṛṣāṅgarāmbho vṛṣabhas tathā vṛṣabhalocanaḥ | 
 BRP040.081.2  vṛṣabhaś caiva vikhyāto lokānāṃ lokasaṃskṛtaḥ || 81 || 
 
 
 BRP040.082.1  candrādityau cakṣuṣī te hṛdayaṃ ca pitāmahaḥ | 
 BRP040.082.2  agniṣṭomas tathā deho dharmakarmaprasādhitaḥ || 82 || 
 
 
 BRP040.083.1  na brahmā na ca govindaḥ purāṇarṣayo na ca | 
 BRP040.083.2  māhātmyaṃ vedituṃ śaktā yāthātathyena te śiva || 83 || 
 
 
 BRP040.084.1  śivā yā mūrtayaḥ sūkṣmās te mahyaṃ yāntu darśanam | 
 BRP040.084.2  tābhir māṃ sarvato rakṣa pitā putram ivaurasam || 84 || 
 
 
 BRP040.085.1  rakṣa māṃ rakṣaṇīyo 'haṃ tavānagha namo 'stu te | 
 BRP040.085.2  bhaktānukampī bhagavān bhaktaś cāhaṃ sadā tvayi || 85 || 
 
 
 BRP040.086.1  yaḥ sahasrāṇy anekāni puṃsām āvṛtya durdṛśām | 
 BRP040.086.2  tiṣṭhaty ekaḥ samudrānte sa me goptāstu nityaśaḥ || 86 || 
 
 
 BRP040.087.1  yaṃ vinidrā jitaśvāsāḥ sattvasthāḥ samadarśinaḥ | 
 BRP040.087.2  jyotiḥ paśyanti yuñjānās tasmai yogātmane namaḥ || 87 || 
 
 
 BRP040.088.1  sambhakṣya sarvabhūtāni yugānte samupasthite | 
 BRP040.088.2  yaḥ śete jalamadhyasthas taṃ prapadye 'mbuśāyinam || 88 || 
 
 
 BRP040.089.1  praviśya vadanaṃ rāhor yaḥ somaṃ pibate niśi | 
 BRP040.089.2  grasaty arkaṃ ca svarbhānur bhūtvā somāgnir eva ca || 89 || 
 
 
 BRP040.090.1  aṅguṣṭhamātrāḥ puruṣā dehasthāḥ sarvadehinām | 
 BRP040.090.2  rakṣantu te ca māṃ nityaṃ nityaṃ cāpyāyayantu mām || 90 || 
 
 
 BRP040.091.1  yenāpy utpāditā garbhā apo bhāgagatāś ca ye | 
 BRP040.091.2  teṣāṃ svāhā svadhā caiva āpnuvanti svadanti ca || 91 || 
 
 
 BRP040.092.1  yena rohanti dehasthāḥ prāṇino rodayanti ca | 
 BRP040.092.2  harṣayanti na kṛṣyanti namas tebhyas tu nityaśaḥ || 92 || 
 
 
 BRP040.093.1  ye samudre nadīdurge parvateṣu guhāsu ca | 
 BRP040.093.2  vṛkṣamūleṣu goṣṭheṣu kāntāragahaneṣu ca || 93 || 
 
 
 
 BRP040.094.1  catuṣpatheṣu rathyāsu catvareṣu sabhāsu ca | 
 BRP040.094.2  hastyaśvarathaśālāsu jīrṇodyānālayeṣu ca || 94 || 
 
 
 BRP040.095.1  yeṣu pañcasu bhūteṣu diśāsu vidiśāsu ca | 
 BRP040.095.2  indrārkayor madhyagatā ye ca candrārkaraśmiṣu || 95 || 
 
 
 BRP040.096.1  rasātalagatā ye ca ye ca tasmāt paraṃ gatāḥ | 
 BRP040.096.2  namas tebhyo namas tebhyo namas tebhyas tu sarvaśaḥ || 96 || 
 
 
 BRP040.097.1  sarvas tvaṃ sarvago devaḥ sarvabhūtapatir bhavaḥ | 
 BRP040.097.2  sarvabhūtāntarātmā ca tena tvaṃ na nimantritaḥ || 97 || 
 
 
 BRP040.098.1  tvam eva cejyase deva yajñair vividhadakṣiṇaiḥ | 
 BRP040.098.2  tvam eva kartā sarvasya tena tvaṃ na nimantritaḥ || 98 || 
 
 
 BRP040.099.1  athavā māyayā deva mohitaḥ sūkṣmayā tava | 
 BRP040.099.2  tasmāt tu kāraṇād vāpi tvaṃ mayā na nimantritaḥ || 99 || 
 
 
 BRP040.100.1  prasīda mama deveśa tvam eva śaraṇaṃ mama | 
 BRP040.100.2  tvaṃ gatis tvaṃ pratiṣṭhā ca na cānyo 'stīti me matiḥ || 100 || 
 
 brahmovāca: 
 
 BRP040.101.1  stutvaivaṃ sa mahādevaṃ virarāma mahāmatiḥ | 
 BRP040.101.2  bhagavān api suprītaḥ punar dakṣam abhāṣata || 101 || 
 
 śrībhagavān uvāca: 
 
 BRP040.102.1  parituṣṭo 'smi te dakṣa stavenānena suvrata | 
 BRP040.102.2  bahunā tu kim uktena matsamīpaṃ gamiṣyasi || 102 || 
 
 brahmovāca: 
 
 BRP040.103.1  tathaivam abravīd vākyaṃ trailokyādhipatir bhavaḥ | 
 BRP040.103.2  kṛtvāśvāsakaraṃ vākyaṃ sarvajño vākyasaṃhitam || 103 || 
 
 śrīśiva uvāca: 
 
 BRP040.104.1  dakṣa duḥkhaṃ na kartavyaṃ yajñavidhvaṃsanaṃ prati | 
 BRP040.104.2  ahaṃ yajñahanas tubhyaṃ dṛṣṭam etat purānagha || 104 || 
 
 
 BRP040.105.1  bhūyaś ca tvaṃ varam imaṃ matto gṛhṇīṣva suvrata | 
 BRP040.105.2  prasannasumukho bhūtvā mamaikāgramanāḥ śṛṇu || 105 || 
 
 
 BRP040.106.1  aśvamedhasahasrasya vājapeyaśatasya vai | 
 BRP040.106.2  prajāpate matprasādāt phalabhāgī bhaviṣyasi || 106 || 
 
 
 BRP040.107.1  vedān ṣaḍaṅgān budhyasva sāṅkhyayogāṃś ca kṛtsnaśaḥ | 
 BRP040.107.2  tapaś ca vipulaṃ taptvā duścaraṃ devadānavaiḥ || 107 || 
 
 
 BRP040.108.1  abdair dvādaśabhir yuktaṃ gūḍham aprajñaninditam | 
 BRP040.108.2  varṇāśramakṛtair dharmair vinītaṃ na kvacit kvacit || 108 || 
 
 
 BRP040.109.1  samāgataṃ vyavasitaṃ paśupāśavimokṣaṇam | 
 BRP040.109.2  sarveṣām āśramāṇāṃ ca mayā pāśupataṃ vratam || 109 || 
 
 
 BRP040.110.1  utpāditaṃ dakṣa śubhaṃ sarvapāpavimocanam | 
 BRP040.110.2  asya cīrṇasya yat samyak phalaṃ bhavati puṣkalam | 
 BRP040.110.3  tac cāstu sumahābhāga mānasas tyajyatāṃ jvaraḥ || 110 || 
 
 brahmovāca: 
 
 BRP040.111.1  evam uktvā tu deveśaḥ sapatnīkaḥ sahānugaḥ | 
 BRP040.111.2  adarśanam anuprāpto dakṣasyāmitatejasaḥ || 111 || 
 
 
 
 BRP040.112.1  avāpya ca tathā bhāgaṃ yathoktaṃ comayā bhavaḥ | 
 BRP040.112.2  jvaraṃ ca sarvadharmajño bahudhā vyabhajat tadā || 112 || 
 
 
 BRP040.113.1  śāntyarthaṃ sarvabhūtānāṃ śṛṇudhvam atha vai dvijāḥ | 
 BRP040.113.2  śikhābhitāpo nāgānāṃ parvatānāṃ śilājatu || 113 || 
 
 
 BRP040.114.1  apāṃ tu nīlikāṃ vidyān nirmoko bhujageṣu ca | 
 BRP040.114.2  khorakaḥ saurabheyāṇām ūkharaḥ pṛthivītale || 114 || 
 
 
 BRP040.115.1  śunām api ca dharmajñā dṛṣṭipratyavarodhanam | 
 BRP040.115.2  randhrāgatam athāśvānāṃ śikhodbhedaś ca barhiṇām || 115 || 
 
 
 BRP040.116.1  netrarāgaḥ kokilānāṃ dveṣaḥ prokto mahātmanām | 
 BRP040.116.2  janānām api bhedaś ca sarveṣām iti naḥ śrutam || 116 || 
 
 
 BRP040.117.1  śukānām api sarveṣāṃ hikkikā procyate jvaraḥ | 
 BRP040.117.2  śārdūleṣv atha vai viprāḥ śramo jvara ihocyate || 117 || 
 
 
 BRP040.118.1  mānuṣeṣu ca sarvajñā jvaro nāmaiṣa kīrtitaḥ | 
 BRP040.118.2  maraṇe janmani tathā madhye cāpi niveśitaḥ || 118 || 
 
 
 BRP040.119.1  etan māheśvaraṃ tejo jvaro nāma sudāruṇaḥ | 
 BRP040.119.2  namasyaś caiva mānyaś ca sarvaprāṇibhir īśvaraḥ || 119 || 
 
 
 BRP040.120.1  imāṃ jvarotpattim adīnamānasaḥ | 
 BRP040.120.2  paṭhet sadā yaḥ susamāhito naraḥ | 
 BRP040.120.3  vimuktarogaḥ sa naro mudāyuto | 
 BRP040.120.4  labheta kāmāṃś ca yathāmanīṣitān || 120 || 
 
 
 BRP040.121.1  dakṣaproktaṃ stavaṃ cāpi kīrtayed yaḥ śṛṇoti vā | 
 BRP040.121.2  nāśubhaṃ prāpnuyāt kiñcid dīrgham āyur avāpnuyāt || 121 || 
 
 
 BRP040.122.1  yathā sarveṣu deveṣu variṣṭho bhagavān bhavaḥ | 
 BRP040.122.2  tathā stavo variṣṭho 'yaṃ stavānāṃ dakṣanirmitaḥ || 122 || 
 
 
 BRP040.123.1  yaśaḥsvargasuraiśvaryavittādijayakāṅkṣibhiḥ | 
 BRP040.123.2  stotavyo bhaktim āsthāya vidyākāmaiś ca yatnataḥ || 123 || 
 
 
 BRP040.124.1  vyādhito duḥkhito dīno naro grasto bhayādibhiḥ | 
 BRP040.124.2  rājakāryaniyukto vā mucyate mahato bhayāt || 124 || 
 
 
 BRP040.125.1  anenaiva ca dehena gaṇānāṃ ca maheśvarāt | 
 BRP040.125.2  iha loke sukhaṃ prāpya gaṇarāḍ upajāyate || 125 || 
 
 
 BRP040.126.1  na yakṣā na piśācā vā na nāgā na vināyakāḥ | 
 BRP040.126.2  kuryur vighnaṃ gṛhe tasya yatra saṃstūyate bhavaḥ || 126 || 
 
 
 BRP040.127.1  śṛṇuyād vā idaṃ nārī bhaktyātha bhavabhāvitā | 
 BRP040.127.2  pitṛpakṣe bhartṛpakṣe pūjyā bhavati caiva ha || 127 || 
 
 
 BRP040.128.1  śṛṇuyād vā idaṃ sarvaṃ kīrtayed vāpy abhīkṣṇaśaḥ | 
 BRP040.128.2  tasya sarvāṇi kāryāṇi siddhiṃ gacchanty avighnataḥ || 128 || 
 
 
 BRP040.129.1  manasā cintitaṃ yac ca yac ca vācāpy udāhṛtam | 
 BRP040.129.2  sarvaṃ sampadyate tasya stavasyāsyānukīrtanāt || 129 || 
 
 
 BRP040.130.1  devasya saguhasyātha devyā nandīśvarasya ca | 
 BRP040.130.2  baliṃ vibhajataḥ kṛtvā damena niyamena ca || 130 || 
 
 
 
 BRP040.131.1  tataḥ prayukto gṛhṇīyān nāmāny āśu yathākramam | 
 BRP040.131.2  īpsitāṃl labhate 'py arthān kāmān bhogāṃś ca mānavaḥ || 131 || 
 
 
 BRP040.132.1  mṛtaś ca svargam āpnoti strīsahasrasamāvṛtaḥ | 
 BRP040.132.2  sarvakāmasuyukto vā yukto vā sarvapātakaiḥ || 132 || 
 
 
 BRP040.133.1  paṭhan dakṣakṛtaṃ stotraṃ sarvapāpaiḥ pramucyate | 
 BRP040.133.2  mṛtaś ca gaṇasāyujyaṃ pūjyamānaḥ surāsuraiḥ || 133 || 
 
 
 BRP040.134.1  vṛṣeṇa viniyuktena vimānena virājate | 
 BRP040.134.2  ābhūtasamplavasthāyī rudrasyānucaro bhavet || 134 || 
 
 
 BRP040.135.1  ity āha bhagavān vyāsaḥ parāśarasutaḥ prabhuḥ | 
 BRP040.135.2  naitad vedayate kaścin naitac chrāvyaṃ ca kasyacit || 135 || 
 
 
 BRP040.136.1  śrutvemaṃ paramaṃ guhyaṃ ye 'pi syuḥ pāpayonayaḥ | 
 BRP040.136.2  vaiśyāḥ striyaś ca śūdrāś ca rudralokam avāpnuyuḥ || 136 || 
 
 
 BRP040.137.1  śrāvayed yaś ca viprebhyaḥ sadā parvasu parvasu | 
 BRP040.137.2  rudralokam avāpnoti dvijo vai nātra saṃśayaḥ || 137 || 
 
 
 
        Chapter 41: Description of Ekāmraka; worship of Śiva
         SS  93-94 
 lomaharṣaṇa uvāca: 
 
 BRP041.001.1  śrutvaivaṃ vai muniśreṣṭhāḥ kathāṃ pāpapraṇāśinīm | 
 BRP041.001.2  rudrakrodhodbhavāṃ puṇyāṃ vyāsasya vadato dvijāḥ || 1 || 
 
 
 BRP041.002.1  pārvatyāś ca tathā roṣaṃ krodhaṃ śambhoś ca duḥsaham | 
 BRP041.002.2  utpattiṃ vīrabhadrasya bhadrakālyāś ca sambhavam || 2 || 
 
 
 BRP041.003.1  dakṣayajñavināśaṃ ca vīryaṃ śambhos tathādbhutam | 
 BRP041.003.2  punaḥ prasādaṃ devasya dakṣasya sumahātmanaḥ || 3 || 
 
 
 BRP041.004.1  yajñabhāgaṃ ca rudrasya dakṣasya ca phalaṃ kratoḥ | 
 BRP041.004.2  hṛṣṭā babhūvuḥ samprītā vismitāś ca punaḥ punaḥ || 4 || 
 
 
 BRP041.005.1  papracchuś ca punar vyāsaṃ kathāśeṣaṃ tathā dvijāḥ | 
 BRP041.005.2  pṛṣṭaḥ provāca tān vyāsaḥ kṣetram ekāmrakaṃ punaḥ || 5 || 
 
 vyāsa uvāca: 
 
 BRP041.006.1  brahmaproktāṃ kathāṃ puṇyāṃ śrutvā tu ṛṣipuṅgavāḥ | 
 BRP041.006.2  praśaśaṃsus tadā hṛṣṭā romāñcitatanūruhāḥ || 6 || 
 
 ṛṣaya ūcuḥ: 
 
 BRP041.007.1  aho devasya māhātmyaṃ tvayā śambhoḥ prakīrtitam | 
 BRP041.007.2  dakṣasya ca suraśreṣṭha yajñavidhvaṃsanaṃ tathā || 7 || 
 
 
 BRP041.008.1  ekāmrakaṃ kṣetravaraṃ vaktum arhasi sāmpratam | 
 BRP041.008.2  śrotum icchāmahe brahman paraṃ kautūhalaṃ hi naḥ || 8 || 
 
 vyāsa uvāca: 
 
 BRP041.009.1  teṣāṃ tad vacanaṃ śrutvā lokanāthaś caturmukhaḥ | 
 BRP041.009.2  provāca śambhos tat kṣetraṃ bhūtale duṣkṛtacchadam || 9 || 
 
 
 brahmovāca: 
 
 BRP041.010.1  śṛṇudhvaṃ muniśārdūlāḥ pravakṣyāmi samāsataḥ | 
 BRP041.010.2  sarvapāpaharaṃ puṇyaṃ kṣetraṃ paramadurlabham || 10 || 
 
 
 BRP041.011.1  liṅgakoṭisamāyuktaṃ vārāṇasīsamaṃ śubham | 
 BRP041.011.2  ekāmraketi vikhyātaṃ tīrthāṣṭakasamanvitam || 11 || 
 
 
 BRP041.012.1  ekāmravṛkṣas tatrāsīt purā kalpe dvijottamāḥ | 
 BRP041.012.2  nāmnā tasyaiva tat kṣetram ekāmrakam iti śrutam || 12 || 
 
 
 BRP041.013.1  hṛṣṭapuṣṭajanākīrṇaṃ naranārīsamanvitam | 
 BRP041.013.2  vidvāṃsagaṇa bhūyiṣṭhaṃ dhanadhānyādisaṃyutam || 13 || 
 
 
 BRP041.014.1  gṛhagopurasambādhaṃ trikacādvārabhūṣitam | 
 BRP041.014.2  nānāvaṇiksamākīrṇaṃ nānāratnopaśobhitam || 14 || 
 
 
 BRP041.015.1  purāṭṭālakasaṃyuktaṃ rathibhiḥ samalaṅkṛtam | 
 BRP041.015.2  rājahaṃsanibhaiḥ śubhraiḥ prāsādair upaśobhitam || 15 || 
 
 
 BRP041.016.1  mārgagadvārasaṃyuktaṃ sitaprākāraśobhitam | 
 BRP041.016.2  rakṣitaṃ śastrasaṅghaiś ca parikhābhir alaṅkṛtam || 16 || 
 
 
 BRP041.017.1  sitaraktais tathā pītaiḥ kṛṣṇaśyāmaiś ca varṇakaiḥ | 
 BRP041.017.2  samīraṇoddhatābhiś ca patākābhir alaṅkṛtam || 17 || 
 
 
 BRP041.018.1  nityotsavapramuditaṃ nānāvāditranisvanaiḥ | 
 BRP041.018.2  vīṇāveṇumṛdaṅgaiś ca kṣepaṇībhir alaṅkṛtam || 18 || 
 
 
 BRP041.019.1  devatāyatanair divyaiḥ prākārodyānamaṇḍitaiḥ | 
 BRP041.019.2  pūjāvicitraracitaiḥ sarvatra samalaṅkṛtam || 19 || 
 
 
 BRP041.020.1  striyaḥ pramuditās tatra dṛśyante tanumadhyamāḥ | 
 BRP041.020.2  hārair alaṅkṛtagrīvāḥ padmapattrāyatekṣaṇāḥ || 20 || 
 
 
 BRP041.021.1  pīnonnatakucāḥ śyāmāḥ pūrṇacandranibhānanāḥ | 
 BRP041.021.2  sthirālakāḥ sukapolāḥ kāñcīnūpuranāditāḥ || 21 || 
 
 
 BRP041.022.1  sukeśyaś cārujaghanāḥ karṇāntāyatalocanāḥ | 
 BRP041.022.2  sarvalakṣaṇasampannāḥ sarvābharaṇabhūṣitāḥ || 22 || 
 
 
 BRP041.023.1  divyavastradharāḥ śubhrāḥ kāścit kāñcanasannibhāḥ | 
 BRP041.023.2  haṃsavāraṇagāminyaḥ kucabhārāvanāmitāḥ || 23 || 
 
 
 BRP041.024.1  divyagandhānuliptāṅgāḥ karṇābharaṇabhūṣitāḥ | 
 BRP041.024.2  madālasāś ca suśroṇyo nityaṃ prahasitānanāḥ || 24 || 
 
 
 BRP041.025.1  īṣadvispaṣṭadaśanā bimbauṣṭhā madhurasvarāḥ | 
 BRP041.025.2  tāmbūlarañjitamukhā vidagdhāḥ priyadarśanāḥ || 25 || 
 
 
 BRP041.026.1  subhagāḥ priyavādinyo nityaṃ yauvanagarvitāḥ | 
 BRP041.026.2  divyavastradharāḥ sarvāḥ sadā cāritramaṇḍitāḥ || 26 || 
 
 
 BRP041.027.1  krīḍanti tāḥ sadā tatra striyaś cāpsarasopamāḥ | 
 BRP041.027.2  sve sve gṛhe pramuditā divā rātrau varānanāḥ || 27 || 
 
 
 BRP041.028.1  puruṣās tatra dṛśyante rūpayauvanagarvitāḥ | 
 BRP041.028.2  sarvalakṣaṇasampannāḥ sumṛṣṭamaṇikuṇḍalāḥ || 28 || 
 
 
 
 BRP041.029.1  brāhmaṇāḥ kṣatriyā vaiśyāḥ śūdrāś ca munisattamāḥ | 
 BRP041.029.2  svadharmaniratās tatra nivasanti sudhārmikāḥ || 29 || 
 
 
 BRP041.030.1  anyāś ca tatra tiṣṭhanti vāramukhyāḥ sulocanāḥ | 
 BRP041.030.2  ghṛtācīmenakātulyās tathā samatilottamāḥ || 30 || 
 
 
 BRP041.031.1  urvaśīsadṛśāś caiva vipracittinibhās tathā | 
 BRP041.031.2  viśvācīsahajanyābhāḥ pramlocāsadṛśās tathā || 31 || 
 
 
 BRP041.032.1  sarvās tāḥ priyavādinyaḥ sarvā vihasitānanāḥ | 
 BRP041.032.2  kalākauśalasaṃyuktāḥ sarvās tā guṇasaṃyutāḥ || 32 || 
 
 
 BRP041.033.1  evaṃ paṇyastriyas tatra nṛtyagītaviśāradāḥ | 
 BRP041.033.2  nivasanti muniśreṣṭhāḥ sarvastrīguṇagarvitāḥ || 33 || 
 
 
 BRP041.034.1  prekṣaṇālāpakuśalāḥ sundaryaḥ priyadarśanāḥ | 
 BRP041.034.2  na rūpahīnā durvṛttā na paradrohakārikāḥ || 34 || 
 
 
 BRP041.035.1  yāsāṃ kaṭākṣapātena mohaṃ gacchanti mānavāḥ | 
 BRP041.035.2  na tatra nirdhanāḥ santi na mūrkhā na paradviṣaḥ || 35 || 
 
 
 BRP041.036.1  na rogiṇo na malinā na kadaryā na māyinaḥ | 
 BRP041.036.2  na rūpahīnā durvṛttā na paradrohakāriṇaḥ || 36 || 
 
 
 BRP041.037.1  tiṣṭhanti mānavās tatra kṣetre jagati viśrute | 
 BRP041.037.2  sarvatra sukhasañcāraṃ sarvasattvasukhāvaham || 37 || 
 
 
 BRP041.038.1  nānājanasamākīrṇaṃ sarvasasyasamanvitam | 
 BRP041.038.2  karṇikāraiś ca panasaiś campakair nāgakesaraiḥ || 38 || 
 
 
 BRP041.039.1  pāṭalāśokabakulaiḥ kapitthair bahulair dhavaiḥ | 
 BRP041.039.2  cūtanimbakadambaiś ca tathānyaiḥ puṣpajātibhiḥ || 39 || 
 
 
 BRP041.040.1  nīpakair dhavakhadirair latābhiś ca virājitam | 
 BRP041.040.2  śālais tālais tamālaiś ca nārikelaiḥ śubhāñjanaiḥ || 40 || 
 
 
 BRP041.041.1  arjunaiḥ samaparṇaiś ca kovidāraiḥ sapippalaiḥ | 
 BRP041.041.2  lakucaiḥ saralair lodhrair hintālair devadārubhiḥ || 41 || 
 
 
 BRP041.042.1  palāśair mucukundaiś ca pārijātaiḥ sakubjakaiḥ | 
 BRP041.042.2  kadalīvanakhaṇḍaiś ca jambūpūgaphalais tathā || 42 || 
 
 
 BRP041.043.1  ketakīkaravīraiś ca atimuktaiś ca kiṃśukaiḥ | 
 BRP041.043.2  mandārakundapuṣpaiś ca tathānyaiḥ puṣpajātibhiḥ || 43 || 
 
 
 BRP041.044.1  nānāpakṣirutaiḥ sevyair udyānair nandanopamaiḥ | 
 BRP041.044.2  phalabhārānatair vṛkṣaiḥ sarvartukusumotkaraiḥ || 44 || 
 
 
 BRP041.045.1  cakoraiḥ śatapattraiś ca bhṛṅgarājaiś ca kokilaiḥ | 
 BRP041.045.2  kalaviṅkair mayūraiś ca priyaputraiḥ śukais tathā || 45 || 
 
 
 BRP041.046.1  jīvañjīvakahārītaiś cātakair vanaveṣṭitaiḥ | 
 BRP041.046.2  nānāpakṣigaṇaiś cānyaiḥ kūjadbhir madhurasvaraiḥ || 46 || 
 
 
 BRP041.047.1  dīrghikābhis taḍāgaiś ca puṣkariṇībhiś ca vāpibhiḥ | 
 BRP041.047.2  nānājalāśayaiś cānyaiḥ padminīkhaṇḍamaṇḍitaiḥ || 47 || 
 
 
 BRP041.048.1  kumudaiḥ puṇḍarīkaiś ca tathā nīlotpalaiḥ śubhaiḥ | 
 BRP041.048.2  kādambaiś cakravākaiś ca tathaiva jalakukkuṭaiḥ || 48 || 
 
 
 
 BRP041.049.1  kāraṇḍavaiḥ plavair haṃsais tathānyair jalacāribhiḥ | 
 BRP041.049.2  evaṃ nānāvidhair vṛkṣaiḥ puṣpair nānāvidhair varaiḥ || 49 || 
 
 
 BRP041.050.1  nānājalāśayaiḥ puṇyaiḥ śobhitaṃ tat samantataḥ | 
 BRP041.050.2  āste tatra svayaṃ devaḥ kṛttivāsā vṛṣadhvajaḥ || 50 || 
 
 
 BRP041.051.1  hitāya sarvalokasya bhuktimuktipradaḥ śivaḥ | 
 BRP041.051.2  pṛthivyāṃ yāni tīrthāni saritaś ca sarāṃsi ca || 51 || 
 
 
 BRP041.052.1  puṣkariṇyas taḍāgāni vāpyaḥ kūpāś ca sāgarāḥ | 
 BRP041.052.2  tebhyaḥ pūrvaṃ samāhṛtya jalabindūn pṛthak pṛthak || 52 || 
 
 
 BRP041.053.1  sarvalokahitārthāya rudraḥ sarvasuraiḥ saha | 
 BRP041.053.2  tīrthaṃ bindusaro nāma tasmin kṣetre dvijottamāḥ || 53 || 
 
 
 BRP041.054.1  cakāra ṛṣibhiḥ sārdhaṃ tena bindusaraḥ smṛtam | 
 BRP041.054.2  aṣṭamyāṃ bahule pakṣe mārgaśīrṣe dvijottamāḥ || 54 || 
 
 
 BRP041.055.1  yas tatra yātrāṃ kurute viṣuve vijitendriyaḥ | 
 BRP041.055.2  vidhivad bindusarasi snātvā śraddhāsamanvitaḥ || 55 || 
 
 
 BRP041.056.1  devān ṛṣīn manuṣyāṃś ca pitṝn santarpya vāgyataḥ | 
 BRP041.056.2  tilodakena vidhinā nāmagotravidhānavit || 56 || 
 
 
 BRP041.057.1  snātvaivaṃ vidhivat tatra so 'śvamedhaphalaṃ labhet | 
 BRP041.057.2  grahoparāge viṣuve saṅkrāntyām ayane tathā || 57 || 
 
 
 BRP041.058.1  yugādiṣu ṣaḍaśītyāṃ tathānyatra śubhe tithau | 
 BRP041.058.2  ye tatra dānaṃ viprebhyaḥ prayacchanti dhanādikam || 58 || 
 
 
 BRP041.059.1  anyatīrthāc chataguṇaṃ phalaṃ te prāpnuvanti vai | 
 BRP041.059.2  piṇḍaṃ ye samprayacchanti pitṛbhyaḥ sarasas taṭe || 59 || 
 
 
 BRP041.060.1  pitṝṇām akṣayāṃ tṛptiṃ te kurvanti na saṃśayaḥ | 
 BRP041.060.2  tataḥ śambhor gṛhaṃ gatvā vāgyataḥ saṃyatendriyaḥ || 60 || 
 
 
 BRP041.061.1  praviśya pūjayec charvaṃ kṛtvā taṃ triḥ pradakṣiṇam | 
 BRP041.061.2  ghṛtakṣīrādibhiḥ snānaṃ kārayitvā bhavaṃ śuciḥ || 61 || 
 
 
 BRP041.062.1  candanena sugandhena vilipya kuṅkumena ca | 
 BRP041.062.2  tataḥ sampūjayed devaṃ candramaulim umāpatim || 62 || 
 
 
 BRP041.063.1  puṣpair nānāvidhair medhyair bilvārkakamalādibhiḥ | 
 BRP041.063.2  āgamoktena mantreṇa vedoktena ca śaṅkaram || 63 || 
 
 
 BRP041.064.1  adīkṣitas tu nāmnaiva mūlamantreṇa cārcayet | 
 BRP041.064.2  evaṃ sampūjya taṃ devaṃ gandhapuṣpānurāgibhiḥ || 64 || 
 
 
 BRP041.065.1  dhūpadīpaiś ca naivedyair upahārais tathā stavaiḥ | 
 BRP041.065.2  daṇḍavatpraṇipātaiś ca gītair vādyair manoharaiḥ || 65 || 
 
 
 BRP041.066.1  nṛtyajapyanamaskārair jayaśabdaiḥ pradakṣiṇaiḥ | 
 BRP041.066.2  evaṃ sampūjya vidhivad devadevam umāpatim || 66 || 
 
 
 BRP041.067.1  sarvapāpavinirmukto rūpayauvanagarvitaḥ | 
 BRP041.067.2  kulaikaviṃśam uddhṛtya divyābharaṇabhūṣitāḥ || 67 || 
 
 
 
 BRP041.068.1  sauvarṇena vimānena kiṅkiṇījālamālinā | 
 BRP041.068.2  upagīyamāno gandharvair apsarobhir alaṅkṛtaḥ || 68 || 
 
 
 BRP041.069.1  uddyotayan diśaḥ sarvāḥ śivalokaṃ sa gacchati | 
 BRP041.069.2  bhuktvā tatra sukhaṃ viprā manasaḥ prītidāyakam || 69 || 
 
 
 BRP041.070.1  tallokavāsibhiḥ sārdhaṃ yāvad ābhūtasamplavam | 
 BRP041.070.2  tatas tasmād ihāyātaḥ pṛthivyāṃ puṇyasaṅkṣaye || 70 || 
 
 
 BRP041.071.1  jāyate yogināṃ gehe caturvedī dvijottamāḥ | 
 BRP041.071.2  yogaṃ pāśupataṃ prāpya tato mokṣam avāpnuyāt || 71 || 
 
 
 BRP041.072.1  śayanotthāpane caiva saṅkrāntyām ayane tathā | 
 BRP041.072.2  aśokākhyāṃ tathāṣṭamyāṃ pavitrāropaṇe tathā || 72 || 
 
 
 BRP041.073.1  ye ca paśyanti taṃ devaṃ kṛttivāsasam uttamam | 
 BRP041.073.2  vimānenārkavarṇena śivalokaṃ vrajanti te || 73 || 
 
 
 BRP041.074.1  sarvakāle 'pi taṃ devaṃ ye paśyanti sumedhasaḥ | 
 BRP041.074.2  te 'pi pāpavinirmuktāḥ śivalokaṃ vrajanti vai || 74 || 
 
 
 BRP041.075.1  devasya paścime pūrve dakṣiṇe cottare tathā | 
 BRP041.075.2  yojanadvitayaṃ sārdhaṃ kṣetraṃ tad bhuktimuktidam || 75 || 
 
 
 BRP041.076.1  tasmin kṣetravare liṅgaṃ bhāskareśvarasañjñitam | 
 BRP041.076.2  paśyanti ye tu taṃ devaṃ snātvā kuṇḍe maheśvaram || 76 || 
 
 
 BRP041.077.1  ādityenārcitaṃ pūrvaṃ devadevaṃ trilocanam | 
 BRP041.077.2  sarvapāpavinirmuktā vimānavaram āsthitāḥ || 77 || 
 
 
 BRP041.078.1  upagīyamānā gandharvaiḥ śivalokaṃ vrajanti te | 
 BRP041.078.2  tiṣṭhanti tatra muditāḥ kalpam ekaṃ dvijottamāḥ || 78 || 
 
 
 BRP041.079.1  bhuktvā tu vipulān bhogāñ śivaloke manoramān | 
 BRP041.079.2  puṇyakṣayād ihāyātā jāyante pravare kule || 79 || 
 
 
 BRP041.080.1  athavā yogināṃ gehe vedavedāṅgapāragāḥ | 
 BRP041.080.2  utpadyante dvijavarāḥ sarvabhūtahite ratāḥ || 80 || 
 
 
 BRP041.081.1  mokṣaśāstrārthakuśalāḥ sarvatra samabuddhayaḥ | 
 BRP041.081.2  yogaṃ śambhor varaṃ prāpya tato mokṣaṃ vrajanti te || 81 || 
 
 
 BRP041.082.1  tasmin kṣetravare puṇye liṅgaṃ yad dṛśyate dvijāḥ | 
 BRP041.082.2  pūjyāpūjyaṃ ca sarvatra vane rathyāntare 'pi vā || 82 || 
 
 
 BRP041.083.1  catuṣpathe śmaśāne vā yatra kutra ca tiṣṭhati | 
 BRP041.083.2  dṛṣṭvā tal liṅgam avyagraḥ śraddhayā susamāhitaḥ || 83 || 
 
 
 BRP041.084.1  snāpayitvā tu taṃ bhaktyā gandhaiḥ puṣpair manoharaiḥ | 
 BRP041.084.2  dhūpair dīpaiḥ sanaivedyair namaskārais tathā stavaiḥ || 84 || 
 
 
 BRP041.085.1  daṇḍavatpraṇipātaiś ca nṛtyagītādibhis tathā | 
 BRP041.085.2  sampūjyaivaṃ vidhānena śivalokaṃ vrajen naraḥ || 85 || 
 
 
 BRP041.086.1  nārī vā dvijaśārdūlāḥ sampūjya śraddhayānvitā | 
 BRP041.086.2  pūrvoktaṃ phalam āpnoti nātra kāryā vicāraṇā || 86 || 
 
 
 
 BRP041.087.1  kaḥ śaknoti guṇān vaktuṃ samagrān munisattamāḥ | 
 BRP041.087.2  tasya kṣetravarasyātha ṛte devān maheśvarāt || 87 || 
 
 
 BRP041.088.1  tasmin kṣetrottame gatvā śraddhayāśraddhayāpi vā | 
 BRP041.088.2  mādhavādiṣu māseṣu naro vā yadi vāṅganā || 88 || 
 
 
 BRP041.089.1  yasmin yasmiṃs tithau viprāḥ snātvā bindusarombhasi | 
 BRP041.089.2  paśyed devaṃ virūpākṣaṃ devīṃ ca varadāṃ śivām || 89 || 
 
 
 BRP041.090.1  gaṇaṃ caṇḍaṃ kārttikeyaṃ gaṇeśaṃ vṛṣabhaṃ tathā | 
 BRP041.090.2  kalpadrumaṃ ca sāvitrīṃ śivalokaṃ sa gacchati || 90 || 
 
 
 BRP041.091.1  snātvā ca kāpile tīrthe vidhivat pāpanāśane | 
 BRP041.091.2  prāpnoty abhimatān kāmāñ śivalokaṃ sa gacchati || 91 || 
 
 
 BRP041.092.1  yaḥ stambhyaṃ tatra vidhivat karoti niyatendriyaḥ | 
 BRP041.092.2  kulaikaviṃśam uddhṛtya śivalokaṃ sa gacchati || 92 || 
 
 
 BRP041.093.1  ekāmrake śivakṣetre vārāṇasīsame śubhe | 
 BRP041.093.2  snānaṃ karoti yas tatra mokṣaṃ sa labhate dhruvam || 93 || 
 
 
 
        Chapter 42: Description of Viraja; description of Utkala
         SS  94-95 
 brahmovāca: 
 
 BRP042.001.1  viraje virajā mātā brahmāṇī sampratiṣṭhitā | 
 BRP042.001.2  yasyāḥ sandarśanān martyaḥ punāty āsaptamaṃ kulam || 1 || 
 
 
 BRP042.002.1  sakṛd dṛṣṭvā tu tāṃ devīṃ bhaktyāpūjya praṇamya ca | 
 BRP042.002.2  naraḥ svavaṃśam uddhṛtya mama lokaṃ sa gacchati || 2 || 
 
 
 BRP042.003.1  anyāś ca tatra tiṣṭhanti viraje lokamātaraḥ | 
 BRP042.003.2  sarvapāpaharā devyo varadā bhaktivatsalāḥ || 3 || 
 
 
 BRP042.004.1  āste vaitaraṇī tatra sarvapāpaharā nadī | 
 BRP042.004.2  yasyāṃ snātvā naraśreṣṭhaḥ sarvapāpaiḥ pramucyate || 4 || 
 
 
 BRP042.005.1  āste svayambhūs tatraiva kroḍarūpī hariḥ svayam | 
 BRP042.005.2  dṛṣṭvā praṇamya taṃ bhaktyā paraṃ viṣṇuṃ vrajanti te || 5 || 
 
 
 BRP042.006.1  kāpile gograhe some tīrthe cālābusañjñite | 
 BRP042.006.2  mṛtyuñjaye kroḍatīrthe vāsuke siddhakeśvare || 6 || 
 
 
 BRP042.007.1  tīrtheṣv eteṣu matimān viraje saṃyatendriyaḥ | 
 BRP042.007.2  gatvāṣṭatīrthaṃ vidhivat snātvā devān praṇamya ca || 7 || 
 
 
 BRP042.008.1  sarvapāpavinirmukto vimānavaram āsthitaḥ | 
 BRP042.008.2  upagīyamāno gandharvair mama loke mahīyate || 8 || 
 
 
 BRP042.009.1  viraje yo mama kṣetre piṇḍadānaṃ karoti vai | 
 BRP042.009.2  sa karoty akṣayāṃ tṛptiṃ pitṝṇāṃ nātra saṃśayaḥ || 9 || 
 
 
 BRP042.010.1  mama kṣetre muniśreṣṭhā viraje ye kalevaram | 
 BRP042.010.2  parityajanti puruṣās te mokṣaṃ prāpnuvanti vai || 10 || 
 
 
 
 BRP042.011.1  snātvā yaḥ sāgare martyo dṛṣṭvā ca kapilaṃ harim | 
 BRP042.011.2  paśyed devīṃ ca vārāhīṃ sa yāti tridaśālayam || 11 || 
 
 
 BRP042.012.1  santi cānyāni tīrthāni puṇyāny āyatanāni ca | 
 BRP042.012.2  tatkāle tu muniśreṣṭhā veditavyāni tāni vai || 12 || 
 
 
 BRP042.013.1  samudrasyottare tīre tasmin deśe dvijottamāḥ | 
 BRP042.013.2  āste guhyaṃ paraṃ kṣetraṃ muktidaṃ pāpanāśanam || 13 || 
 
 
 BRP042.014.1  sarvatra vālukākīrṇaṃ pavitraṃ sarvakāmadam | 
 BRP042.014.2  daśayojanavistīrṇaṃ kṣetraṃ paramadurlabham || 14 || 
 
 
 BRP042.015.1  aśokārjunapunnāgair bakulaiḥ saraladrumaiḥ | 
 BRP042.015.2  panasair nārikelaiś ca śālais tālaiḥ kapitthakaiḥ || 15 || 
 
 
 BRP042.016.1  campakaiḥ karṇikāraiś ca cūtabilvaiḥ sapāṭalaiḥ | 
 BRP042.016.2  kadambaiḥ kovidāraiś ca lakucair nāgakesaraiḥ || 16 || 
 
 
 BRP042.017.1  prācīnāmalakair lodhrair nāraṅgair dhavakhādiraiḥ | 
 BRP042.017.2  sarjabhūrjāśvakarṇaiś ca tamālair devadārubhiḥ || 17 || 
 
 
 BRP042.018.1  mandāraiḥ pārijātaiś ca nyagrodhāgurucandanaiḥ | 
 BRP042.018.2  kharjūrāmrātakaiḥ siddhair mucukundaiḥ sakiṃśukaiḥ || 18 || 
 
 
 BRP042.019.1  aśvatthaiḥ saptaparṇaiś ca madhudhāraśubhāñjanaiḥ | 
 BRP042.019.2  śiṃśapāmalakair nīpair nimbatinduvibhītakaiḥ || 19 || 
 
 
 BRP042.020.1  sarvartuphalagandhāḍhyaiḥ sarvartukusumojjvalaiḥ | 
 BRP042.020.2  manohlādakaraiḥ śubhrair nānāvihaganāditaiḥ || 20 || 
 
 
 BRP042.021.1  śrotraramyaiḥ sumadhurair balanirmadaneritaiḥ | 
 BRP042.021.2  manasaḥ prītijanakaiḥ śabdaiḥ khagamukheritaiḥ || 21 || 
 
 
 BRP042.022.1  cakoraiḥ śatapattraiś ca bhṛṅgarājais tathā śukaiḥ | 
 BRP042.022.2  kokilaiḥ kalaviṅkaiś ca hārītair jīvajīvakaiḥ || 22 || 
 
 
 BRP042.023.1  priyaputraiś cātakaiś ca tathānyair madhurasvaraiḥ | 
 BRP042.023.2  śrotraramyaiḥ priyakaraiḥ kūjadbhiś cārvadhiṣṭhitaiḥ || 23 || 
 
 
 BRP042.024.1  ketakīvanakhaṇḍaiś ca atimuktaiḥ sakubjakaiḥ | 
 BRP042.024.2  mālatīkundabāṇaiś ca karavīraiḥ sitetaraiḥ || 24 || 
 
 
 BRP042.025.1  jambīrakaruṇāṅkolair dāḍimair bījapūrakaiḥ | 
 BRP042.025.2  mātuluṅgaiḥ pūgaphalair hintālaiḥ kadalīvanaiḥ || 25 || 
 
 
 BRP042.026.1  anyaiś ca vividhair vṛkṣaiḥ puṣpaiś cānyair manoharaiḥ | 
 BRP042.026.2  latāvitānagulmaiś ca vividhaiś ca jalāśayaiḥ || 26 || 
 
 
 BRP042.027.1  dīrghikābhis taḍāgaiś ca puṣkariṇībhiś ca vāpibhiḥ | 
 BRP042.027.2  nānājalāśayaiḥ puṇyaiḥ padminīkhaṇḍamaṇḍitaiḥ || 27 || 
 
 
 BRP042.028.1  sarāṃsi ca manojñāni prasannasalilāni ca | 
 BRP042.028.2  kumudaiḥ puṇḍarīkaiś ca tathā nīlotpalaiḥ śubhaiḥ || 28 || 
 
 
 BRP042.029.1  kahlāraiḥ kamalaiś cāpi ācitāni samantataḥ | 
 BRP042.029.2  kādambaiś cakravākaiś ca tathaiva jalakukkuṭaiḥ || 29 || 
 
 
 BRP042.030.1  kāraṇḍavaiḥ plavair haṃsaiḥ kūrmair matsyaiś ca madgubhiḥ | 
 BRP042.030.2  dātyūhasārasākīrṇaiḥ koyaṣṭibakaśobhitaiḥ || 30 || 
 
 
 
 BRP042.031.1  etaiś cānyaiś ca kūjadbhiḥ samantāj jalacāribhiḥ | 
 BRP042.031.2  khagair jalacaraiś cānyaiḥ kusumaiś ca jalodbhavaiḥ || 31 || 
 
 
 BRP042.032.1  evaṃ nānāvidhair vṛkṣaiḥ puṣpaiḥ sthalajalodbhavaiḥ | 
 BRP042.032.2  brahmacārigṛhasthaiś ca vānaprasthaiś ca bhikṣubhiḥ || 32 || 
 
 
 BRP042.033.1  svadharmaniratair varṇais tathānyaiḥ samalaṅkṛtam | 
 BRP042.033.2  hṛṣṭapuṣṭajanākīrṇaṃ naranārīsamākulam || 33 || 
 
 
 BRP042.034.1  aśeṣavidyānilayaṃ sarvadharmaguṇākaram | 
 BRP042.034.2  evaṃ sarvaguṇopetaṃ kṣetraṃ paramadurlabham || 34 || 
 
 
 BRP042.035.1  āste tatra muniśreṣṭhā vikhyātaḥ puruṣottamaḥ | 
 BRP042.035.2  yāvad utkalamaryādā dik krameṇa prakīrtitā || 35 || 
 
 
 BRP042.036.1  tāvat kṛṣṇaprasādena deśaḥ puṇyatamo hi saḥ | 
 BRP042.036.2  yatra tiṣṭhati viśvātmā deśe sa puruṣottamaḥ || 36 || 
 
 
 BRP042.037.1  jagadvyāpī jagannāthas tatra sarvaṃ pratiṣṭhitam | 
 BRP042.037.2  ahaṃ rudraś ca śakraś ca devāś cāgnipurogamāḥ || 37 || 
 
 
 BRP042.038.1  nivasāmo muniśreṣṭhās tasmin deśe sadā vayam | 
 BRP042.038.2  gandharvāpsarasaḥ sarvāḥ pitaro devamānuṣāḥ || 38 || 
 
 
 BRP042.039.1  yakṣā vidyādharāḥ siddhā munayaḥ saṃśitavratāḥ | 
 BRP042.039.2  ṛṣayo vālakhilyāś ca kaśyapādyāḥ prajeśvarāḥ || 39 || 
 
 
 BRP042.040.1  suparṇāḥ kinnarā nāgās tathānye svargavāsinaḥ | 
 BRP042.040.2  sāṅgāś ca caturo vedāḥ śāstrāṇi vividhāni ca || 40 || 
 
 
 BRP042.041.1  itihāsapurāṇāni yajñāś ca varadakṣiṇāḥ | 
 BRP042.041.2  nadyaś ca vividhāḥ puṇyās tīrthāny āyatanāni ca || 41 || 
 
 
 BRP042.042.1  sāgarāś ca tathā śailās tasmin deśe vyavasthitāḥ | 
 BRP042.042.2  evaṃ puṇyatame deśe devarṣipitṛsevite || 42 || 
 
 
 BRP042.043.1  sarvopabhogasahite vāsaḥ kasya na rocate | 
 BRP042.043.2  śreṣṭhatvaṃ kasya deśasya kiṃ cānyad adhikaṃ tataḥ || 43 || 
 
 
 BRP042.044.1  āste yatra svayaṃ devo muktidaḥ puruṣottamaḥ | 
 BRP042.044.2  dhanyās te vibudhaprakhyā ye vasanty utkale narāḥ || 44 || 
 
 
 BRP042.045.1  tīrtharājajale snātvā paśyanti puruṣottamam | 
 BRP042.045.2  svarge vasanti te martyā na te yānti yamālaye || 45 || 
 
 
 BRP042.046.1  ye vasanty utkale kṣetre puṇye śrīpuruṣottame | 
 BRP042.046.2  saphalaṃ jīvitaṃ teṣām utkalānāṃ sumedhasām || 46 || 
 
 
 BRP042.047.1  ye paśyanti suraśreṣṭhaṃ prasannāyatalocanam | 
 BRP042.047.2  cārubhrūkeśamukuṭaṃ cārukarṇāvataṃsakam || 47 || 
 
 
 BRP042.048.1  cārusmitaṃ cārudantaṃ cārukuṇḍalamaṇḍitam | 
 BRP042.048.2  sunāsaṃ sukapolaṃ ca sulalāṭaṃ sulakṣaṇam || 48 || 
 
 
 BRP042.049.1  trailokyānandajananaṃ kṛṣṇasya mukhapaṅkajam || 49 || 
 
 
 
 
        Chapter 43: Story of Indradyumna
         SS  95-97 
 brahmovāca: 
 
 BRP043.001.1  purā kṛtayuge viprāḥ śakratulyaparākramaḥ | 
 BRP043.001.2  babhūva nṛpatiḥ śrīmān indradyumna iti śrutaḥ || 1 || 
 
 
 BRP043.002.1  satyavādī śucir dakṣaḥ sarvaśāstraviśāradaḥ | 
 BRP043.002.2  rūpavān subhagaḥ śūro dātā bhoktā priyaṃvadaḥ || 2 || 
 
 
 BRP043.003.1  yaṣṭā samastayajñānāṃ brahmaṇyaḥ satyasaṅgaraḥ | 
 BRP043.003.2  dhanurvede ca vede ca śāstre ca nipuṇaḥ kṛtī || 3 || 
 
 
 BRP043.004.1  vallabho naranārīṇāṃ paurṇamāsyāṃ yathā śaśī | 
 BRP043.004.2  āditya iva duṣprekṣyaḥ śatrusaṅghabhayaṅkaraḥ || 4 || 
 
 
 BRP043.005.1  vaiṣṇavaḥ sattvasampanno jitakrodho jitendriyaḥ | 
 BRP043.005.2  adhyetā yogasāṅkhyānāṃ mumukṣur dharmatatparaḥ || 5 || 
 
 
 BRP043.006.1  evaṃ sa pālayan pṛthvīṃ rājā sarvaguṇākaraḥ | 
 BRP043.006.2  tasya buddhiḥ samutpannā harer ārādhanaṃ prati || 6 || 
 
 
 BRP043.007.1  katham ārādhayiṣyāmi devadevaṃ janārdanam | 
 BRP043.007.2  kasmin kṣetre 'thavā tīrthe nadītīre tathāśrame || 7 || 
 
 
 BRP043.008.1  evaṃ cintāparaḥ so 'tha nirīkṣya manasā mahīm | 
 BRP043.008.2  ālokya sarvatīrthāni kṣetrāṇy atha purāṇy api || 8 || 
 
 
 BRP043.009.1  tāni sarvāṇi santyajya jagāmāyatanaṃ punaḥ | 
 BRP043.009.2  vikhyātaṃ paramaṃ kṣetraṃ muktidaṃ puruṣottamam || 9 || 
 
 
 BRP043.010.1  sa gatvā tat kṣetravaraṃ samṛddhabalavāhanaḥ | 
 BRP043.010.2  ayajac cāśvamedhena vidhivad bhūridakṣiṇaḥ || 10 || 
 
 
 BRP043.011.1  kārayitvā mahotsedhaṃ prāsādaṃ caiva viśrutam | 
 BRP043.011.2  tatra saṅkarṣaṇaṃ kṛṣṇaṃ subhadrāṃ sthāpya vīryavān || 11 || 
 
 
 BRP043.012.1  pañcatīrthaṃ ca vidhivat kṛtvā tatra mahīpatiḥ | 
 BRP043.012.2  snānaṃ dānaṃ tapo homaṃ devatāprekṣaṇaṃ tathā || 12 || 
 
 
 BRP043.013.1  bhaktyā cārādhya vidhivat pratyahaṃ puruṣottamam | 
 BRP043.013.2  prasādād devadevasya tato mokṣam avāptavān || 13 || 
 
 
 BRP043.014.1  mārkaṇḍeyaṃ ca kṛṣṇaṃ ca dṛṣṭvā rāmaṃ ca bho dvijāḥ | 
 BRP043.014.2  sāgare cendradyumnākhye snātvā mokṣaṃ labhed dhruvam || 14 || 
 
 munaya ūcuḥ: 
 
 BRP043.015.1  kasmāt sa nṛpatiḥ pūrvam indradyumno jagatpatiḥ | 
 BRP043.015.2  jagāma paramaṃ kṣetraṃ muktidaṃ puruṣottamam || 15 || 
 
 
 BRP043.016.1  gatvā tatra suraśreṣṭha kathaṃ sa nṛpasattamaḥ | 
 BRP043.016.2  vājimedhena vidhivad iṣṭavān puruṣottamam || 16 || 
 
 
 BRP043.017.1  kathaṃ sa sarvaphalade kṣetre paramadurlabhe | 
 BRP043.017.2  prāsādaṃ kārayām āsa ceṣṭaṃ trailokyaviśrutam || 17 || 
 
 
 BRP043.018.1  kathaṃ sa kṛṣṇaṃ rāmaṃ ca subhadrāṃ ca prajāpate | 
 BRP043.018.2  nirmame rājaśārdūlaḥ kṣetraṃ rakṣitavān katham || 18 || 
 
 
 
 BRP043.019.1  kathaṃ tatra mahīpālaḥ prāsāde bhuvanottame | 
 BRP043.019.2  sthāpayām āsa matimān kṛṣṇādīṃs tridaśārcitān || 19 || 
 
 
 BRP043.020.1  etat sarvaṃ suraśreṣṭha vistareṇa yathātatham | 
 BRP043.020.2  vaktum arhasy aśeṣeṇa caritaṃ tasya dhīmataḥ || 20 || 
 
 
 BRP043.021.1  na tṛptim adhigacchāmas tava vākyāmṛtena vai | 
 BRP043.021.2  śrotum icchāmahe brahman paraṃ kautūhalaṃ hi naḥ || 21 || 
 
 brahmovāca: 
 
 BRP043.022.1  sādhu sādhu dvijaśreṣṭhā yat pṛcchadhvaṃ purātanam | 
 BRP043.022.2  sarvapāpaharaṃ puṇyaṃ bhuktimuktipradaṃ śubham || 22 || 
 
 
 BRP043.023.1  vakṣyāmi tasya caritaṃ yathāvṛttaṃ kṛte yuge | 
 BRP043.023.2  śṛṇudhvaṃ muniśārdūlāḥ prayatāḥ saṃyatendriyāḥ || 23 || 
 
 
 BRP043.024.1  avantī nāma nagarī mālave bhuvi viśrutā | 
 BRP043.024.2  babhūva tasya nṛpateḥ pṛthivī kakudopamā || 24 || 
 
 
 BRP043.025.1  hṛṣṭapuṣṭajanākīrṇā dṛḍhaprākāratoraṇā | 
 BRP043.025.2  dṛḍhayantrārgaladvārā parikhābhir alaṅkṛtā || 25 || 
 
 
 BRP043.026.1  nānāvaṇiksamākīrṇā nānābhāṇḍasuvikriyā | 
 BRP043.026.2  rathyāpaṇavatī ramyā | 
 BRP043.026.3  suvibhaktacatuṣpathā || 26 || 
 
 
 BRP043.027.1  gṛhagopurasambādhā vīthībhiḥ samalaṅkṛtā | 
 BRP043.027.2  rājahaṃsanibhaiḥ śubhraiś citragrīvair manoharaiḥ || 27 || 
 
 
 BRP043.028.1  anekaśatasāhasraiḥ prāsādaiḥ samalaṅkṛtā | 
 BRP043.028.2  yajñotsavapramuditā gītavāditranisvanā || 28 || 
 
 
 BRP043.029.1  nānāvarṇapatākābhir dhvajaiś ca samalaṅkṛtā | 
 BRP043.029.2  hastyaśvarathasaṅkīrṇā padātigaṇasaṅkulā || 29 || 
 
 
 BRP043.030.1  nānāyodhasamākīrṇā nānājanapadair yutā | 
 BRP043.030.2  brāhmaṇaiḥ kṣatriyair vaiśyaiḥ śūdraiś caiva dvijātibhiḥ || 30 || 
 
 
 BRP043.031.1  samṛddhā sā muniśreṣṭhā vidvadbhiḥ samalaṅkṛtā | 
 BRP043.031.2  na tatra malināḥ santi na mūrkhā nāpi nirdhanāḥ || 31 || 
 
 
 BRP043.032.1  na rogiṇo na hīnāṅgā na dyūtavyasanānvitāḥ | 
 BRP043.032.2  sadā hṛṣṭāḥ sumanaso dṛśyante puruṣāḥ striyaḥ || 32 || 
 
 
 BRP043.033.1  krīḍanti sma divā rātrau hṛṣṭās tatra pṛthak pṛthak | 
 BRP043.033.2  suveṣāḥ puruṣās tatra dṛśyante mṛṣṭakuṇḍalāḥ || 33 || 
 
 
 BRP043.034.1  surūpāḥ suguṇāś caiva divyālaṅkārabhūṣitāḥ | 
 BRP043.034.2  kāmadevapratīkāśāḥ sarvalakṣaṇalakṣitāḥ || 34 || 
 
 
 BRP043.035.1  sukeśāḥ sukapolāś ca sumukhāḥ śmaśrudhāriṇaḥ | 
 BRP043.035.2  jñātāraḥ sarvaśāstrāṇāṃ bhettāraḥ śatruvāhinīm || 35 || 
 
 
 BRP043.036.1  dātāraḥ sarvaratnānāṃ bhoktāraḥ sarvasampadām | 
 BRP043.036.2  striyas tatra muniśreṣṭhā dṛśyante sumanoharāḥ || 36 || 
 
 
 BRP043.037.1  haṃsavāraṇagāminyaḥ praphullāmbhojalocanāḥ | 
 BRP043.037.2  sumadhyamāḥ sujaghanāḥ pīnonnatapayodharāḥ || 37 || 
 
 
 
 BRP043.038.1  sukeśāś cāruvadanāḥ sukapolāḥ sthirālakāḥ | 
 BRP043.038.2  hāvabhāvānatagrīvāḥ karṇābharaṇabhūṣitāḥ || 38 || 
 
 
 BRP043.039.1  bimbauṣṭhyo rañjitamukhās tāmbūlena virājitāḥ | 
 BRP043.039.2  suvarṇābharaṇopetāḥ sarvālaṅkārabhūṣitāḥ || 39 || 
 
 
 BRP043.040.1  śyāmāvadātāḥ suśroṇyaḥ kāñcīnūpuranāditāḥ | 
 BRP043.040.2  divyamālyāmbaradharā divyagandhānulepanāḥ || 40 || 
 
 
 BRP043.041.1  vidagdhāḥ subhagāḥ kāntāś cārvaṅgyaḥ priyadarśanāḥ | 
 BRP043.041.2  rūpalāvaṇyasaṃyuktāḥ sarvāḥ prahasitānanāḥ || 41 || 
 
 
 BRP043.042.1  krīḍantyaś ca madonmattāḥ ca | 
 BRP043.042.2  gītavādyakathālāpai ramayantyaś ca tāḥ striyaḥ || 42 || 
 
 
 BRP043.043.1  vāramukhyāś ca dṛśyante nṛtyagītaviśāradāḥ | 
 BRP043.043.2  prekṣaṇālāpakuśalāḥ sarvayoṣidguṇānvitāḥ || 43 || 
 
 
 BRP043.044.1  anyāś ca tatra dṛśyante guṇācāryāḥ kulastriyaḥ | 
 BRP043.044.2  pativratāś ca subhagā guṇaiḥ sarvair alaṅkṛtāḥ || 44 || 
 
 
 BRP043.045.1  vanaiś copavanaiḥ puṇyair udyānaiś ca manoramaiḥ | 
 BRP043.045.2  devatāyatanair divyair nānākusumaśobhitaiḥ || 45 || 
 
 
 BRP043.046.1  śālais tālais tamālaiś ca bakulair nāgakesaraiḥ | 
 BRP043.046.2  pippalaiḥ karṇikāraiś ca candanāgurucampakaiḥ || 46 || 
 
 
 BRP043.047.1  punnāgair nārikeraiś ca panasaiḥ saraladrumaiḥ | 
 BRP043.047.2  nāraṅgair lakucair lodhraiḥ saptaparṇaiḥ śubhāñjanaiḥ || 47 || 
 
 
 BRP043.048.1  cūtabilvakadambaiś ca śiṃśapair dhavakhādiraiḥ | 
 BRP043.048.2  pāṭalāśokatagaraiḥ karavīraiḥ sitetaraiḥ || 48 || 
 
 
 BRP043.049.1  pītārjunakabhallātaiḥ siddhair āmrātakais tathā | 
 BRP043.049.2  nyagrodhāśvatthakāśmaryaiḥ palāśair devadārubhiḥ || 49 || 
 
 
 BRP043.050.1  mandāraiḥ pārijātaiś ca tintiḍīkavibhītakaiḥ | 
 BRP043.050.2  prācīnāmalakaiḥ plakṣair jambūśirīṣapādapaiḥ || 50 || 
 
 
 BRP043.051.1  kāleyaiḥ kāñcanāraiś ca madhujambīratindukaiḥ | 
 BRP043.051.2  kharjūrāgastyabakulaiḥ śākhoṭakaharītakaiḥ || 51 || 
 
 
 BRP043.052.1  kaṅkolair mucukundaiś ca hintālair bījapūrakaiḥ | 
 BRP043.052.2  ketakīvanakhaṇḍaiś ca atimuktaiḥ sakubjakaiḥ || 52 || 
 
 
 BRP043.053.1  mallikākundabāṇaiś ca kadalīkhaṇḍamaṇḍitaiḥ | 
 BRP043.053.2  mātuluṅgaiḥ pūgaphalaiḥ karuṇaiḥ sindhuvārakaiḥ || 53 || 
 
 
 BRP043.054.1  bahuvāraiḥ kovidārair badaraiḥ sakarañjakaiḥ | 
 BRP043.054.2  anyaiś ca vividhaiḥ puṣpavṛkṣaiś cānyair manoharaiḥ || 54 || 
 
 
 BRP043.055.1  latāgulmair vitānaiś ca udyānair nandanopamaiḥ | 
 BRP043.055.2  sadā kusumagandhāḍhyaiḥ sadā phalabharānataiḥ || 55 || 
 
 
 BRP043.056.1  nānāpakṣirutai ramyair nānāmṛgagaṇāvṛtaiḥ | 
 BRP043.056.2  cakoraiḥ śatapattraiś ca bhṛṅgāraiḥ priyaputrakaiḥ || 56 || 
 
 
 BRP043.057.1  kalaviṅkair mayūraiś ca śukaiḥ kokilakais tathā | 
 BRP043.057.2  kapotaiḥ khañjarīṭaiś ca śyenaiḥ pārāvatais tathā || 57 || 
 
 
 
 BRP043.058.1  khagaiś cānyair bahuvidhaiḥ śrotraramyair manoramaiḥ | 
 BRP043.058.2  saritaḥ puṣkariṇyaś ca sarāṃsi subahūni ca || 58 || 
 
 
 BRP043.059.1  anyair jalāśayaiḥ puṇyaiḥ kumudotpalamaṇḍitaiḥ | 
 BRP043.059.2  padmaiḥ sitetaraiḥ śubhraiḥ kahlāraiś ca sugandhibhiḥ || 59 || 
 
 
 BRP043.060.1  anyair bahuvidhaiḥ puṣpair jalajaiḥ sumanoharaiḥ | 
 BRP043.060.2  gandhāmodakarair divyaiḥ sarvartukusumojjvalaiḥ || 60 || 
 
 
 BRP043.061.1  haṃsakāraṇḍavākīrṇaiś cakravākopaśobhitaiḥ | 
 BRP043.061.2  sārasaiś ca balākaiś ca kūrmair matsyaiḥ sanakrakaiḥ || 61 || 
 
 
 BRP043.062.1  jalapādaiḥ kadambaiś ca plavaiś ca jalakukkuṭaiḥ | 
 BRP043.062.2  khagair jalacaraiś cānyair nānāravavibhūṣitaiḥ || 62 || 
 
 
 BRP043.063.1  nānāvarṇaiḥ sadā hṛṣṭair añcitāni samantataḥ | 
 BRP043.063.2  evaṃ nānāvidhaiḥ puṣpair vividhaiś ca jalāśayaiḥ || 63 || 
 
 
 BRP043.064.1  vividhaiḥ pādapaiḥ puṇyair udyānair vividhais tathā | 
 BRP043.064.2  jalasthalacaraiś caiva vihagaiś cārvadhiṣṭhitaiḥ || 64 || 
 
 
 BRP043.065.1  devatāyatanair divyaiḥ śobhitā sā mahāpurī | 
 BRP043.065.2  tatrāste bhagavān devas tripurāris trilocanaḥ || 65 || 
 
 
 BRP043.066.1  mahākāleti vikhyātaḥ sarvakāmapradaḥ śivaḥ | 
 BRP043.066.2  śivakuṇḍe naraḥ snātvā vidhivat pāpanāśane || 66 || 
 
 
 BRP043.067.1  devān pitṝn ṛṣīṃś caiva santarpya vidhivad budhaḥ | 
 BRP043.067.2  gatvā śivālayaṃ paścāt kṛtvā taṃ triḥ pradakṣiṇam || 67 || 
 
 
 BRP043.068.1  praviśya saṃyato bhūtvā dhautavāsā jitendriyaḥ | 
 BRP043.068.2  snānaiḥ puṣpais tathā gandhair dhūpair dīpaiś ca bhaktitaḥ || 68 || 
 
 
 BRP043.069.1  naivedyair upahāraiś ca gītavādyaiḥ pradakṣiṇaiḥ | 
 BRP043.069.2  daṇḍavatpraṇipātaiś ca nṛtyaiḥ stotraiś ca śaṅkaram || 69 || 
 
 
 BRP043.070.1  sampūjya vidhivad bhaktyā mahākālaṃ sakṛc chivam | 
 BRP043.070.2  aśvamedhasahasrasya phalaṃ prāpnoti mānavaḥ || 70 || 
 
 
 BRP043.071.1  pāpaiḥ sarvair vinirmukto vimānaiḥ sārvakāmikaiḥ | 
 BRP043.071.2  āruhya tridivaṃ yāti yatra śambhor niketanam || 71 || 
 
 
 BRP043.072.1  divyarūpadharaḥ śrīmān divyālaṅkārabhūṣitaḥ | 
 BRP043.072.2  bhuṅkte tatra varān bhogān yāvad ābhūtasamplavam || 72 || 
 
 
 BRP043.073.1  śivaloke muniśreṣṭhā jarāmaraṇavarjitaḥ | 
 BRP043.073.2  puṇyakṣayād ihāyātaḥ pravare brāhmaṇe kule || 73 || 
 
 
 BRP043.074.1  caturvedī bhaved vipraḥ sarvaśāstraviśāradaḥ | 
 BRP043.074.2  yogaṃ pāśupataṃ prāpya tato mokṣam avāpnuyāt || 74 || 
 
 
 BRP043.075.1  āste tatra nadī puṇyā śiprā nāmeti viśrutā | 
 BRP043.075.2  tasyāṃ snātas tu vidhivat santarpya pitṛdevatāḥ || 75 || 
 
 
 BRP043.076.1  sarvapāpavinirmukto vimānavaram āsthitaḥ | 
 BRP043.076.2  bhuṅkte bahuvidhān bhogān svargaloke narottamaḥ || 76 || 
 
 
 BRP043.077.1  āste tatraiva bhagavān devadevo janārdanaḥ | 
 BRP043.077.2  govindasvāmināmāsau bhuktimuktiprado hariḥ || 77 || 
 
 
 BRP043.078.1  taṃ dṛṣṭvā muktim āpnoti trisaptakulasaṃyutaḥ | 
 BRP043.078.2  vimānenārkavarṇena kiṅkiṇījālamālinā || 78 || 
 
 
 
 BRP043.079.1  sarvakāmasamṛddhena kāmagenāsthireṇa ca | 
 BRP043.079.2  upagīyamāno gandharvair viṣṇuloke mahīyate || 79 || 
 
 
 BRP043.080.1  bhuṅkte ca vividhān kāmān nirātaṅko gatajvaraḥ | 
 BRP043.080.2  ābhūtasamplavaṃ yāvat surūpaḥ subhagaḥ sukhī || 80 || 
 
 
 BRP043.081.1  kālenāgatya matimān brāhmaṇaḥ syān mahītale | 
 BRP043.081.2  pravare yogināṃ gehe vedaśāstrārthatattvavit || 81 || 
 
 
 BRP043.082.1  vaiṣṇavaṃ yogam āsthāya tato mokṣam avāpnuyāt | 
 BRP043.082.2  vikramasvāmināmānaṃ viṣṇuṃ tatraiva bho dvijāḥ || 82 || 
 
 
 BRP043.083.1  dṛṣṭvā naro vā nārī vā phalaṃ pūrvoditaṃ labhet | 
 BRP043.083.2  anye 'pi tatra tiṣṭhanti devāḥ śakrapurogamāḥ || 83 || 
 
 
 BRP043.084.1  mātaraś ca muniśreṣṭhāḥ sarvakāmaphalapradāḥ | 
 BRP043.084.2  dṛṣṭvā tān vidhivad bhaktyā sampūjya praṇipatya ca || 84 || 
 
 
 BRP043.085.1  sarvapāpavinirmukto naro yāti triviṣṭapam | 
 BRP043.085.2  evaṃ sā nagarī ramyā rājasiṃhena pālitā || 85 || 
 
 
 BRP043.086.1  nityotsavapramuditā yathendrasyāmarāvatī | 
 BRP043.086.2  purāṣṭādaśasaṃyuktā suvistīrṇacatuṣpathā || 86 || 
 
 
 BRP043.087.1  dhanurjyāghoṣaninadā siddhasaṅgamabhūṣitā | 
 BRP043.087.2  vidyāvadgaṇabhūyiṣṭhā vedanirghoṣanāditā || 87 || 
 
 
 BRP043.088.1  itihāsapurāṇāni śāstrāṇi vividhāni ca | 
 BRP043.088.2  kāvyālāpakathāś caiva śrūyante 'harniśaṃ dvijāḥ || 88 || 
 
 
 BRP043.089.1  evaṃ mayā guṇāḍhyā sā taduyinī?? samudāhṛtā | 
 BRP043.089.2  yasyāṃ rājābhavat pūrvam indradyumno mahāmatiḥ || 89 || 
 
 
 
        Chapter 44: Story of Indradyumna (cont.): The journey to the southern ocean
         SS  97-98 
 brahmovāca: 
 
 BRP044.001.1  tasyāṃ sa nṛpatiḥ pūrvaṃ kurvan rājyam anuttamam | 
 BRP044.001.2  pālayām āsa matimān prajāḥ putrān ivaurasān || 1 || 
 
 
 BRP044.002.1  satyavādī mahāprājñaḥ śūraḥ sarvaguṇākaraḥ | 
 BRP044.002.2  matimān dharmasampannaḥ sarvaśastrabhṛtāṃ varaḥ || 2 || 
 
 
 BRP044.003.1  satyavāñ śīlavān dāntaḥ śrīmān parapurañjayaḥ | 
 BRP044.003.2  āditya iva tejobhī rūpair āśvinayor iva || 3 || 
 
 
 BRP044.004.1  vardhamānasurāścaryaḥ śakratulyaparākramaḥ | 
 BRP044.004.2  śāradendur ivābhāti lakṣaṇaiḥ samalaṅkṛtaḥ || 4 || 
 
 
 BRP044.005.1  āhartā sarvayajñānāṃ hayamedhādikṛt tathā | 
 BRP044.005.2  dānair yajñais tapobhiś ca tattulyo nāsti bhūpatiḥ || 5 || 
 
 
 BRP044.006.1  suvarṇamaṇimuktānāṃ gajāśvānāṃ ca bhūpatiḥ | 
 BRP044.006.2  pradadau vipramukhyebhyo yāge yāge mahādhanam || 6 || 
 
 
 BRP044.007.1  hastyaśvarathamukhyānāṃ kambalājinavāsasām | 
 BRP044.007.2  ratnānāṃ dhanadhānyānām antas tasya na vidyate || 7 || 
 
 
 
 BRP044.008.1  evaṃ sarvadhanair yukto guṇaiḥ sarvair alaṅkṛtaḥ | 
 BRP044.008.2  sarvakāmasamṛddhātmā kurvan rājyam akaṇṭakam || 8 || 
 
 
 BRP044.009.1  tasyeyaṃ matir utpannā sarvayogeśvaraṃ harim | 
 BRP044.009.2  katham ārādhayiṣyāmi bhuktimuktipradaṃ prabhum || 9 || 
 
 
 BRP044.010.1  vicārya sarvaśāstrāṇi tantrāṇy āgamavistaram | 
 BRP044.010.2  itihāsapurāṇāni vedāṅgāni ca sarvaśaḥ || 10 || 
 
 
 BRP044.011.1  dharmaśāstrāṇi sarvāṇi niyamān ṛṣibhāṣitān | 
 BRP044.011.2  vedāṅgāni ca śāstrāṇi vidyāsthānāni yāni ca || 11 || 
 
 
 BRP044.012.1  guruṃ saṃsevya yatnena brāhmaṇān vedapāragān | 
 BRP044.012.2  ādhāya paramāṃ kāṣṭhāṃ kṛtakṛtyo 'bhavat tadā || 12 || 
 
 
 BRP044.013.1  samprāpya paramaṃ tattvaṃ vāsudevākhyam avyayam | 
 BRP044.013.2  bhrāntijñānād atītas tu mumukṣuḥ saṃyatendriyaḥ || 13 || 
 
 
 BRP044.014.1  katham ārādhayiṣyāmi devadevaṃ sanātanam | 
 BRP044.014.2  pītavastraṃ caturbāhuṃ śaṅkhacakragadādharam || 14 || 
 
 
 BRP044.015.1  vanamālāvṛtoraskaṃ padmapattrāyatekṣaṇam | 
 BRP044.015.2  śrīvatsoraḥsamāyuktaṃ mukuṭāṅgadaśobhitam || 15 || 
 
 
 BRP044.016.1  svapurāt sa tu niṣkrānta ujjayinyāḥ prajāpatiḥ | 
 BRP044.016.2  balena mahatā yuktaḥ sabhṛtyaḥ sapurohitaḥ || 16 || 
 
 
 BRP044.017.1  anujagmus tu taṃ sarve rathinaḥ śastrapāṇayaḥ | 
 BRP044.017.2  rathair vimānasaṅkāśaiḥ patākādhvajasevitaiḥ || 17 || 
 
 
 BRP044.018.1  sādinaś ca tathā sarve prāsatomarapāṇayaḥ | 
 BRP044.018.2  aśvaiḥ pavanasaṅkāśair anujagmus tu taṃ nṛpam || 18 || 
 
 
 BRP044.019.1  himavatsambhavair mattair vāraṇaiḥ parvatopamaiḥ | 
 BRP044.019.2  īṣādantaiḥ sadā mattaiḥ pracaṇḍaiḥ ṣaṣṭihāyanaiḥ || 19 || 
 
 
 BRP044.020.1  hemakakṣaiḥ sapatākair ghaṇṭāravavibhūṣitaiḥ | 
 BRP044.020.2  anujagmuś ca taṃ sarve gajayuddhaviśāradāḥ || 20 || 
 
 
 BRP044.021.1  asaṅkhyeyāś ca pādātā dhanuṣprāsāsipāṇayaḥ | 
 BRP044.021.2  divyamālyāmbaradharā divyagandhānulepanāḥ || 21 || 
 
 
 BRP044.022.1  anujagmuś ca taṃ sarve yuvāno mṛṣṭakuṇḍalāḥ | 
 BRP044.022.2  sarvāstrakuśalāḥ śūrāḥ sadā saṅgrāmalālasāḥ || 22 || 
 
 
 BRP044.023.1  antaḥpuranivāsinyaḥ striyaḥ sarvāḥ svalaṅkṛtāḥ | 
 BRP044.023.2  bimbauṣṭhacārudaśanāḥ sarvābharaṇabhūṣitāḥ || 23 || 
 
 
 BRP044.024.1  divyavastradharāḥ sarvā divyamālyavibhūṣitāḥ | 
 BRP044.024.2  divyagandhānuliptāṅgāḥ śaraccandranibhānanāḥ || 24 || 
 
 
 BRP044.025.1  sumadhyamāś cāruveṣāś cārukarṇālakāñcitāḥ | 
 BRP044.025.2  tāmbūlarañjitamukhā rakṣibhiś ca surakṣitāḥ || 25 || 
 
 
 BRP044.026.1  yānair uccāvacaiḥ śubhrair maṇikāñcanabhūṣitaiḥ | 
 BRP044.026.2  upagīyamānās tāḥ sarvā gāyanaiḥ stutipāṭhakaiḥ || 26 || 
 
 
 BRP044.027.1  veṣṭitāḥ śastrahastaiś ca padmapattrāyatekṣaṇāḥ | 
 BRP044.027.2  brāhmaṇāḥ kṣatriyā vaiśyā anujagmuś ca taṃ nṛpam || 27 || 
 
 
 
 BRP044.028.1  vaṇiggrāmagaṇāḥ sarve nānāpuranivāsinaḥ | 
 BRP044.028.2  dhanai ratnaiḥ suvarṇaiś ca sadārāḥ saparicchadāḥ || 28 || 
 
 
 BRP044.029.1  astravikrayakāś caiva tāmbūlapaṇyajīvinaḥ | 
 BRP044.029.2  tṛṇavikrayakāś caiva kāṣṭhavikrayakārakāḥ || 29 || 
 
 
 BRP044.030.1  raṅgopajīvinaḥ sarve māṃsavikrayiṇas tathā | 
 BRP044.030.2  tailavikrayakāś caiva vastravikrayakās tathā || 30 || 
 
 
 BRP044.031.1  phalavikrayiṇaś caiva pattravikrayiṇas tathā | 
 BRP044.031.2  tathā javasahārāś ca rajakāś ca sahasraśaḥ || 31 || 
 
 
 BRP044.032.1  gopālā nāpitāś caiva tathānye vastrasūcakāḥ | 
 BRP044.032.2  meṣapālāś cājapālā mṛgapālāś ca haṃsakāḥ || 32 || 
 
 
 BRP044.033.1  dhānyavikrayiṇaś caiva saktuvikrayiṇaś ca ye | 
 BRP044.033.2  guḍavikrayikāś caiva tathā lavaṇajīvinaḥ || 33 || 
 
 
 BRP044.034.1  gāyanā nartakāś caiva tathā maṅgalapāṭhakāḥ | 
 BRP044.034.2  śailūṣāḥ kathakāś caiva purāṇārthaviśāradāḥ || 34 || 
 
 
 BRP044.035.1  kavayaḥ kāvyakartāro nānākāvyaviśāradāḥ | 
 BRP044.035.2  viṣaghnā gāruḍāś caiva nānāratnaparīkṣakāḥ || 35 || 
 
 
 BRP044.036.1  vyokārās tāmrakārāś ca kāṃsyakārāś ca rūṭhakāḥ | 
 BRP044.036.2  kauṣakārāś citrakārāḥ kundakārāś ca pāvakāḥ || 36 || 
 
 
 BRP044.037.1  daṇḍakārāś cāsikārāḥ surādhūtopajīvinaḥ | 
 BRP044.037.2  mallā dūtāś ca kāyasthā ye cānye karmakāriṇaḥ || 37 || 
 
 
 BRP044.038.1  tantuvāyā rūpakārā vārtikās tailapāṭhakāḥ | 
 BRP044.038.2  lāvajīvās taittirikā mṛgapakṣyupajīvinaḥ || 38 || 
 
 
 BRP044.039.1  gajavaidyāś ca vaidyāś ca naravaidyāś ca ye narāḥ | 
 BRP044.039.2  vṛkṣavaidyāś ca govaidyā ye cānye chedadāhakāḥ || 39 || 
 
 
 BRP044.040.1  ete nāgarakāḥ sarve ye cānye nānukīrtitāḥ | 
 BRP044.040.2  anujagmus tu rājānaṃ samastapuravāsinaḥ || 40 || 
 
 
 
 BRP044.041.1  yathā vrajantaṃ pitaraṃ grāmāntaraṃ samutsukāḥ | 
 BRP044.041.2  anuyānti yathā putrās tathā taṃ te 'pi nāgarāḥ || 41 || 
 
 
 BRP044.042.1  evaṃ sa nṛpatiḥ śrīmān vṛtaḥ sarvair mahājanaiḥ | 
 BRP044.042.2  hastyaśvarathapādātair jagāma ca śanaiḥ śanaiḥ || 42 || 
 
 
 BRP044.043.1  evaṃ gatvā sa nṛpatir dakṣiṇasyodadhes taṭam | 
 BRP044.043.2  sarvais tair dīrghakālena balair anugataḥ prabhuḥ || 43 || 
 
 
 BRP044.044.1  dadarśa sāgaraṃ ramyaṃ nṛtyantam iva ca sthitam | 
 BRP044.044.2  anekaśatasāhasrair ūrmibhiś ca samākulam || 44 || 
 
 
 BRP044.045.1  nānāratnālayaṃ pūrṇaṃ nānāprāṇisamākulam | 
 BRP044.045.2  vīcītaraṅgabahulaṃ mahāścaryasamanvitam || 45 || 
 
 
 BRP044.046.1  tīrtharājaṃ mahāśabdam apāraṃ subhayaṅkaram | 
 BRP044.046.2  meghavṛndapratīkāśam agādhaṃ makarālayam || 46 || 
 
 
 BRP044.047.1  matsyaiḥ kūrmaiś ca śaṅkhaiś ca śuktikānakraśaṅkubhiḥ | 
 BRP044.047.2  śiṃśumāraiḥ karkaṭaiś ca vṛtaṃ sarpair mahāviṣaiḥ || 47 || 
 
 
 BRP044.048.1  lavaṇodaṃ hareḥ sthānaṃ śayanasya nadīpatim | 
 BRP044.048.2  sarvapāpaharaṃ puṇyaṃ sarvavāñchāphalapradam || 48 || 
 
 
 BRP044.049.1  anekāvartagambhīraṃ dānavānāṃ samāśrayam | 
 BRP044.049.2  amṛtasyāraṇiṃ divyaṃ devayonim apāṃ patim || 49 || 
 
 
 BRP044.050.1  viśiṣṭaṃ sarvabhūtānāṃ prāṇināṃ jīvadhāraṇam | 
 BRP044.050.2  supavitraṃ pavitrāṇāṃ maṅgalānāṃ ca maṅgalam || 50 || 
 
 
 BRP044.051.1  tīrthānām uttamaṃ tīrtham avyayaṃ yādasāṃ patim | 
 BRP044.051.2  candravṛddhikṣayasyeva yasya mānaṃ pratiṣṭhitam || 51 || 
 
 
 BRP044.052.1  abhedyaṃ sarvabhūtānāṃ devānām amṛtālayam | 
 BRP044.052.2  utpattisthitisaṃhārahetubhūtaṃ sanātanam || 52 || 
 
 
 BRP044.053.1  upajīvyaṃ ca sarveṣāṃ puṇyaṃ nadanadīpatim | 
 BRP044.053.2  dṛṣṭvā taṃ nṛpatiśreṣṭho vismayaṃ paramaṃ gataḥ || 53 || 
 
 
 BRP044.054.1  nivāsam akarot tatra velām asādya sāgarīm | 
 BRP044.054.2  puṇye manohare deśe sarvabhūmiguṇair yute || 54 || 
 
 
 BRP044.055.1  vṛtaṃ śālaiḥ kadambaiś ca punnāgaiḥ saraladrumaiḥ | 
 BRP044.055.2  panasair nārikelaiś ca bakulair nāgakesaraiḥ || 55 || 
 
 
 BRP044.056.1  tālaiḥ pippalaiḥ kharjūrair nāraṅgair bījapūrakaiḥ | 
 BRP044.056.2  śālair āmrātakair lodhrair bakulair bahuvārakaiḥ || 56 || 
 
 
 BRP044.057.1  kapitthaiḥ karṇikāraiś ca pāṭalāśokacampakaiḥ | 
 BRP044.057.2  dāḍimaiś ca tamālaiś ca pārijātais tathārjunaiḥ || 57 || 
 
 
 BRP044.058.1  prācīnāmalakair bilvaiḥ priyaṅguvaṭakhādiraiḥ | 
 BRP044.058.2  iṅgudīsaptaparṇaiś ca aśvatthāgastyajambukaiḥ || 58 || 
 
 
 BRP044.059.1  madhukaiḥ karṇikāraiś ca bahuvāraiḥ satindukaiḥ | 
 BRP044.059.2  palāśabadarair nīpaiḥ siddhanimbaśubhāñjanaiḥ || 59 || 
 
 
 BRP044.060.1  vārakaiḥ kovidāraiś ca bhallātāmalakais tathā | 
 BRP044.060.2  iti hintālakāṅkolaiḥ karañjaiḥ savibhītakaiḥ || 60 || 
 
 
 
 BRP044.061.1  sasarjamadhukāśmaryaiḥ śālmalīdevadārubhiḥ | 
 BRP044.061.2  śākhoṭhakair nimbavaṭaiḥ kumbhīkauṣṭhaharītakaiḥ || 61 || 
 
 
 BRP044.062.1  guggulaiś candanair vṛkṣais tathaivāgurupāṭalaiḥ | 
 BRP044.062.2  jambīrakaruṇair vṛkṣais tintiḍīraktacandanaiḥ || 62 || 
 
 
 BRP044.063.1  evaṃ nānāvidhair vṛkṣais tathānyair bahupādapaiḥ | 
 BRP044.063.2  kalpadrumair nityaphalaiḥ sarvartukusumotkaraiḥ || 63 || 
 
 
 BRP044.064.1  nānāpakṣirutair divyair mattakokilanāditaiḥ | 
 BRP044.064.2  mayūravarasaṅghuṣṭaiḥ śukasārikasaṅkulaiḥ || 64 || 
 
 
 BRP044.065.1  hārītair bhṛṅgarājaiś ca cātakair bahuputrakaiḥ | 
 BRP044.065.2  jīvañjīvakakākolaiḥ kalaviṅkaiḥ kapotakaiḥ || 65 || 
 
 
 BRP044.066.1  khagair nānāvidhaiś cānyaiḥ śrotraramyair manoharaiḥ | 
 BRP044.066.2  puṣpitāgreṣu vṛkṣeṣu kūjadbhiś cārvadhiṣṭhitaiḥ || 66 || 
 
 
 BRP044.067.1  ketakīvanakhaṇḍaiś ca sadā puṣpadharaiḥ sitaiḥ | 
 BRP044.067.2  mallikākundakusumair yūthikātagarais tathā || 67 || 
 
 
 BRP044.068.1  kuṭajair bāṇapuṣpaiś ca atimuktaiḥ sakubjakaiḥ | 
 BRP044.068.2  mālatīkaravīraiś ca tathā kadalakāñcanaiḥ || 68 || 
 
 
 BRP044.069.1  anyair nānāvidhaiḥ puṣpaiḥ sugandhaiś cārudarśanaiḥ | 
 BRP044.069.2  vanodyānopavanajair nānāvarṇaiḥ sugandhibhiḥ || 69 || 
 
 
 BRP044.070.1  vidyādharagaṇākīrṇaiḥ siddhacāraṇasevitaiḥ | 
 BRP044.070.2  gandharvoragarakṣobhir bhūtāpsarasakinnaraiḥ || 70 || 
 
 
 BRP044.071.1  muniyakṣagaṇākīrṇair nānāsattvaniṣevitaiḥ | 
 BRP044.071.2  mṛgaiḥ śākhāmṛgaiḥ siṃhair varāhamahiṣākulaiḥ || 71 || 
 
 
 BRP044.072.1  tathānyaiḥ kṛṣṇasārādyair mṛgaiḥ sarvatra śobhitaiḥ | 
 BRP044.072.2  śārdūlair dīptamātaṅgais tathānyair vanacāribhiḥ || 72 || 
 
 
 BRP044.073.1  evaṃ nānāvidhair vṛkṣair udyānair nandanopamaiḥ | 
 BRP044.073.2  latāgulmavitānaiś ca vividhaiś ca jalāśayaiḥ || 73 || 
 
 
 BRP044.074.1  haṃsakāraṇḍavākīrṇaiḥ padminīkhaṇḍamaṇḍitaiḥ | 
 BRP044.074.2  kādambaiś ca plavair haṃsaiś cakravākopaśobhitaiḥ || 74 || 
 
 
 BRP044.075.1  kamalaiḥ śatapattraiś ca kahlāraiḥ kumudotpalaiḥ | 
 BRP044.075.2  khagair jalacaraiś cānyaiḥ puṣpair jalasamudbhavaiḥ || 75 || 
 
 
 BRP044.076.1  parvatair dīptaśikharaiś cārukandaramaṇḍitaiḥ | 
 BRP044.076.2  nānāvṛkṣasamākīrṇair nānādhātuvibhūṣitaiḥ || 76 || 
 
 
 BRP044.077.1  sarvāścaryamayaiḥ śṛṅgaiḥ sarvabhūtālayaiḥ śubhaiḥ | 
 BRP044.077.2  sarvauṣadhisamāyuktair vipulaiś citrasānubhiḥ || 77 || 
 
 
 BRP044.078.1  evaṃ sarvaiḥ samuditaiḥ śobhitaṃ sumanoharaiḥ | 
 BRP044.078.2  dadarśa sa mahīpālaḥ sthānaṃ trailokyapūjitam || 78 || 
 
 
 BRP044.079.1  daśayojanavistīrṇaṃ pañcayojanam āyatam | 
 BRP044.079.2  nānāścaryasamāyuktaṃ kṣetraṃ paramadurlabham || 79 || 
 
 
 
 
        Chapter 45: Story of Indradyumna (cont.): The disappearance of Nīlamādhava
         SS  98-101 
 munaya ūcuḥ: 
 
 BRP045.001.1  tasmin kṣetravare puṇye vaiṣṇave puruṣottame | 
 BRP045.001.2  kiṃ tatra pratimā pūrvaṃ na sthitā vaiṣṇavī prabho || 1 || 
 
 
 BRP045.002.1  yenāsau nṛpatis tatra gatvā sabalavāhanaḥ | 
 BRP045.002.2  sthāpayām āsa kṛṣṇaṃ ca rāmaṃ bhadrāṃ śubhapradām || 2 || 
 
 
 BRP045.003.1  saṃśayo no mahān atra vismayaś ca jagatpate | 
 BRP045.003.2  śrotum icchāmahe sarvaṃ brūhi tatkāraṇaṃ ca naḥ || 3 || 
 
 brahmovāca: 
 
 BRP045.004.1  śṛṇudhvaṃ pūrvasaṃvṛttāṃ kathāṃ pāpapraṇāśinīm | 
 BRP045.004.2  pravakṣyāmi samāsena śriyā pṛṣṭaḥ purā hariḥ || 4 || 
 
 
 BRP045.005.1  sumeroḥ kāñcane śṛṅge sarvāścaryasamanvite | 
 BRP045.005.2  siddhavidyādharair yakṣaiḥ kinnarair upaśobhite || 5 || 
 
 
 BRP045.006.1  devadānavagandharvair nāgair apsarasāṃ gaṇaiḥ | 
 BRP045.006.2  munibhir guhyakaiḥ siddhaiḥ sauparṇaiḥ samarudgaṇaiḥ || 6 || 
 
 
 BRP045.007.1  anyair devālayaiḥ sādhyaiḥ kaśyapādyaiḥ prajeśvaraiḥ | 
 BRP045.007.2  vālakhilyādibhiś caiva śobhite sumanohare || 7 || 
 
 
 BRP045.008.1  karṇikāravanair divyaiḥ sarvartukusumotkaraiḥ | 
 BRP045.008.2  jātarūpapratīkāśair bhūṣite sūryasannibhaiḥ || 8 || 
 
 
 BRP045.009.1  anyaiś ca bahubhir vṛkṣaiḥ śālatālādibhir vanaiḥ | 
 BRP045.009.2  punnāgāśokasaralanyagrodhāmrātakārjunaiḥ || 9 || 
 
 
 BRP045.010.1  pārijātāmrakhadiranīpabilvakadambakaiḥ | 
 BRP045.010.2  dhavakhādirapālāśaśīrṣāmalakatindukaiḥ || 10 || 
 
 
 BRP045.011.1  nāriṅgakolabakulalodhradāḍimadārukaiḥ | 
 BRP045.011.2  sarjaiś ca karṇais tagaraiḥ śiśibhūrjavanimbakaiḥ || 11 || 
 
 
 BRP045.012.1  anyaiś ca kāñcanaiś caiva phalabhāraiś ca nāmitaiḥ | 
 BRP045.012.2  nānākusumagandhāḍhyair bhūṣite puṣpapādapaiḥ || 12 || 
 
 
 BRP045.013.1  mālatīyūthikāmallīkundabāṇakuruṇṭakaiḥ | 
 BRP045.013.2  pāṭalāgastyakuṭajamandārakusumādibhiḥ || 13 || 
 
 
 BRP045.014.1  anyaiś ca vividhaiḥ puṣpair manasaḥ prītidāyakaiḥ | 
 BRP045.014.2  nānāvihagasaṅghaiś ca kūjadbhir madhurasvaraiḥ || 14 || 
 
 
 BRP045.015.1  puṃskokilarutair divyair mattabarhiṇanāditaiḥ | 
 BRP045.015.2  evaṃ nānāvidhair vṛkṣaiḥ puṣpair nānāvidhais tathā || 15 || 
 
 
 BRP045.016.1  khagair nānāvidhaiś caiva śobhite surasevite | 
 BRP045.016.2  tatra sthitaṃ jagannāthaṃ jagatsraṣṭāram avyayam || 16 || 
 
 
 BRP045.017.1  sarvalokavidhātāraṃ vāsudevākhyam avyayam | 
 BRP045.017.2  praṇamya śirasā devī lokānāṃ hitakāmyayā | 
 BRP045.017.3  papracchemaṃ mahāpraśnaṃ padmajā tam anuttamam || 17 || 
 
 śrīr uvāca: 
 
 BRP045.018.1  brūhi tvaṃ sarvalokeśa saṃśayaṃ me hṛdi sthitam | 
 BRP045.018.2  martyaloke mahāścarye karmabhūmau sudurlabhe || 18 || 
 
 
 
 BRP045.019.1  lobhamohagrahagraste kāmakrodhamahārṇave | 
 BRP045.019.2  yena mucyeta deveśa asmāt saṃsārasāgarāt || 19 || 
 
 
 BRP045.020.1  ācakṣva sarvadeveśa praṇatāṃ yadi manyase | 
 BRP045.020.2  tvadṛte nāsti loke 'smin vaktā saṃśayanirṇaye || 20 || 
 
 brahmovāca: 
 
 BRP045.021.1  śrutvaivaṃ vacanaṃ tasyā devadevo janārdanaḥ | 
 BRP045.021.2  provāca parayā prītyā paraṃ sārāmṛtopamam || 21 || 
 
 śrībhagavān uvāca: 
 
 BRP045.022.1  sukhopāsyaḥ susādhyaś ca 'bhirāmaś ca susatphalaḥ | 
 BRP045.022.2  āste tīrthavare devi vikhyātaḥ puruṣottamaḥ || 22 || 
 
 
 BRP045.023.1  na tena sadṛśaḥ kaścit triṣu lokeṣu vidyate | 
 BRP045.023.2  kīrtanād yasya deveśi mucyate sarvapātakaiḥ || 23 || 
 
 
 BRP045.024.1  na vijñāto 'maraiḥ sarvair na daityair na ca dānavaiḥ | 
 BRP045.024.2  marīcyādyair munivarair gopitaṃ me varānane || 24 || 
 
 
 BRP045.025.1  tat te 'haṃ sampravakṣyāmi tīrtharājaṃ ca sāmpratam | 
 BRP045.025.2  bhāvenaikena suśroṇi śṛṇuṣva varavarṇini || 25 || 
 
 
 BRP045.026.1  āsīt kalpe samutpanne naṣṭe sthāvarajaṅgame | 
 BRP045.026.2  pralīnā devagandharvadaityavidyādharoragāḥ || 26 || 
 
 
 BRP045.027.1  tamobhūtam idaṃ sarvaṃ na prājñāyata kiñcana | 
 BRP045.027.2  tasmiñ jāgarti bhūtātmā paramātmā jagadguruḥ || 27 || 
 
 
 BRP045.028.1  śrīmāṃs trimūrtikṛd devo jagatkartā maheśvaraḥ | 
 BRP045.028.2  vāsudeveti vikhyāto yogātmā harir īśvaraḥ || 28 || 
 
 
 BRP045.029.1  so 'sṛjad yoganidrānte nābhyambhoruhamadhyagam | 
 BRP045.029.2  padmakeśarasaṅkāśaṃ brahmāṇaṃ bhūtam avyayam || 29 || 
 
 
 BRP045.030.1  tādṛgbhūtas tato brahmā sarvalokamaheśvaraḥ | 
 BRP045.030.2  pañcabhūtasamāyuktaṃ sṛjate ca śanaiḥ śanaiḥ || 30 || 
 
 
 BRP045.031.1  mātrāyonīni bhūtāni sthūlasūkṣmāṇi yāni ca | 
 BRP045.031.2  caturvidhāni sarvāṇi sthāvarāṇi carāṇi ca || 31 || 
 
 
 BRP045.032.1  tataḥ prajāpatir brahmā cakre sarvaṃ carācaram | 
 BRP045.032.2  sañcintya manasātmānaṃ sasarja vividhāḥ prajāḥ || 32 || 
 
 
 BRP045.033.1  marīcyādīn munīn sarvān devāsurapitṝn api | 
 BRP045.033.2  yakṣavidyādharāṃś cānyān gaṅgādyāḥ saritas tathā || 33 || 
 
 
 BRP045.034.1  naravānarasiṃhāṃś ca vividhāṃś ca vihaṅgamān | 
 BRP045.034.2  jarāyūn aṇḍajān devi svedajodbhedajāṃs tathā || 34 || 
 
 
 BRP045.035.1  brahma kṣatraṃ tathā vaiśyaṃ śūdraṃ caiva catuṣṭayam | 
 BRP045.035.2  antyajātāṃś ca mlecchāṃś ca sasarja vividhān pṛthak || 35 || 
 
 
 BRP045.036.1  yat kiñcij jīvasañjñaṃ tu tṛṇagulmapipīlikam | 
 BRP045.036.2  brahmā bhūtvā jagat sarvaṃ nirmame sa carācaram || 36 || 
 
 
 
 BRP045.037.1  dakṣiṇāṅge tathātmānaṃ sañcintya puruṣaṃ svayam | 
 BRP045.037.2  vāme caiva tu nārīṃ sa dvidhā bhūtam akalpayat || 37 || 
 
 
 BRP045.038.1  tataḥ prabhṛti loke 'smin prajā maithunasambhavāḥ | 
 BRP045.038.2  adhamottamamadhyāś ca mama kṣetrāṇi yāni ca || 38 || 
 
 
 BRP045.039.1  evaṃ sañcintya devo 'sau purā salilayonijaḥ | 
 BRP045.039.2  jagāma dhyānam āsthāya vāsudevātmikāṃ tanum || 39 || 
 
 
 BRP045.040.1  dhyānamātreṇa devena svayam eva janārdanaḥ | 
 BRP045.040.2  tasmin kṣaṇe samutpannaḥ sahasrākṣaḥ sahasrapāt || 40 || 
 
 
 BRP045.041.1  sahasraśīrṣā puruṣaḥ puṇḍarīkanibhekṣaṇaḥ | 
 BRP045.041.2  saliladhvāntameghābhaḥ śrīmāñ śrīvatsalakṣaṇaḥ || 41 || 
 
 
 BRP045.042.1  apaśyat sahasā taṃ tu brahmā lokapitāmahaḥ | 
 BRP045.042.2  āsanair arghyapādyaiś ca akṣatair abhinandya ca || 42 || 
 
 
 BRP045.043.1  tuṣṭāva paramaiḥ stotrair viriñciḥ susamāhitaḥ | 
 BRP045.043.2  tato 'ham uktavān devaṃ brahmāṇaṃ kamalodbhavam | 
 BRP045.043.3  kāraṇaṃ vada māṃ tāta mama dhyānasya sāmpratam || 43 || 
 
 brahmovāca: 
 
 BRP045.044.1  jagaddhitāya deveśa martyalokaiś ca durlabham | 
 BRP045.044.2  svargadvārasya mārgāṇi yajñadānavratāni ca || 44 || 
 
 
 BRP045.045.1  yogaḥ satyaṃ tapaḥ śraddhā tīrthāni vividhāni ca | 
 BRP045.045.2  vihāya sarvam eteṣāṃ sukhaṃ tatsādhanaṃ vada || 45 || 
 
 
 BRP045.046.1  sthānaṃ jagatpate mahyām utkṛṣṭaṃ ca yad ucyate | 
 BRP045.046.2  sarveṣām uttamaṃ sthānaṃ brūhi me puruṣottama || 46 || 
 
 
 BRP045.047.1  vidhātur vacanaṃ śrutvā tato 'haṃ proktavān priye | 
 BRP045.047.2  śṛṇu brahman pravakṣyāmi nirmalaṃ bhuvi durlabham || 47 || 
 
 
 BRP045.048.1  uttamaṃ sarvakṣetrāṇāṃ dhanyaṃ saṃsāratāraṇam | 
 BRP045.048.2  gobrāhmaṇahitaṃ puṇyaṃ cāturvarṇyasukhodayam || 48 || 
 
 
 BRP045.049.1  bhuktimuktipradaṃ nṝṇāṃ kṣetraṃ paramadurlabham | 
 BRP045.049.2  mahāpuṇyaṃ tu sarveṣāṃ siddhidaṃ vai pitāmahe || 49 || 
 
 
 BRP045.050.1  tasmād āsīt samutpannaṃ tīrtharājaṃ sanātanam | 
 BRP045.050.2  vikhyātaṃ paramaṃ kṣetraṃ caturyuganiṣevitam || 50 || 
 
 
 BRP045.051.1  sarveṣām eva devānām ṛṣīṇāṃ brahmacāriṇām | 
 BRP045.051.2  daityadānavasiddhānāṃ gandharvoragarakṣasām || 51 || 
 
 
 BRP045.052.1  nāgavidyādharāṇāṃ ca sthāvarasya carasya ca | 
 BRP045.052.2  uttamaḥ puruṣo yasmāt tasmāt sa puruṣottamaḥ || 52 || 
 
 
 BRP045.053.1  dakṣiṇasyodadhes tīre nyagrodho yatra tiṣṭhati | 
 BRP045.053.2  daśayojanavistīrṇaṃ kṣetraṃ paramadurlabham || 53 || 
 
 
 BRP045.054.1  yas tu kalpe samutpanne mahadulkānibarhaṇe | 
 BRP045.054.2  vināśaṃ naivam abhyeti svayaṃ tatraivam āsthitaḥ || 54 || 
 
 
 BRP045.055.1  dṛṣṭamātre vaṭe tasmiṃś chāyām ākramya cāsakṛt | 
 BRP045.055.2  brahmahatyāt pramucyeta pāpeṣv anyeṣu kā kathā || 55 || 
 
 
 
 BRP045.056.1  pradakṣiṇā kṛtā yais tu namaskāraś ca jantubhiḥ | 
 BRP045.056.2  sarve vidhūtapāpmānas te gatāḥ keśavālayam || 56 || 
 
 
 BRP045.057.1  nyagrodhasyottare kiñcid dakṣiṇe keśavasya tu | 
 BRP045.057.2  prāsādas tatra tiṣṭhet tu padaṃ dharmamayaṃ hi tat || 57 || 
 
 
 BRP045.058.1  pratimāṃ tatra vai dṛṣṭvā svayaṃ devena nirmitām | 
 BRP045.058.2  anāyāsena vai yānti bhuvanaṃ me tato narāḥ || 58 || 
 
 
 BRP045.059.1  gacchamānāṃs tu tān prekṣya ekadā dharmarāṭ priye | 
 BRP045.059.2  madantikam anuprāpya praṇamya śirasābravīt || 59 || 
 
 yama uvāca: 
 
 BRP045.060.1  namas te bhagavan deva lokanātha jagatpate | 
 BRP045.060.2  kṣīrodavāsinaṃ devaṃ śeṣabhogānuśāyinam || 60 || 
 
 
 BRP045.061.1  varaṃ vareṇyaṃ varadaṃ kartāram akṛtaṃ prabhum | 
 BRP045.061.2  viśveśvaram ajaṃ viṣṇuṃ sarvajñam aparājitam || 61 || 
 
 
 BRP045.062.1  nīlotpaladalaśyāmaṃ puṇḍarīkanibhekṣaṇam | 
 BRP045.062.2  sarvajñaṃ nirguṇaṃ śāntaṃ jagaddhātāram avyayam || 62 || 
 
 
 BRP045.063.1  sarvalokavidhātāraṃ sarvalokasukhāvaham | 
 BRP045.063.2  purāṇaṃ puruṣaṃ vedyaṃ vyaktāvyaktaṃ sanātanam || 63 || 
 
 
 BRP045.064.1  parāvarāṇāṃ sraṣṭāraṃ lokanāthaṃ jagadgurum | 
 BRP045.064.2  śrīvatsoraskasaṃyuktaṃ vanamālāvibhūṣitam || 64 || 
 
 
 BRP045.065.1  pītavastraṃ caturbāhuṃ śaṅkhacakragadādharam | 
 BRP045.065.2  hārakeyūrasaṃyuktaṃ mukuṭāṅgadadhāriṇam || 65 || 
 
 
 BRP045.066.1  sarvalakṣaṇasampūrṇaṃ sarvendriyavivarjitam | 
 BRP045.066.2  kūṭastham acalaṃ sūkṣmaṃ jyotīrūpaṃ sanātanam || 66 || 
 
 
 BRP045.067.1  bhāvābhāvavinirmuktaṃ vyāpinaṃ prakṛteḥ param | 
 BRP045.067.2  namasyāmi jagannātham īśvaraṃ sukhadaṃ prabhum || 67 || 
 
 
 BRP045.068.1  ity evaṃ dharmarājas tu purā nyagrodhasannidhau | 
 BRP045.068.2  stutvā nānāvidhaiḥ stotraiḥ praṇāmam akarot tadā || 68 || 
 
 
 BRP045.069.1  taṃ dṛṣṭvā tu mahābhāge praṇataṃ prāñjalisthitam | 
 BRP045.069.2  stotrasya kāraṇaṃ devi pṛṣṭavān aham antakam || 69 || 
 
 
 BRP045.070.1  vaivasvata mahābāho sarvadevottamo hy asi | 
 BRP045.070.2  kimarthaṃ stutavān māṃ tvaṃ saṅkṣepāt tad bravīhi me || 70 || 
 
 dharmarāja uvāca: 
 
 BRP045.071.1  asminn āyatane puṇye vikhyāte puruṣottame | 
 BRP045.071.2  indranīlamayī śreṣṭhā pratimā sārvakāmikī || 71 || 
 
 
 BRP045.072.1  tāṃ dṛṣṭvā puṇḍarīkākṣa bhāvenaikena śraddhayā | 
 BRP045.072.2  śvetākhyaṃ bhavanaṃ yānti niṣkāmāś caiva mānavāḥ || 72 || 
 
 
 BRP045.073.1  ataḥ kartuṃ na śaknomi vyāpāram arisūdana | 
 BRP045.073.2  prasīda sumahādeva saṃhara pratimāṃ vibho || 73 || 
 
 
 BRP045.074.1  śrutvā vaivasvatasyaitad vākyam etad uvāca ha | 
 BRP045.074.2  yama tāṃ gopayiṣyāmi sikatābhiḥ samantataḥ || 74 || 
 
 
 
 BRP045.075.1  tataḥ sā pratimā devi vallibhir gopitā mayā | 
 BRP045.075.2  yathā tatra na paśyanti manujāḥ svargakāṅkṣiṇaḥ || 75 || 
 
 
 BRP045.076.1  pracchādya vallikair devi jātarūpaparicchadaiḥ | 
 BRP045.076.2  yamaṃ prasthāpayām āsa svāṃ purīṃ dakṣiṇāṃ diśam || 76 || 
 
 brahmovāca: 
 
 BRP045.077.1  luptāyāṃ pratimāyāṃ tu indranīlasya bho dvijāḥ | 
 BRP045.077.2  tasmin kṣetravare puṇye vikhyāte puruṣottame || 77 || 
 
 
 BRP045.078.1  yo bhūtas tatra vṛttānto devadevo janārdanaḥ | 
 BRP045.078.2  taṃ sarvaṃ kathayām āsa sa tasyai bhagavān purā || 78 || 
 
 
 BRP045.079.1  indradyumnasya gamanaṃ kṣetrasandarśanaṃ tathā | 
 BRP045.079.2  kṣetrasya varṇanaṃ caiva prāsādakaraṇaṃ tathā || 79 || 
 
 
 BRP045.080.1  hayamedhasya yajanaṃ svapnadarśanam eva ca | 
 BRP045.080.2  lavaṇasyodadhes tīre kāṣṭhasya darśanaṃ tathā || 80 || 
 
 
 BRP045.081.1  darśanaṃ vāsudevasya śilpirājasya ca dvijāḥ | 
 BRP045.081.2  nirmāṇaṃ pratimāyās tu yathāvarṇaṃ viśeṣataḥ || 81 || 
 
 
 BRP045.082.1  sthāpanaṃ caiva sarveṣāṃ prāsāde bhuvanottame | 
 BRP045.082.2  yātrākāle ca viprendrāḥ kalpasaṅkīrtanaṃ tathā || 82 || 
 
 
 BRP045.083.1  mārkaṇḍeyasya caritaṃ sthāpanaṃ śaṅkarasya ca | 
 BRP045.083.2  pañcatīrthasya māhātmyaṃ darśanaṃ śūlapāṇinaḥ || 83 || 
 
 
 BRP045.084.1  vaṭasya darśanaṃ caiva vyuṣṭiṃ tasya ca bho dvijāḥ | 
 BRP045.084.2  darśanaṃ baladevasya kṛṣṇasya ca viśeṣataḥ || 84 || 
 
 
 BRP045.085.1  subhadrāyāś ca tatraiva māhātmyaṃ caiva sarvaśaḥ | 
 BRP045.085.2  darśanaṃ narasiṃhasya vyuṣṭisaṅkīrtanaṃ tathā || 85 || 
 
 
 BRP045.086.1  anantavāsudevasya darśanaṃ guṇakīrtanam | 
 BRP045.086.2  śvetamādhavamāhātmyaṃ svargadvārasya darśanam || 86 || 
 
 
 BRP045.087.1  udadher darśanaṃ caiva snānaṃ tarpaṇam eva ca | 
 BRP045.087.2  samudrasnānamāhātmyam indradyumnasya ca dvijāḥ || 87 || 
 
 
 BRP045.088.1  pañcatīrthaphalaṃ caiva mahājyeṣṭhaṃ tathaiva ca | 
 BRP045.088.2  sthānaṃ kṛṣṇasya halinaḥ parvayātrāphalaṃ tathā || 88 || 
 
 
 BRP045.089.1  varṇanaṃ viṣṇulokasya kṣetrasya ca punaḥ punaḥ | 
 BRP045.089.2  pūrvaṃ kathitavān sarvaṃ tasyai sa puruṣottamaḥ || 89 || 
 
 
 
        Chapter 46: Story of Indradyumna (cont.): Description of Puruṣottamakṣetra
         SS  101 
 munaya ūcuḥ: 
 
 BRP046.001.1  śrotum icchāmahe deva kathāśeṣaṃ mahīpateḥ | 
 BRP046.001.2  tasmin kṣetravare gatvā kiṃ cakāra narādhipaḥ || 1 || 
 
 brahmovāca: 
 
 BRP046.002.1  śṛṇudhvaṃ muniśārdūlāḥ pravakṣyāmi samāsataḥ | 
 BRP046.002.2  kṣetrasandarśanaṃ caiva kṛtyaṃ tasya ca bhūpateḥ || 2 || 
 
 
 
 BRP046.003.1  gatvā tatra mahīpālaḥ kṣetre trailokyaviśrute | 
 BRP046.003.2  dadarśa ramaṇīyāni sthānāni saritas tathā || 3 || 
 
 
 BRP046.004.1  nadī tatra mahāpuṇyā vindhyapādavinirgatā | 
 BRP046.004.2  svittropaleti vikhyātā sarvapāpaharā śivā || 4 || 
 
 
 BRP046.005.1  gaṅgātulyā mahāsrotā dakṣiṇārṇavagāminī | 
 BRP046.005.2  mahānadīti nāmnā sā puṇyatoyā saridvarā || 5 || 
 
 
 BRP046.006.1  dakṣiṇasyodadher garbhaṃ śobhitā | 
 BRP046.006.2  ubhayos taṭayor yasyā grāmāś ca nagarāṇi ca || 6 || 
 
 
 BRP046.007.1  dṛśyante muniśārdūlāḥ susasyāḥ sumanoharāḥ | 
 BRP046.007.2  hṛṣṭapuṣṭajanākīrṇā vastrālaṅkārabhūṣitāḥ || 7 || 
 
 
 BRP046.008.1  brāhmaṇāḥ kṣatriyā vaiśyāḥ śūdrās tatra pṛthak pṛthak | 
 BRP046.008.2  svadharmaniratāḥ śāntā dṛśyante śubhalakṣaṇāḥ || 8 || 
 
 
 BRP046.009.1  tāmbūlapūrṇavadanā mālādāmavibhūṣitāḥ | 
 BRP046.009.2  vedapūrṇamukhā viprāḥ saṣaḍaṅgapadakramāḥ || 9 || 
 
 
 BRP046.010.1  agnihotraratāḥ kecit kecid aupāsanakriyāḥ | 
 BRP046.010.2  sarvaśāstrārthakuśalā yajvāno bhūridakṣiṇāḥ || 10 || 
 
 
 BRP046.011.1  catvāre rājamārgeṣu vaneṣūpavaneṣu ca | 
 BRP046.011.2  sabhāmaṇḍalaharmyeṣu devatāyataneṣu ca || 11 || 
 
 
 BRP046.012.1  itihāsapurāṇāni vedāḥ sāṅgāḥ sulakṣaṇāḥ | 
 BRP046.012.2  kāvyaśāstrakathās tatra śrūyante ca mahājanaiḥ || 12 || 
 
 
 BRP046.013.1  striyas taddeśavāsinyo rūpayauvanagarvitāḥ | 
 BRP046.013.2  sampūrṇalakṣaṇopetā vistīrṇaśroṇimaṇḍalāḥ || 13 || 
 
 
 BRP046.014.1  saroruhamukhāḥ śyāmāḥ śaraccandranibhānanāḥ | 
 BRP046.014.2  pīnonnatastanāḥ sarvāḥ samṛddhyā cārudarśanāḥ || 14 || 
 
 
 BRP046.015.1  sauvarṇavalayākrāntā divyair vastrair alaṅkṛtāḥ | 
 BRP046.015.2  kadalīgarbhasaṅkāśāḥ padmakiñjalkasaprabhāḥ || 15 || 
 
 
 BRP046.016.1  bimbādharapuṭāḥ kāntāḥ karṇāntāyatalocanāḥ | 
 BRP046.016.2  sumukhāś cārukeśāś ca hāvabhāvāvanāmitāḥ || 16 || 
 
 
 BRP046.017.1  kāścit padmapalāśākṣyaḥ kāścid indīvarekṣaṇāḥ | 
 BRP046.017.2  vidyudvispaṣṭadaśanās tanvaṅgyaś ca tathāparāḥ || 17 || 
 
 
 BRP046.018.1  kuṭilālakasaṃyuktāḥ sīmantena virājitāḥ | 
 BRP046.018.2  grīvābharaṇasaṃyuktā mālyadāmavibhūṣitāḥ || 18 || 
 
 
 BRP046.019.1  kuṇḍalai ratnasaṃyuktaiḥ karṇapūrair manoharaiḥ | 
 BRP046.019.2  devayoṣitpratīkāśā dṛśyante śubhalakṣaṇāḥ || 19 || 
 
 
 BRP046.020.1  divyagītavarair dhanyaiḥ krīḍamānā varāṅganāḥ | 
 BRP046.020.2  vīṇāveṇumṛdaṅgaiś ca paṇavaiś caiva gomukhaiḥ || 20 || 
 
 
 BRP046.021.1  śaṅkhadundubhinirghoṣair nānāvādyair manoharaiḥ | 
 BRP046.021.2  krīḍantyas tāḥ sadā hṛṣṭā vilāsinyaḥ parasparam || 21 || 
 
 
 BRP046.022.1  evamādi tathānekagītavādyaviśāradāḥ | 
 BRP046.022.2  divā rātrau samāyuktāḥ kāmonmattā varāṅganāḥ || 22 || 
 
 
 BRP046.023.1  bhikṣuvaikhānasaiḥ siddhaiḥ snātakair brahmacāribhiḥ | 
 BRP046.023.2  mantrasiddhais tapaḥsiddhair yajñasiddhair niṣevitam || 23 || 
 
 
 
 BRP046.024.1  ity evaṃ dadṛśe rājā kṣetraṃ paramaśobhanam | 
 BRP046.024.2  atraivārādhayiṣyāmi bhagavantaṃ sanātanam || 24 || 
 
 
 BRP046.025.1  jagadguruṃ paraṃ devaṃ paraṃ pāraṃ paraṃ padam | 
 BRP046.025.2  sarveśvareśvaraṃ viṣṇum anantam aparājitam || 25 || 
 
 
 BRP046.026.1  idaṃ tanmānasaṃ tīrthaṃ jñātaṃ me puruṣottamam | 
 BRP046.026.2  kalpavṛkṣo mahākāyo nyagrodho yatra tiṣṭhati || 26 || 
 
 
 BRP046.027.1  pratimā cendranīlākhyā svayaṃ devena gopitā | 
 BRP046.027.2  na cātra dṛśyate cānyā pratimā vaiṣṇavī śubhā || 27 || 
 
 
 BRP046.028.1  tathā yatnaṃ kariṣyāmi yathā devo jagatpatiḥ | 
 BRP046.028.2  pratyakṣaṃ mama cābhyeti viṣṇuḥ satyaparākramaḥ || 28 || 
 
 
 BRP046.029.1  yajñair dānais tapobhiś ca homair dhyānais tathārcanaiḥ | 
 BRP046.029.2  upavāsaiś ca vidhivac careyaṃ vratam uttamam || 29 || 
 
 
 BRP046.030.1  ananyamanasā caiva tanmanā nānyamānasaḥ | 
 BRP046.030.2  viṣṇvāyatanavinyāse prārambhaṃ ca karomy aham || 30 || 
 
 
 
        Chapter 47: Story of Indradyumna (cont.): Construction of temple; Indradyumna's
          horse-sacrifice
         SS  102-103 
 brahmovāca: 
 
 BRP047.001.1  evaṃ sa pṛthivīpālaś cintayitvā dvijottamāḥ | 
 BRP047.001.2  prāsādārthaṃ hares tatra prārambham akarot tadā || 1 || 
 
 
 BRP047.002.1  ānāyya gaṇakān sarvān ācāryāñ śāstrapāragān | 
 BRP047.002.2  bhūmiṃ saṃśodhya yatnena rājā tu parayā mudā || 2 || 
 
 
 BRP047.003.1  brāhmaṇair jñānasampannair vedaśāstrārthapāragaiḥ | 
 BRP047.003.2  amātyair mantribhiś caiva vāstuvidyāviśāradaiḥ || 3 || 
 
 
 BRP047.004.1  taiḥ sārdhaṃ sa samālocya sumuhūrte śubhe dine | 
 BRP047.004.2  sucandratārāsaṃyoge grahānukūlyasaṃyute || 4 || 
 
 
 BRP047.005.1  jayamaṅgalaśabdaiś ca nānāvādyair manoharaiḥ | 
 BRP047.005.2  vedādhyayananirghoṣair gītaiḥ sumadhurasvaraiḥ || 5 || 
 
 
 BRP047.006.1  puṣpalājākṣatair gandhaiḥ pūrṇakumbhaiḥ sadīpakaiḥ | 
 BRP047.006.2  dadāv arghyaṃ tato rājā śraddhayā susamāhitaḥ || 6 || 
 
 
 BRP047.007.1  dattvaivam arghyaṃ vidhivad ānāyya sa mahīpatiḥ | 
 BRP047.007.2  kaliṅgādhipatiṃ śūram utkalādhipatiṃ tathā | 
 BRP047.007.3  kośalādhipatiṃ caiva tān uvāca tadā nṛpaḥ || 7 || 
 
 rājovāca: 
 
 BRP047.008.1  gacchadhvaṃ sahitāḥ sarve śilārthe susamāhitāḥ | 
 BRP047.008.2  gṛhītvā śilpimukhyāṃś ca śilākarmaviśāradān || 8 || 
 
 
 BRP047.009.1  vindhyācalaṃ suvistīrṇaṃ bahukandaraśobhitam | 
 BRP047.009.2  nirūpya sarvasānūni cchedayitvā śilāḥ śubhāḥ | 
 BRP047.009.3  saṃvāhyantāṃ ca śakaṭair naukābhir mā vilambatha || 9 || 
 
 
 brahmovāca: 
 
 BRP047.010.1  evaṃ gantuṃ samādiśya tān nṛpān sa mahīpatiḥ | 
 BRP047.010.2  punar evābravīd vākyaṃ sāmātyān sapurohitān || 10 || 
 
 rājovāca: 
 
 BRP047.011.1  gacchantu dūtāḥ sarvatra mamājñāṃ pravadantu vai | 
 BRP047.011.2  yatra tiṣṭhanti rājānaḥ pṛthivyāṃ tān suśīghragāḥ || 11 || 
 
 
 BRP047.012.1  hastyaśvarathapādātaiḥ sāmātyaiḥ sapurohitaiḥ | 
 BRP047.012.2  gacchata sahitāḥ sarva indradyumnasya śāsanāt || 12 || 
 
 brahmovāca: 
 
 BRP047.013.1  evaṃ dūtāḥ samājñātā rājñā tena mahātmanā | 
 BRP047.013.2  gatvā tadā nṛpān ūcur vacanaṃ tasya bhūpateḥ || 13 || 
 
 
 BRP047.014.1  śrutvā tu te tathā sarve dūtānāṃ vacanaṃ nṛpāḥ | 
 BRP047.014.2  ājagmus tvaritāḥ sarve svasainyaiḥ parivāritāḥ || 14 || 
 
 
 BRP047.015.1  ye nṛpāḥ sarvadigbhāge ye ca dakṣiṇataḥ sthitāḥ | 
 BRP047.015.2  paścimāyāṃ sthitā ye ca uttarāpathasaṃsthitāḥ || 15 || 
 
 
 BRP047.016.1  pratyantavāsino ye 'pi ye ca sannidhivāsinaḥ | 
 BRP047.016.2  pārvatīyāś ca ye kecit tathā dvīpanivāsinaḥ || 16 || 
 
 
 BRP047.017.1  rathair nāgaiḥ padātaiś ca vājibhir dhanavistaraiḥ | 
 BRP047.017.2  samprāptā bahuśo viprāḥ śrutvendradyumnaśāsanam || 17 || 
 
 
 BRP047.018.1  tān āgatān nṛpān dṛṣṭvā sāmātyān sapurohitān | 
 BRP047.018.2  provāca rājā hṛṣṭātmā kāryam uddiśya sādaram || 18 || 
 
 rājovāca: 
 
 BRP047.019.1  śṛṇudhvaṃ nṛpaśārdūlā yathā kiñcid bravīmy aham | 
 BRP047.019.2  asmin kṣetravare puṇye bhuktimuktiprade śive || 19 || 
 
 
 BRP047.020.1  hayamedhaṃ mahāyajñaṃ prāsādaṃ caiva vaiṣṇavam | 
 BRP047.020.2  kathaṃ śaknomy ahaṃ kartum iti cintākulaṃ manaḥ || 20 || 
 
 
 BRP047.021.1  bhavadbhiḥ susahāyais tu sarvam etat karomy aham | 
 BRP047.021.2  yadi yūyaṃ sahāyā me bhavadhvaṃ nṛpasattamāḥ || 21 || 
 
 brahmovāca: 
 
 BRP047.022.1  ity evaṃ vadamānasya rājarājasya dhīmataḥ | 
 BRP047.022.2  sarve pramuditā hṛṣṭā bhūpās te tasya śāsanāt || 22 || 
 
 
 BRP047.023.1  vavṛṣur dhanaratnaiś ca suvarṇamaṇimauktikaiḥ | 
 BRP047.023.2  kambalājinaratnaiś ca rāṅkavāstaraṇaiḥ śubhaiḥ || 23 || 
 
 
 BRP047.024.1  vajravaidūryamāṇikyaiḥ padmarāgendranīlakaiḥ | 
 BRP047.024.2  gajair aśvair dhanaiś cānyai rathaiś caiva kareṇubhiḥ || 24 || 
 
 
 BRP047.025.1  asaṅkhyeyair bahuvidhair dravyair uccāvacais tathā | 
 BRP047.025.2  śālivrīhiyavaiś caiva māṣamudgatilais tathā || 25 || 
 
 
 BRP047.026.1  siddhārthacaṇakaiś caiva godhūmair masurādibhiḥ | 
 BRP047.026.2  śyāmākair madhukaiś caiva nīvāraiḥ sakulatthakaiḥ || 26 || 
 
 
 BRP047.027.1  anyaiś ca vividhair dhānyair grāmyāraṇyaiḥ sahasraśaḥ | 
 BRP047.027.2  bahudhānyasahasrāṇāṃ taṇḍulānāṃ ca rāśibhiḥ || 27 || 
 
 
 
 BRP047.028.1  gavyasya haviṣaḥ kumbhaiḥ śataśo 'tha sahasraśaḥ | 
 BRP047.028.2  tathānyair vividhair dravyair bhakṣyabhojyānulepanaiḥ || 28 || 
 
 
 BRP047.029.1  rājānaḥ pūrayām āsur yat kiñcid dravyasambhavaiḥ | 
 BRP047.029.2  tān dṛṣṭvā yajñasambhārān sarvasampatsamanvitān || 29 || 
 
 
 BRP047.030.1  yajñakarmavido viprān vedavedāṅgapāragān | 
 BRP047.030.2  śāstreṣu nipuṇān dakṣān kuśalān sarvakarmasu || 30 || 
 
 
 BRP047.031.1  ṛṣīṃś caiva maharṣīṃś ca devarṣīṃś caiva tāpasān | 
 BRP047.031.2  brahmacārigṛhasthāṃś ca vānaprasthān yatīṃs tathā || 31 || 
 
 
 BRP047.032.1  snātakān brāhmaṇāṃś cānyān agnihotre sadā sthitān | 
 BRP047.032.2  ācāryopādhyāyavarān svādhyāyatapasānvitān || 32 || 
 
 
 BRP047.033.1  sadasyāñ śāstrakuśalāṃs tathānyān pāvakān bahūn | 
 BRP047.033.2  dṛṣṭvā tān nṛpatiḥ śrīmān uvāca svaṃ purohitam || 33 || 
 
 rājovāca: 
 
 BRP047.034.1  tataḥ prayāntu vidvāṃso brāhmaṇā vedapāragāḥ | 
 BRP047.034.2  vājimedhārthasiddhyarthaṃ deśaṃ paśyantu yajñiyam || 34 || 
 
 brahmovāca: 
 
 BRP047.035.1  ity uktaḥ sa tathā cakre vacanaṃ tasya bhūpateḥ | 
 BRP047.035.2  hṛṣṭaḥ sa mantribhiḥ sārdhaṃ tadā rājapurohitaḥ || 35 || 
 
 
 BRP047.036.1  tato yayau purodhāś ca prājñaḥ sthapatibhiḥ saha | 
 BRP047.036.2  brāhmaṇān agrataḥ kṛtvā kuśalān yajñakarmaṇi || 36 || 
 
 
 BRP047.037.1  taṃ deśaṃ dhīvaragrāmaṃ sapratoliviṭaṅkinam | 
 BRP047.037.2  kārayām āsa vipro 'sau yajñavāṭaṃ yathāvidhi || 37 || 
 
 
 BRP047.038.1  prāsādaśatasambādhaṃ maṇipravaraśobhitam | 
 BRP047.038.2  indrasadmanibhaṃ ramyaṃ hemaratnavibhūṣitam || 38 || 
 
 
 BRP047.039.1  stambhān kanakacitrāṃś ca toraṇāni bṛhanti ca | 
 BRP047.039.2  yajñāyatanadeśeṣu dattvā śuddhaṃ ca kāñcanam || 39 || 
 
 
 BRP047.040.1  antaḥpurāṇi rājñāṃ ca nānādeśanivāsinām | 
 BRP047.040.2  kārayām āsa dharmātmā tatra tatra yathāvidhi || 40 || 
 
 
 BRP047.041.1  brāhmaṇānāṃ ca vaiśyānāṃ nānādeśasamīyuṣām | 
 BRP047.041.2  kārayām āsa vidhivac chālās tatrāpy anekaśaḥ || 41 || 
 
 
 BRP047.042.1  priyārthaṃ tasya nṛpater āyayur nṛpasattamāḥ | 
 BRP047.042.2  ratnāny anekāny ādāya striyaś cāyayur utsave || 42 || 
 
 
 BRP047.043.1  teṣāṃ nirviśatāṃ sveṣu śibireṣu mahātmanām | 
 BRP047.043.2  nadataḥ sāgarasyeva divispṛg abhavad dhvaniḥ || 43 || 
 
 
 BRP047.044.1  teṣām abhyāgatānāṃ ca sa rājā munisattamāḥ | 
 BRP047.044.2  vyādideśāyatanāni śayyāś cāpy upacārataḥ || 44 || 
 
 
 BRP047.045.1  bhojanāni vicitrāṇi śālīkṣuyavagorasaiḥ | 
 BRP047.045.2  upetya nṛpatiśreṣṭho vyādideśa svayaṃ tadā || 45 || 
 
 
 BRP047.046.1  tathā tasmin mahāyajñe bahavo brahmavādinaḥ | 
 BRP047.046.2  ye ca dvijātipravarās tatrāsan dvijasattamāḥ || 46 || 
 
 
 
 BRP047.047.1  samājagmuḥ saśiṣyās tān pratijagrāha pārthivaḥ | 
 BRP047.047.2  sarvāṃś ca tān anuyayau yāvad āvasathān iti || 47 || 
 
 
 BRP047.048.1  svayam eva mahātejā dambhaṃ tyaktvā nṛpottamaḥ | 
 BRP047.048.2  tataḥ kṛtvā svaśilpaṃ ca śilpino 'nye ca ye tadā || 48 || 
 
 
 BRP047.049.1  kṛtsnaṃ yajñavidhiṃ rājñe tadā tasmai nyavedayan | 
 BRP047.049.2  tataḥ śrutvā nṛpaśreṣṭhaḥ kṛtaṃ sarvam atandritaḥ | 
 BRP047.049.3  hṛṣṭaromābhavad rājā saha mantribhir acyutaḥ || 49 || 
 
 brahmovāca: 
 
 BRP047.050.1  tasmin yajñe pravṛtte tu vāgmino hetuvādibhiḥ | 
 BRP047.050.2  hetuvādān bahūn āhuḥ parasparajigīṣavaḥ || 50 || 
 
 
 BRP047.051.1  devendrasyeva vihitaṃ rājasiṃhena bho dvijāḥ | 
 BRP047.051.2  dadṛśus toraṇāny atra śātakumbhamayāni ca || 51 || 
 
 
 BRP047.052.1  śayyāsanavikārāṃś ca subahūn ratnasañcayān | 
 BRP047.052.2  ghaṭapātrīkaṭāhāni kalaśān vardhamānakān || 52 || 
 
 
 BRP047.053.1  nahi kaścid asauvarṇam apaśyad vasudhādhipaḥ | 
 BRP047.053.2  yūpāṃś ca śāstrapaṭhitān dāravān hemabhūṣitān || 53 || 
 
 
 BRP047.054.1  upakṣiptān yathākālaṃ vidhivad bhūrivarcasaḥ | 
 BRP047.054.2  sthalajā jalajā ye ca paśavaḥ kecana dvijāḥ || 54 || 
 
 
 BRP047.055.1  sarvān eva samānītān apaśyaṃs tatra te nṛpāḥ | 
 BRP047.055.2  gāś caiva mahiṣīś caiva tathā vṛddhastriyo 'pi ca || 55 || 
 
 
 BRP047.056.1  audakāni ca sattvāni śvāpadāni vayāṃsi ca | 
 BRP047.056.2  jarāyujāṇḍajātāni svedajāny udbhidāni ca || 56 || 
 
 
 BRP047.057.1  parvatāny upadhānyāni bhūtāni dadṛśuś ca te | 
 BRP047.057.2  evaṃ pramuditaṃ sarvaṃ paśuto dhanadhānyataḥ || 57 || 
 
 
 BRP047.058.1  yajñavāṭaṃ nṛpā dṛṣṭvā vismayaṃ paramaṃ gatāḥ | 
 BRP047.058.2  brāhmaṇānāṃ viśāṃ caiva bahumiṣṭānnam ṛddhimat || 58 || 
 
 
 BRP047.059.1  pūrṇe śatasahasre tu viprāṇāṃ tatra bhuñjatām | 
 BRP047.059.2  dundubhir meghanirghoṣān muhurmuhur athākarot || 59 || 
 
 
 BRP047.060.1  vinanādāsakṛc cāpi divase divase gate | 
 BRP047.060.2  evaṃ sa vavṛdhe yajñas tasya rājñas tu dhīmataḥ || 60 || 
 
 
 BRP047.061.1  annasya subahūn viprā utsargān nirgatopamān | 
 BRP047.061.2  dadhikulyāś ca dadṛśuḥ payasaś ca hradāṃs tathā || 61 || 
 
 
 BRP047.062.1  jambūdvīpo hi sakalo nānājanapadair yutaḥ | 
 BRP047.062.2  dvijāś ca tatra dṛśyante rājñas tasya mahāmakhe || 62 || 
 
 
 BRP047.063.1  tatra yāni sahasrāṇi puruṣāṇāṃ tatas tataḥ | 
 BRP047.063.2  gṛhītvā bhājanaṃ jagmur bahūni dvijasattamāḥ || 63 || 
 
 
 BRP047.064.1  śrāviṇaś cāpi te sarve sumṛṣṭamaṇikuṇḍalāḥ | 
 BRP047.064.2  paryaveṣayan dvijātīñ śataśo 'tha sahasraśaḥ || 64 || 
 
 
 BRP047.065.1  vividhāny anupānāni puruṣā ye 'nuyāyinaḥ | 
 BRP047.065.2  te vai nṛpopabhojyāni brāhmaṇebhyo daduḥ saha || 65 || 
 
 
 
 BRP047.066.1  samāgatān vedavido rājñaś ca pṛthivīśvarān | 
 BRP047.066.2  pūjāṃ cakre tadā teṣāṃ vidhivad bhūridakṣiṇaḥ || 66 || 
 
 
 BRP047.067.1  digdeśād āgatān rājño mahāsaṅgrāmaśālinaḥ | 
 BRP047.067.2  naṭanartakakādīṃś ca gītastutiviśāradān || 67 || 
 
 
 BRP047.068.1  patnyo manoramās tasya pīnonnatapayodharāḥ | 
 BRP047.068.2  indīvarapalāśākṣyaḥ śaraccandranibhānanāḥ || 68 || 
 
 
 BRP047.069.1  kulaśīlaguṇopetāḥ sahasraikaṃ śatādhikam | 
 BRP047.069.2  evaṃ tadbhūpaparamapatnīgaṇasamanvitam || 69 || 
 
 
 BRP047.070.1  ratnamālākulaṃ divyaṃ patākādhvajasevitam | 
 BRP047.070.2  ratnahārayutaṃ ramyaṃ candrakāntisamaprabham || 70 || 
 
 
 BRP047.071.1  kariṇaḥ parvatākārān madasiktān mahābalān | 
 BRP047.071.2  śataśaḥ koṭisaṅghātair dantibhir dantabhūṣaṇaiḥ || 71 || 
 
 
 BRP047.072.1  vātavegajavair aśvaiḥ sindhujātaiḥ suśobhanaiḥ | 
 BRP047.072.2  śvetāśvaiḥ śyāmakarṇaiś ca koṭyanekair javānvitaiḥ || 72 || 
 
 
 BRP047.073.1  sannaddhabaddhakakṣaiś ca nānāpraharaṇodyataiḥ | 
 BRP047.073.2  asaṅkhyeyaiḥ padātaiś ca devaputropamais tathā || 73 || 
 
 
 BRP047.074.1  ity evaṃ dadṛśe rājā yajñasambhāravistaram | 
 BRP047.074.2  mudaṃ lebhe tadā rājā saṃhṛṣṭo vākyam abravīt || 74 || 
 
 rājovāca: 
 
 BRP047.075.1  ānayadhvaṃ hayaśreṣṭhaṃ sarvalakṣaṇalakṣitam | 
 BRP047.075.2  cārayadhvaṃ pṛthivyāṃ vai rājaputrāḥ susaṃyatāḥ || 75 || 
 
 
 BRP047.076.1  vidvadbhir dharmavidbhiś ca atra homo vidhīyatām | 
 BRP047.076.2  kṛṣṇacchāgaṃ ca mahiṣaṃ kṛṣṇasāramṛgaṃ dvijān || 76 || 
 
 
 BRP047.077.1  anaḍvāhaṃ ca gāś caiva sarvāṃś ca paśupālakān | 
 BRP047.077.2  iṣṭayaś ca pravartantāṃ prāsādaṃ vaiṣṇavaṃ tataḥ || 77 || 
 
 
 BRP047.078.1  sarvam etac ca viprebhyo dīyatāṃ manasepsitam | 
 BRP047.078.2  striyaś ca ratnakoṭyaś ca grāmāś ca nagarāṇi ca || 78 || 
 
 
 BRP047.079.1  samyak samṛddhabhūmyaś ca viṣayāś caivam arthinām | 
 BRP047.079.2  anyāni dravyajātāni manojñāni bahūni ca || 79 || 
 
 
 BRP047.080.1  sarveṣāṃ yācamānānāṃ nāsti hy etan na bhāṣayet | 
 BRP047.080.2  tāvat pravartatāṃ yajño yāvad devaḥ purā tv iha | 
 BRP047.080.3  pratyakṣaṃ mama cābhyeti yajñasyāsya samīpataḥ || 80 || 
 
 brahmovāca: 
 
 BRP047.081.1  evam uktvā tadā viprā rājasiṃho mahābhujaḥ | 
 BRP047.081.2  dadau suvarṇasaṅghātaṃ koṭīnāṃ caiva bhūṣaṇam || 81 || 
 
 
 BRP047.082.1  kareṇuśatasāhasraṃ vājino niyutāni ca | 
 BRP047.082.2  arbudaṃ caiva vṛṣabhaṃ svarṇaśṛṅgīś ca dhenukāḥ || 82 || 
 
 
 BRP047.083.1  surūpāḥ surabhīś caiva kāṃsyadohāḥ payasvinīḥ | 
 BRP047.083.2  prāyacchat sa tu viprebhyo vedavidbhyo mudā yutaḥ || 83 || 
 
 
 
 BRP047.084.1  vāsāṃsi ca mahārhāṇi rāṅkavāstaraṇāni ca | 
 BRP047.084.2  suśuklāni ca śubhrāṇi pravālamaṇim uttamam || 84 || 
 
 
 BRP047.085.1  adadāt sa mahāyajñe ratnāni vividhāni ca || 85 || 
 
 
 BRP047.086.1  vajravaidūryamāṇikyamuktikādyāni yāni ca | 
 BRP047.086.2  alaṅkāravatīḥ śubhrāḥ kanyā rājīvalocanāḥ || 86 || 
 
 
 BRP047.087.1  śatāni pañca viprebhyo rājā hṛṣṭaḥ pradattavān | 
 BRP047.087.2  striyaḥ pīnapayobhārāḥ kañcukaiḥ svastanāvṛtāḥ || 87 || 
 
 
 BRP047.088.1  madhyahīnāś ca suśroṇyaḥ padmapattrāyatekṣaṇāḥ | 
 BRP047.088.2  hāvabhāvānvitagrīvā bahvyo valayabhūṣitāḥ || 88 || 
 
 
 BRP047.089.1  pādanūpurasaṃyuktāḥ paṭṭadukūlavāsasaḥ | 
 BRP047.089.2  ekaikaśo 'dadāt tasmin kāmyāś ca kāminīr bahūḥ || 89 || 
 
 
 BRP047.090.1  arthibhyo brāhmaṇādibhyo hayamedhe dvijottamāḥ | 
 BRP047.090.2  bhakṣyaṃ bhojyaṃ ca sampūrṇaṃ nānāsambhārasaṃyutam || 90 || 
 
 
 BRP047.091.1  khaṇḍakādyāny anekāni svinnapakvāṃś ca piṣṭakān | 
 BRP047.091.2  annāny anyāni medhyāṃś ca ghṛtapūrāṃś ca khāṇḍavān || 91 || 
 
 
 BRP047.092.1  madhurāṃs tarjitān pūpān annaṃ mṛṣṭaṃ supākikam | 
 BRP047.092.2  prītyarthaṃ sarvasattvānāṃ dīyate 'nnaṃ punaḥ punaḥ || 92 || 
 
 
 BRP047.093.1  dattasya dīyamānasya dhanasyānto na vidyate | 
 BRP047.093.2  evaṃ dṛṣṭvā mahāyajñaṃ devadaityāḥ savāraṇāḥ || 93 || 
 
 
 BRP047.094.1  gandharvāpsarasaḥ siddhā ṛṣayaś ca prajeśvarāḥ | 
 BRP047.094.2  vismayaṃ paramaṃ yātā dṛṣṭvā kratuvaraṃ śubham || 94 || 
 
 
 BRP047.095.1  purodhā mantriṇo rājā hṛṣṭās tatraiva sarvaśaḥ | 
 BRP047.095.2  na tatra malinaḥ kaścin na dīno na kṣudhānvitaḥ || 95 || 
 
 
 BRP047.096.1  na vopasargo na glānir nādhayo vyādhayas tathā | 
 BRP047.096.2  nākālamaraṇaṃ tatra na daṃśo na grahā viṣam || 96 || 
 
 
 BRP047.097.1  hṛṣṭapuṣṭajanāḥ sarve tasmin rājño mahotsave | 
 BRP047.097.2  ye ca tatra tapaḥsiddhā munayaś cirajīvinaḥ || 97 || 
 
 
 BRP047.098.1  na jātaṃ tādṛśaṃ yajñaṃ dhanadhānyasamanvitam | 
 BRP047.098.2  evaṃ sa rājā vidhivad vājimedhaṃ dvijottamāḥ | 
 BRP047.098.3  kratuṃ samāpayām āsa prāsādaṃ vaiṣṇavaṃ tathā || 98 || 
 
 
 
 
        Chapter 48: Story of Indradyumna (cont.): Indradyumna's anxiety
         SS  103 
 munaya ūcuḥ: 
 
 BRP048.001.1  brūhi no devadeveśa yat pṛcchāmaḥ purātanam | 
 BRP048.001.2  yathā tāḥ pratimāḥ pūrvam indradyumnena nirmitāḥ || 1 || 
 
 
 BRP048.002.1  kena caiva prakāreṇa tuṣṭas tasmai sa mādhavaḥ | 
 BRP048.002.2  tat sarvaṃ vada cāsmākaṃ paraṃ kautūhalaṃ hi naḥ || 2 || 
 
 brahmovāca: 
 
 BRP048.003.1  śṛṇudhvaṃ muniśārdūlāḥ purāṇaṃ vedasammitam | 
 BRP048.003.2  kathayāmi purā vṛttaṃ pratimānāṃ ca sambhavam || 3 || 
 
 
 BRP048.004.1  pravṛtte ca mahāyajñe prāsāde caiva nirmite | 
 BRP048.004.2  cintā tasya babhūvātha pratimārtham aharniśam || 4 || 
 
 
 BRP048.005.1  na vedmi kena deveśaṃ sarveśaṃ lokapāvanam | 
 BRP048.005.2  sargasthityantakartāraṃ paśyāmi puruṣottamam || 5 || 
 
 
 BRP048.006.1  cintāviṣṭas tv abhūd rājā śete rātrau divāpi na | 
 BRP048.006.2  na bhuṅkte vividhān bhogān na ca snānaṃ prasādhanam || 6 || 
 
 
 BRP048.007.1  naiva vādyena gandhena gāyanair varṇakair api | 
 BRP048.007.2  na gajair madayuktaiś ca na cānekair hayānvitaiḥ || 7 || 
 
 
 BRP048.008.1  nendranīlair mahānīlaiḥ padmarāgamayair na ca | 
 BRP048.008.2  suvarṇarajatādyaiś ca vajrasphaṭikasaṃyutaiḥ || 8 || 
 
 
 BRP048.009.1  bahurāgārthakāmair vā na vanyair antarikṣagaiḥ | 
 BRP048.009.2  babhūva tasya nṛpater manasas tuṣṭivardhanam || 9 || 
 
 
 BRP048.010.1  śailamṛddārujāteṣu praśastaṃ kiṃ mahītale | 
 BRP048.010.2  viṣṇupratimāyogyaṃ ca sarvalakṣaṇalakṣitam || 10 || 
 
 
 BRP048.011.1  etair eva trayāṇāṃ tu dayitaṃ syāt surārcitam | 
 BRP048.011.2  sthāpite prītim abhyeti iti cintāparo 'bhavat || 11 || 
 
 
 BRP048.012.1  pañcarātravidhānena sampūjya puruṣottamam | 
 BRP048.012.2  cintāviṣṭo mahīpālaḥ saṃstotum upacakrame || 12 || 
 
 
 
        Chapter 49: Story of Indradyumna (cont.): Hymn to Viṣṇu
         SS  104-105 
 
 BRP049.001.1  vāsudeva namas te 'stu namas te mokṣakāraṇa | 
 BRP049.001.2  trāhi māṃ sarvalokeśa janmasaṃsārasāgarāt || 1 || 
 
 
 BRP049.002.1  nirmalāmbarasaṅkāśa namas te puruṣottama | 
 BRP049.002.2  saṅkarṣaṇa namas te 'stu trāhi māṃ dharaṇīdhara || 2 || 
 
 
 BRP049.003.1  namas te hemagarbhābha namas te makaradhvaja | 
 BRP049.003.2  ratikānta namas te 'stu trāhi māṃ saṃvarāntaka || 3 || 
 
 
 BRP049.004.1  namas te 'ñjanasaṅkāśa namas te bhaktavatsala | 
 BRP049.004.2  aniruddha namas te 'stu trāhi māṃ varado bhava || 4 || 
 
 
 
 BRP049.005.1  namas te vibudhāvāsa namas te vibudhapriya | 
 BRP049.005.2  nārāyaṇa namas te 'stu trāhi māṃ śaraṇāgatam || 5 || 
 
 
 BRP049.006.1  namas te balināṃ śreṣṭha namas te lāṅgalāyudha | 
 BRP049.006.2  caturmukha jagaddhāma trāhi māṃ prapitāmaha || 6 || 
 
 
 BRP049.007.1  namas te nīlameghābha namas te tridaśārcita | 
 BRP049.007.2  trāhi viṣṇo jagannātha magnaṃ māṃ bhavasāgare || 7 || 
 
 
 BRP049.008.1  pralayānalasaṅkāśa namas te ditijāntaka | 
 BRP049.008.2  narasiṃha mahāvīrya trāhi māṃ dīptalocana || 8 || 
 
 
 BRP049.009.1  yathā rasātalād urvī tvayā daṃṣṭroddhṛtā purā | 
 BRP049.009.2  tathā mahāvarāhas tvaṃ trāhi māṃ duḥkhasāgarāt || 9 || 
 
 
 BRP049.010.1  tavaitā mūrtayaḥ kṛṣṇa varadāḥ saṃstutā mayā | 
 BRP049.010.2  taveme baladevādyāḥ pṛthagrūpeṇa saṃsthitāḥ || 10 || 
 
 
 BRP049.011.1  aṅgāni tava deveśa garutmādyās tathā prabho | 
 BRP049.011.2  dikpālāḥ sāyudhāś caiva keśavādyās tathācyuta || 11 || 
 
 
 BRP049.012.1  ye cānye tava deveśa bhedāḥ proktā manīṣibhiḥ | 
 BRP049.012.2  te 'pi sarve jagannātha prasannāyatalocana || 12 || 
 
 
 BRP049.013.1  mayārcitāḥ stutāḥ sarve tathā yūyaṃ namaskṛtāḥ | 
 BRP049.013.2  prayacchata varaṃ mahyaṃ dharmakāmārthamokṣadam || 13 || 
 
 
 BRP049.014.1  bhedās te kīrtitā ye tu hare saṅkarṣaṇādayaḥ | 
 BRP049.014.2  tava pūjārthasambhūtās tatas tvayi samāśritāḥ || 14 || 
 
 
 BRP049.015.1  na bhedas tava deveśa vidyate paramārthataḥ | 
 BRP049.015.2  vividhaṃ tava yad rūpam uktaṃ tad upacārataḥ || 15 || 
 
 
 BRP049.016.1  advaitaṃ tvāṃ kathaṃ dvaitaṃ vaktuṃ śaknoti mānavaḥ | 
 BRP049.016.2  ekas tvaṃ hi hare vyāpī citsvabhāvo nirañjanaḥ || 16 || 
 
 
 BRP049.017.1  paramaṃ tava yad rūpaṃ bhāvābhāvavivarjitam | 
 BRP049.017.2  nirlepaṃ nirguṇaṃ śreṣṭhaṃ kūṭastham acalaṃ dhruvam || 17 || 
 
 
 BRP049.018.1  sarvopādhivinirmuktaṃ sattāmātravyavasthitam | 
 BRP049.018.2  tad devāś ca na jānanti kathaṃ jānāmy ahaṃ prabho || 18 || 
 
 
 BRP049.019.1  aparaṃ tava yad rūpaṃ pītavastraṃ caturbhujam | 
 BRP049.019.2  śaṅkhacakragadāpāṇimukuṭāṅgadadhāriṇam || 19 || 
 
 
 BRP049.020.1  śrīvatsoraskasaṃyuktaṃ vanamālāvibhūṣitam | 
 BRP049.020.2  tad arcayanti vibudhā ye cānye tava saṃśrayāḥ || 20 || 
 
 
 
 BRP049.021.1  devadeva suraśreṣṭha bhaktānām abhayaprada | 
 BRP049.021.2  trāhi māṃ padmapattrākṣa magnaṃ viṣayasāgare || 21 || 
 
 
 BRP049.022.1  nānyaṃ paśyāmi lokeśa yasyāhaṃ śaraṇaṃ vraje | 
 BRP049.022.2  tvām ṛte kamalākānta prasīda madhusūdana || 22 || 
 
 
 BRP049.023.1  jarāvyādhiśatair yukto nānāduḥkhair nipīḍitaḥ | 
 BRP049.023.2  harṣaśokānvito mūḍhaḥ karmapāśaiḥ suyantritaḥ || 23 || 
 
 
 BRP049.024.1  patito 'haṃ mahāraudre ghore saṃsārasāgare | 
 BRP049.024.2  viṣamodakaduṣpāre rāgadveṣajhaṣākule || 24 || 
 
 
 BRP049.025.1  indriyāvartagambhīre tṛṣṇāśokormisaṅkule | 
 BRP049.025.2  nirāśraye nirālambe niḥsāre 'tyantacañcale || 25 || 
 
 
 BRP049.026.1  māyayā mohitas tatra bhramāmi suciraṃ prabho | 
 BRP049.026.2  nānājātisahasreṣu jāyamānaḥ punaḥ punaḥ || 26 || 
 
 
 BRP049.027.1  mayā janmāny anekāni sahasrāṇy ayutāni ca | 
 BRP049.027.2  vividhāny anubhūtāni saṃsāre 'smiñ janārdana || 27 || 
 
 
 BRP049.028.1  vedāḥ sāṅgā mayādhītāḥ śāstrāṇi vividhāni ca | 
 BRP049.028.2  itihāsapurāṇāni tathā śilpāny anekaśaḥ || 28 || 
 
 
 BRP049.029.1  asantoṣāś ca santoṣāḥ sañcayāpacayā vyayāḥ | 
 BRP049.029.2  mayā prāptā jagannātha kṣayavṛddhyakṣayetarāḥ || 29 || 
 
 
 BRP049.030.1  bhāryārimitrabandhūnāṃ viyogāḥ saṅgamās tathā | 
 BRP049.030.2  pitaro vividhā dṛṣṭā mātaraś ca tathā mayā || 30 || 
 
 
 BRP049.031.1  duḥkhāni cānubhūtāni yāni saukhyāny anekaśaḥ | 
 BRP049.031.2  prāptāś ca bāndhavāḥ putrā bhrātaro jñātayas tathā || 31 || 
 
 
 BRP049.032.1  mayoṣitaṃ tathā strīṇāṃ koṣṭhe viṇmūtrapicchale | 
 BRP049.032.2  garbhavāse mahāduḥkham anubhūtaṃ tathā prabho || 32 || 
 
 
 BRP049.033.1  duḥkhāni yāny anekāni bālyayauvanagocare | 
 BRP049.033.2  vārdhake ca hṛṣīkeśa tāni prāptāni vai mayā || 33 || 
 
 
 BRP049.034.1  maraṇe yāni duḥkhāni yamamārge yamālaye | 
 BRP049.034.2  mayā tāny anubhūtāni narake yātanās tathā || 34 || 
 
 
 BRP049.035.1  kṛmikīṭadrumāṇāṃ ca hastyaśvamṛgapakṣiṇām | 
 BRP049.035.2  mahiṣoṣṭragavāṃ caiva tathānyeṣāṃ vanaukasām || 35 || 
 
 
 BRP049.036.1  dvijātīnāṃ ca sarveṣāṃ śūdrāṇāṃ caiva yoniṣu | 
 BRP049.036.2  dhanināṃ kṣatriyāṇāṃ ca daridrāṇāṃ tapasvinām || 36 || 
 
 
 BRP049.037.1  nṛpāṇāṃ nṛpabhṛtyānāṃ tathānyeṣāṃ ca dehinām | 
 BRP049.037.2  gṛheṣu teṣām utpanno deva cāhaṃ punaḥ punaḥ || 37 || 
 
 
 BRP049.038.1  gato 'smi dāsatāṃ nātha bhṛtyānāṃ bahuśo nṛṇām | 
 BRP049.038.2  daridratvaṃ ceśvaratvaṃ svāmitvaṃ ca tathā gataḥ || 38 || 
 
 
 BRP049.039.1  hato mayā hatāś cānye ghātito ghātitās tathā | 
 BRP049.039.2  dattaṃ mamānyair anyebhyo mayā dattam anekaśaḥ || 39 || 
 
 
 BRP049.040.1  pitṛmātṛsuhṛdbhrātṛkalatrāṇāṃ kṛtena ca | 
 BRP049.040.2  dhanināṃ śrotriyāṇāṃ ca daridrāṇāṃ tapasvinām || 40 || 
 
 
 
 BRP049.041.1  uktaṃ dainyaṃ ca vividhaṃ tyaktvā lajjāṃ janārdana | 
 BRP049.041.2  devatiryaṅmanuṣyeṣu sthāvareṣu careṣu ca || 41 || 
 
 
 BRP049.042.1  na vidyate tathā sthānaṃ yatrāhaṃ na gataḥ prabho | 
 BRP049.042.2  kadā me narake vāsaḥ kadā svarge jagatpate || 42 || 
 
 
 BRP049.043.1  kadā manuṣyalokeṣu kadā tiryaggateṣu ca | 
 BRP049.043.2  jalayantre yathā cakre ghaṭī rajjunibandhanā || 43 || 
 
 
 BRP049.044.1  yāti cordhvam adhaś caiva kadā madhye ca tiṣṭhati | 
 BRP049.044.2  tathā cāhaṃ suraśreṣṭha karmarajjusamāvṛtaḥ || 44 || 
 
 
 BRP049.045.1  adhaś cordhvaṃ tathā madhye bhraman gacchāmi yogataḥ | 
 BRP049.045.2  evaṃ saṃsāracakre 'smin bhairave romaharṣaṇe || 45 || 
 
 
 BRP049.046.1  bhramāmi suciraṃ kālaṃ nāntaṃ paśyāmi karhicit | 
 BRP049.046.2  na jāne kiṃ karomy adya hare vyākulitendriyaḥ || 46 || 
 
 
 BRP049.047.1  śokatṛṣṇābhibhūto 'haṃ kāndiśīko vicetanaḥ | 
 BRP049.047.2  idānīṃ tvām ahaṃ deva vihvalaḥ śaraṇaṃ gataḥ || 47 || 
 
 
 BRP049.048.1  trāhi māṃ duḥkhitaṃ kṛṣṇa magnaṃ saṃsārasāgare | 
 BRP049.048.2  kṛpāṃ kuru jagannātha bhaktaṃ māṃ yadi manyase || 48 || 
 
 
 BRP049.049.1  tvadṛte nāsti me bandhur yo 'sau cintāṃ kariṣyati | 
 BRP049.049.2  deva tvāṃ nātham āsādya na bhayaṃ me 'sti kutracit || 49 || 
 
 
 BRP049.050.1  jīvite maraṇe caiva yogakṣeme 'thavā prabho | 
 BRP049.050.2  ye tu tvāṃ vidhivad deva nārcayanti narādhamāḥ || 50 || 
 
 
 BRP049.051.1  sugatis tu kathaṃ teṣāṃ bhavet saṃsārabandhanāt | 
 BRP049.051.2  kiṃ teṣāṃ kulaśīlena vidyayā jīvitena ca || 51 || 
 
 
 BRP049.052.1  yeṣāṃ na jāyate bhaktir jagaddhātari keśave | 
 BRP049.052.2  prakṛtiṃ tv āsurīṃ prāpya ye tvāṃ nindanti mohitāḥ || 52 || 
 
 
 BRP049.053.1  patanti narake ghore jāyamānāḥ punaḥ punaḥ | 
 BRP049.053.2  na teṣāṃ niṣkṛtis tasmād vidyate narakārṇavāt || 53 || 
 
 
 BRP049.054.1  ye dūṣayanti durvṛttās tvāṃ deva puruṣādhamāḥ | 
 BRP049.054.2  yatra yatra bhavej janma mama karmanibandhanāt || 54 || 
 
 
 BRP049.055.1  tatra tatra hare bhaktis tvayi cāstu dṛḍhā sadā | 
 BRP049.055.2  ārādhya tvāṃ surā daityā narāś cānye 'pi saṃyatāḥ || 55 || 
 
 
 BRP049.056.1  avāpuḥ paramāṃ siddhiṃ kas tvāṃ deva na pūjayet | 
 BRP049.056.2  na śaknuvanti brahmādyāḥ stotuṃ tvāṃ tridaśā hare || 56 || 
 
 
 BRP049.057.1  kathaṃ mānuṣabuddhyāhaṃ staumi tvāṃ prakṛteḥ param | 
 BRP049.057.2  tathā cājñānabhāvena saṃstuto 'si mayā prabho || 57 || 
 
 
 BRP049.058.1  tat kṣamasvāparādhaṃ me yadi te 'sti dayā mayi | 
 BRP049.058.2  kṛtāparādhe 'pi hare kṣamāṃ kurvanti sādhavaḥ || 58 || 
 
 
 BRP049.059.1  tasmāt prasīda deveśa bhaktasnehaṃ samāśritaḥ | 
 BRP049.059.2  stuto 'si yan mayā deva bhaktibhāvena cetasā | 
 BRP049.059.3  sāṅgaṃ bhavatu tat sarvaṃ vāsudeva namo 'stu te || 59 || 
 
 brahmovāca: 
 
 BRP049.060.1  itthaṃ stutas tadā tena prasanno garuḍadhvajaḥ | 
 BRP049.060.2  dadau tasmai muniśreṣṭhāḥ sakalaṃ manasepsitam || 60 || 
 
 
 
 BRP049.061.1  yaḥ sampūjya jagannāthaṃ pratyahaṃ stauti mānavaḥ | 
 BRP049.061.2  stotreṇānena matimān sa mokṣaṃ labhate dhruvam || 61 || 
 
 
 BRP049.062.1  trisandhyaṃ yo japed vidvān idaṃ stotravaraṃ śuciḥ | 
 BRP049.062.2  dharmaṃ cārthaṃ ca kāmaṃ ca mokṣaṃ ca labhate naraḥ || 62 || 
 
 
 BRP049.063.1  yaḥ paṭhec chṛṇuyād vāpi śrāvayed vā samāhitaḥ | 
 BRP049.063.2  sa lokaṃ śāśvataṃ viṣṇor yāti nirdhūtakalmaṣaḥ || 63 || 
 
 
 BRP049.064.1  dhanyaṃ pāpaharaṃ cedaṃ bhuktimuktipradaṃ śivam | 
 BRP049.064.2  guhyaṃ sudurlabhaṃ puṇyaṃ na deyaṃ yasya kasyacit || 64 || 
 
 
 BRP049.065.1  na nāstikāya mūrkhāya na kṛtaghnāya mānine | 
 BRP049.065.2  na duṣṭamataye dadyān nābhaktāya kadācana || 65 || 
 
 
 BRP049.066.1  dātavyaṃ bhaktiyuktāya guṇaśīlānvitāya ca | 
 BRP049.066.2  viṣṇubhaktāya śāntāya śraddhānuṣṭhānaśāline || 66 || 
 
 
 BRP049.067.1  idaṃ samastāghavināśahetuḥ | 
 BRP049.067.2  kāruṇyasañjñaṃ sukhamokṣadaṃ ca | 
 BRP049.067.3  aśeṣavāñchāphaladaṃ variṣṭhaṃ | 
 BRP049.067.4  stotraṃ mayoktaṃ puruṣottamasya || 67 || 
 
 
 BRP049.068.1  ye taṃ susūkṣmaṃ vimalā murāriṃ | 
 BRP049.068.2  dhyāyanti nityaṃ puruṣaṃ purāṇam | 
 BRP049.068.3  te muktibhājaḥ praviśanti viṣṇuṃ | 
 BRP049.068.4  mantrair yathājyaṃ hutam adhvarāgnau || 68 || 
 
 
 BRP049.069.1  ekaḥ sa devo bhavaduḥkhahantā | 
 BRP049.069.2  paraḥ pareṣāṃ na tato 'sti cānyat | 
 BRP049.069.3  draṣṭā sa pātā sa tu nāśakartā | 
 BRP049.069.4  viṣṇuḥ samastākhilasārabhūtaḥ || 69 || 
 
 
 BRP049.070.1  kiṃ vidyayā kiṃ svaguṇaiś ca teṣāṃ | 
 BRP049.070.2  yajñaiś ca dānaiś ca tapobhir ugraiḥ | 
 BRP049.070.3  yeṣāṃ na bhaktir bhavatīha kṛṣṇe | 
 BRP049.070.4  jagadgurau mokṣasukhaprade ca || 70 || 
 
 
 BRP049.071.1  loke sa dhanyaḥ sa śuciḥ sa vidvān | 
 BRP049.071.2  makhais tapobhiḥ sa guṇair variṣṭhaḥ | 
 BRP049.071.3  jñātā sa dātā sa tu satyavaktā | 
 BRP049.071.4  yasyāsti bhaktiḥ puruṣottamākhye || 71 || 
 
 
 
        Chapter 50: Story of Indradyumna (cont.): Making of the images
         SS  105-106 
 brahmovāca: 
 
 BRP050.001.1  stutvaivaṃ muniśārdūlāḥ praṇamya ca sanātanam | 
 BRP050.001.2  vāsudevaṃ jagannāthaṃ sarvakāmaphalapradam || 1 || 
 
 
 BRP050.002.1  cintāviṣṭo mahīpālaḥ kuśān āstīrya bhūtale | 
 BRP050.002.2  vastraṃ ca tanmanā bhūtvā suṣvāpa dharaṇītale || 2 || 
 
 
 
 BRP050.003.1  kathaṃ pratyakṣam abhyeti devadevo janārdanaḥ | 
 BRP050.003.2  mama cārtiharo devas tadāsāv iti cintayan || 3 || 
 
 
 BRP050.004.1  suptasya tasya nṛpater vāsudevo jagadguruḥ | 
 BRP050.004.2  ātmānaṃ darśayām āsa śaṅkhacakragadābhṛtam || 4 || 
 
 
 BRP050.005.1  sa dadarśa tu saprema devadevaṃ jagadgurum | 
 BRP050.005.2  śaṅkhacakradharaṃ devaṃ gadācakrograpāṇinam || 5 || 
 
 
 BRP050.006.1  śārṅgabāṇadharaṃ devaṃ jvalattejotimaṇḍalam | 
 BRP050.006.2  yugāntādityavarṇābhaṃ nīlavaidūryasannibham || 6 || 
 
 
 BRP050.007.1  suparṇāṃse tam āsīnaṃ ṣoḍaśārdhabhujaṃ śubham | 
 BRP050.007.2  sa cāsmai prābravīd dhīrāḥ sādhu rājan mahāmate || 7 || 
 
 
 BRP050.008.1  kratunānena divyena tathā bhaktyā ca śraddhayā | 
 BRP050.008.2  tuṣṭo 'smi te mahīpāla vṛthā kim anuśocasi || 8 || 
 
 
 BRP050.009.1  yad atra pratimā rājañ jagatpūjyā sanātanī | 
 BRP050.009.2  yathā sā prāpyate bhūpa tadupāyaṃ bravīmi te || 9 || 
 
 
 BRP050.010.1  gatāyām adya śarvaryāṃ nirmale bhāskarodite | 
 BRP050.010.2  sāgarasya jalasyānte nānādrumavibhūṣite || 10 || 
 
 
 BRP050.011.1  jalaṃ tathaiva velāyāṃ dṛśyate tatra vai mahat | 
 BRP050.011.2  lavaṇasyodadhe rājaṃs taraṅgaiḥ samabhiplutam || 11 || 
 
 
 BRP050.012.1  kūlānte hi mahāvṛkṣaḥ sthitaḥ sthalajaleṣu ca | 
 BRP050.012.2  velābhir hanyamānaś ca na cāsau kampate drumaḥ || 12 || 
 
 
 BRP050.013.1  paraśum ādāya hastena ūrmer antas tato vraja | 
 BRP050.013.2  ekākī viharan rājan sa tvaṃ paśyasi pādapam || 13 || 
 
 
 BRP050.014.1  īdṛk cihnaṃ samālokya chedaya tvam aśaṅkitaḥ | 
 BRP050.014.2  chedyamānaṃ tu taṃ vṛkṣaṃ prātar adbhutadarśanam || 14 || 
 
 
 BRP050.015.1  dṛṣṭvā tenaiva sañcintya tato bhūpāla darśanāt | 
 BRP050.015.2  kuru tāṃ pratimāṃ divyāṃ jahi cintāṃ vimohinīm || 15 || 
 
 brahmovāca: 
 
 BRP050.016.1  evam uktvā mahābhāgo jagāmādarśanaṃ hariḥ | 
 BRP050.016.2  sa cāpi svapnam ālokya paraṃ vismayam āgataḥ || 16 || 
 
 
 BRP050.017.1  tāṃ niśāṃ sa samudvīkṣya sthitas tadgatamānasaḥ | 
 BRP050.017.2  vyāharan vaiṣṇavān mantrān sūktaṃ caiva tadātmakam || 17 || 
 
 
 BRP050.018.1  pragatāyāṃ rajanyāṃ tu utthito nānyamānasaḥ | 
 BRP050.018.2  sa snātvā sāgare samyag yathāvad vidhinā tataḥ || 18 || 
 
 
 BRP050.019.1  dattvā dānaṃ ca viprebhyo grāmāṃś ca nagarāṇi ca | 
 BRP050.019.2  kṛtvā paurvāhṇikaṃ karma jagāma sa nṛpottamaḥ || 19 || 
 
 
 BRP050.020.1  na cāśvo na padātiś ca na gajo na ca sārathiḥ | 
 BRP050.020.2  ekākī sa mahāvelāṃ praviveśa mahīpatiḥ || 20 || 
 
 
 
 BRP050.021.1  taṃ dadarśa mahāvṛkṣaṃ tejasvantaṃ mahādrumam | 
 BRP050.021.2  mahātigamahārohaṃ puṇyaṃ vipulam eva ca || 21 || 
 
 
 BRP050.022.1  mahotsedhaṃ mahākāyaṃ prasuptaṃ ca jalāntike | 
 BRP050.022.2  sāndramāñjiṣṭhavarṇābhaṃ nāmajātivivarjitam || 22 || 
 
 
 BRP050.023.1  naranāthas tadā viprā drumaṃ dṛṣṭvā mudānvitaḥ | 
 BRP050.023.2  paraśunā śātayām āsa niśitena dṛḍhena ca || 23 || 
 
 
 BRP050.024.1  dvaidhīkartumanās tatra babhūvendrasakhaḥ sa ca | 
 BRP050.024.2  nirīkṣyamāṇe kāṣṭhe tu babhūvādbhutadarśanam || 24 || 
 
 
 BRP050.025.1  viśvakarmā ca viṣṇuś ca viprarūpadharāv ubhau | 
 BRP050.025.2  ājagmatur mahābhāgau tadā tulyāgrajanmanau || 25 || 
 
 
 BRP050.026.1  jvalamānau svatejobhir divyasraganulepanau | 
 BRP050.026.2  atha tau taṃ samāgamya nṛpam indrasakhaṃ tadā || 26 || 
 
 
 BRP050.027.1  tāv ūcatur mahārāja kim atra tvaṃ kariṣyasi | 
 BRP050.027.2  kimarthaṃ ca mahābāho śātitaś ca vanaspatiḥ || 27 || 
 
 
 BRP050.028.1  asahāyo mahādurge nirjane gahane vane | 
 BRP050.028.2  mahāsindhutaṭe caiva kathaṃ vai śātito drumaḥ || 28 || 
 
 brahmovāca: 
 
 BRP050.029.1  tayoḥ śrutvā vaco viprāḥ sa tu rājā mudānvitaḥ | 
 BRP050.029.2  babhāṣe vacanaṃ tābhyāṃ mṛdulaṃ madhuraṃ tathā || 29 || 
 
 
 BRP050.030.1  dṛṣṭvā tau brāhmaṇau tatra candrasūryāv ivāgatau | 
 BRP050.030.2  namaskṛtya jagannāthāv avāṅmukham avasthitaḥ || 30 || 
 
 rājovāca: 
 
 BRP050.031.1  devadevam anādyantam anantaṃ jagatāṃ patim | 
 BRP050.031.2  ārādhayituṃ pratimāṃ karomīti matir mama || 31 || 
 
 
 BRP050.032.1  ahaṃ sa devadevena parameṇa mahātmanā | 
 BRP050.032.2  svapnānte ca samuddiṣṭo bhavadbhyāṃ śrāvitaṃ mayā || 32 || 
 
 brahmovāca: 
 
 BRP050.033.1  rājñas tu vacanaṃ śrutvā devendrapratimasya ca | 
 BRP050.033.2  prahasya tasmai viśveśas tuṣṭo vacanam abravīt || 33 || 
 
 viṣṇur uvāca: 
 
 BRP050.034.1  sādhu sādhu mahīpāla yad etan matam uttamam | 
 BRP050.034.2  saṃsārasāgare ghore kadalīdalasannibhe || 34 || 
 
 
 BRP050.035.1  niḥsāre duḥkhabahule kāmakrodhasamākule | 
 BRP050.035.2  indriyāvartakalile dustare romaharṣaṇe || 35 || 
 
 
 BRP050.036.1  nānāvyādhiśatāvarte jalabudbudasannibhe | 
 BRP050.036.2  yatas te matir utpannā viṣṇor ārādhanāya vai || 36 || 
 
 
 BRP050.037.1  dhanyas tvaṃ nṛpaśārdūla guṇaiḥ sarvair alaṅkṛtaḥ | 
 BRP050.037.2  saprajā pṛthivī dhanyā saśailavanakānanā || 37 || 
 
 
 
 BRP050.038.1  sapuragrāmanagarā caturvarṇair alaṅkṛtā | 
 BRP050.038.2  yatra tvaṃ nṛpaśārdūla prajāḥ pālayitā prabhuḥ || 38 || 
 
 
 BRP050.039.1  ehy ehi sumahābhāga drume 'smin sukhaśītale | 
 BRP050.039.2  āvābhyāṃ saha tiṣṭha tvaṃ kathābhir dharmasaṃśritaḥ || 39 || 
 
 
 BRP050.040.1  ayaṃ mama sahāyas tu āgataḥ śilpināṃ varaḥ | 
 BRP050.040.2  viśvakarmasamaḥ sākṣān nipuṇaḥ sarvakarmasu | 
 BRP050.040.3  mayoddiṣṭāṃ tu pratimāṃ karoty eṣa taṭaṃ tyaja || 40 || 
 
 brahmovāca: 
 
 BRP050.041.1  śrutvaivaṃ vacanaṃ tasya tadā rājā dvijanmanaḥ | 
 BRP050.041.2  sāgarasya taṭaṃ tyaktvā gatvā tasya samīpataḥ || 41 || 
 
 
 BRP050.042.1  tasthau sa nṛpatiśreṣṭho vṛkṣacchāye suśītale | 
 BRP050.042.2  tatas tasmai sa viśvātmā dadāv ājñāṃ dvijākṛtiḥ || 42 || 
 
 
 BRP050.043.1  śilpimukhyāya viprendrāḥ kuruṣva pratimā iti | 
 BRP050.043.2  kṛṣṇarūpaṃ paraṃ śāntaṃ padmapattrāyatekṣaṇam || 43 || 
 
 
 BRP050.044.1  śrīvatsakaustubhadharaṃ śaṅkhacakragadādharam | 
 BRP050.044.2  gaurāṅgaṃ kṣīravarṇābhaṃ dvitīyaṃ svastikāṅkitam || 44 || 
 
 
 BRP050.045.1  lāṅgalāstradharaṃ devam anantākhyaṃ mahābalam | 
 BRP050.045.2  devadānavagandharvayakṣavidyādharoragaiḥ || 45 || 
 
 
 BRP050.046.1  na vijñāto hi tasyāntas tenānanta iti smṛtaḥ | 
 BRP050.046.2  bhaginīṃ vāsudevasya rukmavarṇāṃ suśobhanām || 46 || 
 
 
 BRP050.047.1  tṛtīyāṃ vai subhadrāṃ ca sarvalakṣaṇalakṣitām || 47 || 
 
 brahmovāca: 
 
 BRP050.048.1  śrutvaitad vacanaṃ tasya viśvakarmā sukarmakṛt | 
 BRP050.048.2  tatkṣaṇāt kārayām āsa pratimāḥ śubhalakṣaṇāḥ || 48 || 
 
 
 BRP050.049.1  prathamaṃ śuklavarṇābhaṃ śāradendusamaprabham | 
 BRP050.049.2  āraktākṣaṃ mahākāyaṃ sphaṭāvikaṭamastakam || 49 || 
 
 
 BRP050.050.1  nīlāmbaradharaṃ cograṃ balaṃ balamadoddhatam | 
 BRP050.050.2  kuṇḍalaikadharaṃ divyaṃ gadāmuśaladhāriṇam || 50 || 
 
 
 BRP050.051.1  dvitīyaṃ puṇḍarīkākṣaṃ nīlajīmūtasannibham | 
 BRP050.051.2  atasīpuṣpasaṅkāśaṃ padmapattrāyatekṣaṇam || 51 || 
 
 
 BRP050.052.1  pītavāsasam atyugraṃ śubhaṃ śrīvatsalakṣaṇam | 
 BRP050.052.2  cakrapūrṇakaraṃ divyaṃ sarvapāpaharaṃ harim || 52 || 
 
 
 BRP050.053.1  tṛtīyāṃ svarṇavarṇābhāṃ padmapattrāyatekṣaṇām | 
 BRP050.053.2  vicitravastrasañchannāṃ hārakeyūrabhūṣitām || 53 || 
 
 
 BRP050.054.1  vicitrābharaṇopetāṃ ratnahārāvalambitām | 
 BRP050.054.2  pīnonnatakucāṃ ramyāṃ viśvakarmā vinirmame || 54 || 
 
 
 BRP050.055.1  sa tu rājādbhutaṃ dṛṣṭvā kṣaṇenaikena nirmitāḥ | 
 BRP050.055.2  divyavastrayugacchannā nānāratnair alaṅkṛtāḥ || 55 || 
 
 
 
 BRP050.056.1  sarvalakṣaṇasampannāḥ pratimāḥ sumanoharāḥ | 
 BRP050.056.2  vismayaṃ paramaṃ gatvā idaṃ vacanam abravīt || 56 || 
 
 indradyumna uvāca: 
 
 BRP050.057.1  kiṃ devau samanuprāptau dvijarūpadharāv ubhau | 
 BRP050.057.2  ubhau cādbhutakarmāṇau devavṛttāv amānuṣau || 57 || 
 
 
 BRP050.058.1  devau vā mānuṣau vāpi yakṣavidyādharau yuvām | 
 BRP050.058.2  kiṃ nu brahmahṛṣīkeśau kiṃ vasū kim utāśvinau || 58 || 
 
 
 BRP050.059.1  na vedmi satyasadbhāvau māyārūpeṇa saṃsthitau | 
 BRP050.059.2  yuvāṃ gato 'smi śaraṇam ātmā tu me prakāśyatām || 59 || 
 
 
 
        Chapter 51: Story of Indradyumna (cont.): Boons granted by Viṣṇu
         SS  106-107 
 śrībhagavān uvāca: 
 
 BRP051.001.1  nāhaṃ devo na yakṣo vā na daityo na ca devarāṭ | 
 BRP051.001.2  na brahmā na ca rudro 'haṃ viddhi māṃ puruṣottamam || 1 || 
 
 
 BRP051.002.1  artihā sarvalokānām anantabalapauruṣaḥ | 
 BRP051.002.2  ārādhanīyo bhūtānām anto yasya na vidyate || 2 || 
 
 
 BRP051.003.1  paṭhyate sarvaśāstreṣu vedānteṣu nigadyate | 
 BRP051.003.2  yam āhur jñānagamyeti vāsudeveti yoginaḥ || 3 || 
 
 
 BRP051.004.1  aham eva svayaṃ brahmā ahaṃ viṣṇuḥ śivo 'py aham | 
 BRP051.004.2  indro 'haṃ devarājaś ca jagatsaṃyamano yamaḥ || 4 || 
 
 
 BRP051.005.1  pṛthivyādīni bhūtāni tretāgnir hutabhuṅ nṛpa | 
 BRP051.005.2  varuṇo 'pāṃ patiś cāhaṃ dharitrī ca mahīdharaḥ || 5 || 
 
 
 BRP051.006.1  yat kiñcid vāṅmayaṃ loke jagat sthāvarajaṅgamam | 
 BRP051.006.2  carācaraṃ ca yad viśvaṃ madanyan nāsti kiñcana || 6 || 
 
 
 BRP051.007.1  prīto 'haṃ te nṛpaśreṣṭha varaṃ varaya suvrata | 
 BRP051.007.2  yad iṣṭaṃ tat prayacchāmi hṛdi yat te vyavasthitam || 7 || 
 
 
 BRP051.008.1  maddarśanam apuṇyānāṃ svapnānte 'pi na jāyate | 
 BRP051.008.2  tvaṃ punar dṛḍhabhaktitvāt pratyakṣaṃ dṛṣṭavān asi || 8 || 
 
 brahmovāca: 
 
 BRP051.009.1  śrutvaivaṃ vāsudevasya vacanaṃ tasya bho dvijāḥ | 
 BRP051.009.2  romāñcitatanur bhūtvā idaṃ stotraṃ jagau nṛpaḥ || 9 || 
 
 rājovāca: 
 
 BRP051.010.1  śriyaḥ kānta namas te 'stu śrīpate pītavāsase | 
 BRP051.010.2  śrīda śrīśa śrīnivāsa namas te śrīniketana || 10 || 
 
 
 BRP051.011.1  ādyaṃ puruṣam īśānaṃ sarveśaṃ sarvatomukham | 
 BRP051.011.2  niṣkalaṃ paramaṃ devaṃ praṇato 'smi sanātanam || 11 || 
 
 
 BRP051.012.1  śabdātītaṃ guṇātītaṃ bhāvābhāvavivarjitam | 
 BRP051.012.2  nirlepaṃ nirguṇaṃ sūkṣmaṃ sarvajñaṃ sarvabhāvanam || 12 || 
 
 
 
 BRP051.013.1  prāvṛṇmeghapratīkāśaṃ gobrāhmaṇahite ratam | 
 BRP051.013.2  sarveṣām eva goptāraṃ vyāpinaṃ sarvabhāvinam || 13 || 
 
 
 BRP051.014.1  śaṅkhacakradharaṃ devaṃ gadāmuśaladhāriṇam | 
 BRP051.014.2  namasye varadaṃ devaṃ nīlotpaladalacchavim || 14 || 
 
 
 BRP051.015.1  nāgaparyaṅkaśayanaṃ kṣīrodārṇavaśāyinam | 
 BRP051.015.2  namasye 'haṃ hṛṣīkeśaṃ sarvapāpaharaṃ harim || 15 || 
 
 
 BRP051.016.1  punas tvāṃ devadeveśaṃ namasye varadaṃ vibhum | 
 BRP051.016.2  sarvalokeśvaraṃ viṣṇuṃ mokṣakāraṇam avyayam || 16 || 
 
 brahmovāca: 
 
 BRP051.017.1  evaṃ stutvā tu taṃ devaṃ praṇipatya kṛtāñjaliḥ | 
 BRP051.017.2  uvāca praṇato bhūtvā nipatya dharaṇītale || 17 || 
 
 rājovāca: 
 
 BRP051.018.1  prīto 'si yadi me nātha vṛṇomi varam uttamam | 
 BRP051.018.2  devāsurāḥ sagandharvā yakṣarakṣomahoragāḥ || 18 || 
 
 
 BRP051.019.1  siddhavidyādharāḥ sādhyāḥ kinnarā guhyakās tathā | 
 BRP051.019.2  ṛṣayo ye mahābhāgā nānāśāstraviśāradāḥ || 19 || 
 
 
 BRP051.020.1  parivrāḍyogayuktāś ca vedatattvārthacintakāḥ | 
 BRP051.020.2  mokṣamārgavido ye 'nye dhyāyanti paramaṃ padam || 20 || 
 
 
 BRP051.021.1  nirguṇaṃ nirmalaṃ śāntaṃ yat paśyanti manīṣinaḥ | 
 BRP051.021.2  tat padaṃ gantum icchāmi tvatprasādāt sudurlabham || 21 || 
 
 śrībhagavān uvāca: 
 
 BRP051.022.1  sarvaṃ bhavatu bhadraṃ te yatheṣṭaṃ sarvam āpnuhi | 
 BRP051.022.2  bhaviṣyati yathākāmaṃ matprasādān na saṃśayaḥ || 22 || 
 
 
 BRP051.023.1  daśa varṣasahasrāṇi tathā nava śatāni ca | 
 BRP051.023.2  avicchinnaṃ mahārājyaṃ kuru tvaṃ nṛpasattama || 23 || 
 
 
 BRP051.024.1  prayāsyasi padaṃ divyaṃ durlabhaṃ yat surāsuraiḥ | 
 BRP051.024.2  pūrṇamanorathaṃ śāntaṃ guhyam avyaktam avyayam || 24 || 
 
 
 BRP051.025.1  parāt parataraṃ sūkṣmaṃ nirlepaṃ niṣkalaṃ dhruvam | 
 BRP051.025.2  cintāśokavinirmuktaṃ kriyākāraṇavarjitam || 25 || 
 
 
 BRP051.026.1  tad ahaṃ darśayiṣyāmi jñeyākhyaṃ paramaṃ padam | 
 BRP051.026.2  yaṃ prāpya paramānandaṃ prāpsyasi paramāṃ gatim || 26 || 
 
 
 BRP051.027.1  kīrtiś ca tava rājendra bhavaty atra mahītale | 
 BRP051.027.2  yāvad ghanā nabho yāvad yāvac candrārkatārakam || 27 || 
 
 
 BRP051.028.1  yāvat samudrāḥ saptaiva yāvan mervādiparvatāḥ | 
 BRP051.028.2  tiṣṭhanti divi devāś ca tāvat sarvatra cāvyayā || 28 || 
 
 
 BRP051.029.1  indradyumnasaro nāma tīrthaṃ yajñāṅgasambhavam | 
 BRP051.029.2  yatra snātvā sakṛl lokaḥ śakralokam avāpnuyāt || 29 || 
 
 
 BRP051.030.1  dāpayiṣyati yaḥ piṇḍāṃs taṭe 'smin sarasaḥ śubhe | 
 BRP051.030.2  kulaikaviṃśam uddhṛtya śakralokaṃ gamiṣyati || 30 || 
 
 
 BRP051.031.1  pūjyamāno 'psarobhiś ca gandharvair gītanisvanaiḥ | 
 BRP051.031.2  vimānena vaset tatra yāvad indrāś caturdaśa || 31 || 
 
 
 
 BRP051.032.1  saraso dakṣiṇe bhāge nairṛtyāṃ tu samāśrite | 
 BRP051.032.2  nyagrodhas tiṣṭhate tatra tatsamīpe tu maṇḍapaḥ || 32 || 
 
 
 BRP051.033.1  ketakīvanasañchanno nānāpādapasaṅkulaḥ | 
 BRP051.033.2  nārikelair asaṅkhyeyaiś campakair bakulāvṛtaiḥ || 33 || 
 
 
 BRP051.034.1  aśokaiḥ karṇikāraiś ca punnāgair nāgakesaraiḥ | 
 BRP051.034.2  pāṭalāmrātasaralaiś candanair devadārubhiḥ || 34 || 
 
 
 BRP051.035.1  nyagrodhāśvatthakhadiraiḥ pārijātaiḥ sahārjunaiḥ | 
 BRP051.035.2  hintālaiś caiva tālaiś ca śiṃśapair badarais tathā || 35 || 
 
 
 BRP051.036.1  karañjair lakucaiḥ plakṣaiḥ panasair bilvadhātukaiḥ | 
 BRP051.036.2  anyair bahuvidhair vṛkṣaiḥ śobhitaḥ samalaṅkṛtaḥ || 36 || 
 
 
 BRP051.037.1  āṣāḍhasya site pakṣe pañcamyāṃ pitṛdaivate | 
 BRP051.037.2  ṛkṣe neṣyanti nas tatra nītvā sapta dināni vai || 37 || 
 
 
 BRP051.038.1  maṇḍape sthāpayiṣyanti suveśyābhiḥ suśobhanaiḥ | 
 BRP051.038.2  krīḍāviśeṣabahulair nṛtyagītamanoharaiḥ || 38 || 
 
 
 BRP051.039.1  cāmaraiḥ svarṇadaṇḍaiś ca vyajanai ratnabhūṣaṇaiḥ | 
 BRP051.039.2  vījayantas tathāsmabhyaṃ sthāpayiṣyanti maṅgalāḥ || 39 || 
 
 
 BRP051.040.1  brahmacārī yatiś caiva snātakāś ca dvijottamāḥ | 
 BRP051.040.2  vānaprasthā gṛhasthāś ca siddhāś cānye ca brāhmaṇāḥ || 40 || 
 
 
 BRP051.041.1  nānāvarṇapadaiḥ stotrair ṛgyajuḥsāmanisvanaiḥ | 
 BRP051.041.2  kariṣyanti stutiṃ rājan rāmakeśavayoḥ punaḥ || 41 || 
 
 
 BRP051.042.1  tataḥ stutvā ca dṛṣṭvā ca sampraṇamya ca bhaktitaḥ | 
 BRP051.042.2  naro varṣāyutaṃ divyaṃ śrīmaddharipure vaset || 42 || 
 
 
 BRP051.043.1  pūjyamāno 'psarobhiś ca gandharvair gītanisvanaiḥ | 
 BRP051.043.2  harer anucaras tatra krīḍate keśavena vai || 43 || 
 
 
 BRP051.044.1  vimānenārkavarṇena ratnahāreṇa bhrājatā | 
 BRP051.044.2  sarvakāmair mahābhogais tiṣṭhate bhuvanottame || 44 || 
 
 
 BRP051.045.1  tapaḥkṣayādihāgatya manuṣyo brāhmaṇo bhavet | 
 BRP051.045.2  koṭīdhanapatiḥ śrīmāṃś caturvedī bhaved dhruvam || 45 || 
 
 brahmovāca: 
 
 BRP051.046.1  evaṃ tasmai varaṃ dattvā kṛtvā ca samayaṃ hariḥ | 
 BRP051.046.2  jagāmādarśanaṃ viprāḥ sahito viśvakarmaṇā || 46 || 
 
 
 BRP051.047.1  sa tu rājā tadā hṛṣṭo romāñcitatanūruhaḥ | 
 BRP051.047.2  kṛtakṛtyam ivātmānaṃ mene sandarśanād dhareḥ || 47 || 
 
 
 BRP051.048.1  tataḥ kṛṣṇaṃ ca rāmaṃ ca subhadrāṃ ca varapradām | 
 BRP051.048.2  rathair vimānasaṅkāśair maṇikāñcanacitritaiḥ || 48 || 
 
 
 BRP051.049.1  saṃvāhya tās tadā rājā mahāmaṅgalaniḥsvanaiḥ | 
 BRP051.049.2  ānayām āsa matimān sāmātyaḥ sapurohitaḥ || 49 || 
 
 
 BRP051.050.1  nānāvāditranirghoṣair nānāvedasvanaiḥ śubhaiḥ | 
 BRP051.050.2  saṃsthāpya ca śubhe deśe pavitre sumanohare || 50 || 
 
 
 BRP051.051.1  tataḥ śubhatithau kāle nakṣatre śubhalakṣaṇe | 
 BRP051.051.2  pratiṣṭhāṃ kārayām āsa sumuhūrte dvijaiḥ saha || 51 || 
 
 
 
 BRP051.052.1  yathoktena vidhānena vidhidṛṣṭena karmaṇā | 
 BRP051.052.2  ācāryānumatenaiva sarvaṃ kṛtvā mahīpatiḥ || 52 || 
 
 
 BRP051.053.1  ācāryāya tadā dattvā dakṣiṇāṃ vidhivat prabhuḥ | 
 BRP051.053.2  ṛtvigbhyaś ca vidhānena tathānyebhyo dhanaṃ dadau || 53 || 
 
 
 BRP051.054.1  kṛtvā pratiṣṭhāṃ vidhivat prāsāde bhavanottame | 
 BRP051.054.2  sthāpayām āsa tān sarvān vidhidṛṣṭena karmaṇā || 54 || 
 
 
 BRP051.055.1  tataḥ sampūjya vidhinā nānāpuṣpaiḥ sugandhibhiḥ | 
 BRP051.055.2  suvarṇamaṇimuktādyair nānāvastraiḥ suśobhanaiḥ || 55 || 
 
 
 BRP051.056.1  ratnaiś ca vividhair divyair āsanair grāmapattanaiḥ | 
 BRP051.056.2  dadau cānyān sa viṣayān purāṇi nagarāṇi ca || 56 || 
 
 
 BRP051.057.1  evaṃ bahuvidhaṃ dattvā rājyaṃ kṛtvā yathocitam | 
 BRP051.057.2  iṣṭvā ca vividhair yajñair dattvā dānāny anekaśaḥ || 57 || 
 
 
 BRP051.058.1  kṛtakṛtyas tato rājā tyaktasarvaparigrahaḥ | 
 BRP051.058.2  jagāma paramaṃ sthānaṃ tad viṣṇoḥ paramaṃ padam || 58 || 
 
 
 BRP051.059.1  evaṃ mayā muniśreṣṭhāḥ kathito vo nṛpottamaḥ | 
 BRP051.059.2  kṣetrasya caiva māhātmyaṃ kim anyac chrotum icchatha || 59 || 
 
 viṣṇur uvāca: 
 
 BRP051.060.1  śrutvaivaṃ vacanaṃ tasya brahmaṇo 'vyaktajanmanaḥ | 
 BRP051.060.2  āścaryaṃ menire viprāḥ papracchuś ca punar mudā || 60 || 
 
 munaya ūcuḥ: 
 
 BRP051.061.1  kasmin kāle suraśreṣṭha gantavyaṃ puruṣottamam | 
 BRP051.061.2  vidhinā kena kartavyaṃ pañcatīrtham iti prabho || 61 || 
 
 
 BRP051.062.1  ekaikasya ca tīrthasya snānadānasya yat phalam | 
 BRP051.062.2  devatāprekṣaṇe caiva brūhi sarvaṃ pṛthak pṛthak || 62 || 
 
 brahmovāca: 
 
 BRP051.063.1  nirāhāraḥ kurukṣetre pādenaikena yas tapet | 
 BRP051.063.2  jitendriyo jitakrodhaḥ saptasaṃvatsarāyutam || 63 || 
 
 
 BRP051.064.1  dṛṣṭvā sadā jyeṣṭhaśukladvādaśyāṃ puruṣottamam | 
 BRP051.064.2  kṛtopavāsaḥ prāpnoti tato 'dhikataraṃ phalam || 64 || 
 
 
 BRP051.065.1  tasmāj jyeṣṭhe muniśreṣṭhāḥ prayatnena susaṃyataiḥ | 
 BRP051.065.2  svargalokepsuviprādyair draṣṭavyaḥ puruṣottamaḥ || 65 || 
 
 
 BRP051.066.1  pañcatīrthaṃ tu vidhivat kṛtvā jyeṣṭhe narottamaḥ | 
 BRP051.066.2  śuklapakṣasya dvādaśyāṃ paśyet taṃ puruṣottamam || 66 || 
 
 
 BRP051.067.1  ye paśyanty avyayaṃ devaṃ dvādaśyāṃ puruṣottamam | 
 BRP051.067.2  te viṣṇulokam āsādya na cyavante kadācana || 67 || 
 
 
 BRP051.068.1  tasmāj jyeṣṭhe prayatnena gantavyaṃ bho dvijottamāḥ | 
 BRP051.068.2  kṛtvā tasmin pañcatīrthaṃ draṣṭavyaḥ puruṣottamaḥ || 68 || 
 
 
 BRP051.069.1  sudūrastho 'pi yo bhaktyā kīrtayet puruṣottamam | 
 BRP051.069.2  ahany ahani śuddhātmā so 'pi viṣṇupuraṃ vrajet || 69 || 
 
 
 BRP051.070.1  yātrāṃ karoti kṛṣṇasya śraddhayā yaḥ samāhitaḥ | 
 BRP051.070.2  sarvapāpavinirmukto viṣṇulokaṃ vrajen naraḥ || 70 || 
 
 
 
 BRP051.071.1  cakraṃ dṛṣṭvā harer dūrāt prāsādopari saṃsthitam | 
 BRP051.071.2  sahasā mucyate pāpān naro bhaktyā praṇamya tat || 71 || 
 
 
 
        Chapter 52: Mārkaṇḍeya-episode: The end of the cosmic cycle
         SS  107-108 
 brahmovāca: 
 
 BRP052.001.1  āsīt kalpe muniśreṣṭhāḥ sampravṛtte mahākṣaye | 
 BRP052.001.2  naṣṭe 'rkacandre pavane naṣṭe sthāvarajaṅgame || 1 || 
 
 
 BRP052.002.1  udite pralayāditye pracaṇḍe ghanagarjite | 
 BRP052.002.2  vidyudutpātasaṅghātaiḥ sambhagne taruparvate || 2 || 
 
 
 BRP052.003.1  loke ca saṃhṛte sarve mahadulkānibarhaṇe | 
 BRP052.003.2  śuṣkeṣu sarvatoyeṣu saraḥsu ca saritsu ca || 3 || 
 
 
 BRP052.004.1  tataḥ saṃvartako vahnir vāyunā saha bho dvijāḥ | 
 BRP052.004.2  lokaṃ tu prāviśat sarvam ādityair upaśobhitam || 4 || 
 
 
 BRP052.005.1  paścāt sa pṛthivīṃ bhittvā praviśya ca rasātalam | 
 BRP052.005.2  devadānavayakṣāṇāṃ bhayaṃ janayate mahat || 5 || 
 
 
 BRP052.006.1  nirdahan nāgalokaṃ ca yac ca kiñcit kṣitāv iha | 
 BRP052.006.2  adhastān muniśārdūlāḥ sarvaṃ nāśayate kṣaṇāt || 6 || 
 
 
 BRP052.007.1  tato yojanaviṃśānāṃ sahasrāṇi śatāni ca | 
 BRP052.007.2  nirdahaty āśugo vāyuḥ sa ca saṃvartako 'nalaḥ || 7 || 
 
 
 BRP052.008.1  sadevāsuragandharvaṃ sayakṣoragarākṣasam | 
 BRP052.008.2  tato dahati sandīptaḥ sarvam eva jagat prabhuḥ || 8 || 
 
 
 BRP052.009.1  pradīpto 'sau mahāraudraḥ kalpāgnir iti saṃśrutaḥ | 
 BRP052.009.2  mahājvālo mahārciṣmān sampradīptamahāsvanaḥ || 9 || 
 
 
 BRP052.010.1  sūryakoṭipratīkāśo jvalann iva sa tejasā | 
 BRP052.010.2  trailokyaṃ cādahat tūrṇaṃ sasurāsuramānuṣam || 10 || 
 
 
 BRP052.011.1  evaṃvidhe mahāghore mahāpralayadāruṇe | 
 BRP052.011.2  ṛṣiḥ paramadharmātmā dhyānayogaparo 'bhavat || 11 || 
 
 
 BRP052.012.1  ekaḥ santiṣṭhate viprā mārkaṇḍeyeti viśrutaḥ | 
 BRP052.012.2  mohapāśair nibaddho 'sau kṣuttṛṣṇākulitendriyāḥ || 12 || 
 
 
 BRP052.013.1  sa dṛṣṭvā taṃ mahāvahniṃ śuṣkakaṇṭhauṣṭhatālukaḥ | 
 BRP052.013.2  tṛṣṇārtaḥ praskhalan viprās tadāsau bhayavihvalaḥ || 13 || 
 
 
 BRP052.014.1  babhrāma pṛthivīṃ sarvāṃ kāndiśīko vicetanaḥ | 
 BRP052.014.2  trātāraṃ nādhigacchan vai itaś cetaś ca dhāvati || 14 || 
 
 
 BRP052.015.1  na lebhe ca tadā śarma yatra viśrāmyatā dvijāḥ | 
 BRP052.015.2  karomi kiṃ na jānāmi yasyāhaṃ śaraṇaṃ vraje || 15 || 
 
 
 BRP052.016.1  kathaṃ paśyāmi taṃ devaṃ puruṣeśaṃ sanātanam | 
 BRP052.016.2  iti sañcintayan devam ekāgreṇa sanātanam || 16 || 
 
 
 BRP052.017.1  prāptavāṃs tat padaṃ divyaṃ mahāpralayakāraṇam | 
 BRP052.017.2  puruṣeśam iti khyātaṃ vaṭarājaṃ sanātanam || 17 || 
 
 
 
 BRP052.018.1  tvarāyukto muniś cāsau nyagrodhasyāntikaṃ yayau | 
 BRP052.018.2  āsādya taṃ muniśreṣṭhās tasya mūle samāviśat || 18 || 
 
 
 BRP052.019.1  na kālāgnibhayaṃ tatra na cāṅgārapravarṣaṇam | 
 BRP052.019.2  na saṃvartāgamas tatra na ca vajrāśanis tathā || 19 || 
 
 
 
        Chapter 53: Mārkaṇḍeya-episode (cont.): The Flood and the child in the
          fig-tree
         SS  108 
 brahmovāca: 
 
 BRP053.001.1  tato gajakulaprakhyās taḍinmālāvibhūṣitāḥ | 
 BRP053.001.2  samuttasthur mahāmeghā nabhasy adbhutadarśanāḥ || 1 || 
 
 
 BRP053.002.1  kecin nīlotpalaśyāmāḥ kecit kumudasannibhāḥ | 
 BRP053.002.2  kecit kiñjalkasaṅkāśāḥ kecit pītāḥ payodharāḥ || 2 || 
 
 
 BRP053.003.1  kecid dharitasaṅkāśāḥ kākāṇḍasannibhās tathā | 
 BRP053.003.2  kecit kamalapattrābhāḥ kecid dhiṅgulasannibhāḥ || 3 || 
 
 
 BRP053.004.1  kecit puravarākārāḥ kecid girivaropamāḥ | 
 BRP053.004.2  kecid añjanasaṅkāśāḥ kecin marakataprabhāḥ || 4 || 
 
 
 BRP053.005.1  vidyunmālāpinaddhāṅgāḥ samuttasthur mahāghanāḥ | 
 BRP053.005.2  ghorarūpā mahābhāgā ghorasvananināditāḥ || 5 || 
 
 
 BRP053.006.1  tato jaladharāḥ sarve samāvṛṇvan nabhastalam | 
 BRP053.006.2  tair iyaṃ pṛthivī sarvā saparvatavanākarā || 6 || 
 
 
 BRP053.007.1  āpūritā diśaḥ sarvāḥ salilaughapariplutāḥ | 
 BRP053.007.2  tatas te jaladā ghorā vāriṇā munisattamāḥ || 7 || 
 
 
 BRP053.008.1  sarvataḥ plāvayām āsuś coditāḥ parameṣṭhinā | 
 BRP053.008.2  varṣamāṇā mahātoyaṃ pūrayanto vasundharām || 8 || 
 
 
 BRP053.009.1  sughoram aśivaṃ raudraṃ nāśayanti sma pāvakam | 
 BRP053.009.2  tato dvādaśa varṣāṇi payodāḥ samupaplave || 9 || 
 
 
 BRP053.010.1  dhārābhiḥ pūrayanto vai codyamānā mahātmanā | 
 BRP053.010.2  tataḥ samudrāḥ svāṃ velām atikrāmanti bho dvijāḥ || 10 || 
 
 
 BRP053.011.1  parvatāś ca vyaśīryanta mahī cāpsu nimajjati | 
 BRP053.011.2  sarvataḥ sumahābhrāntās te payodā nabhastalam || 11 || 
 
 
 BRP053.012.1  saṃveṣṭayitvā naśyanti vāyuvegasamāhatāḥ | 
 BRP053.012.2  tatas taṃ mārutaṃ ghoraṃ sa viṣṇur munisattamāḥ || 12 || 
 
 
 BRP053.013.1  ādipadmālayo devaḥ pītvā svapiti bho dvijāḥ | 
 BRP053.013.2  tasminn ekārṇave ghore naṣṭe sthāvarajaṅgame || 13 || 
 
 
 BRP053.014.1  naṣṭe devāsuranare yakṣarākṣasavarjite | 
 BRP053.014.2  tato muniḥ sa viśrānto dhyātvā ca puruṣottamam || 14 || 
 
 
 BRP053.015.1  dadarśa cakṣur unmīlya jalapūrṇāṃ vasundharām | 
 BRP053.015.2  nāpaśyat taṃ vaṭaṃ norvīṃ na digādi na bhāskaram || 15 || 
 
 
 BRP053.016.1  na candrārkāgnipavanaṃ na devāsurapannagam | 
 BRP053.016.2  tasminn ekārṇave ghore tamobhūte nirāśraye || 16 || 
 
 
 
 BRP053.017.1  nimajjan sa tadā viprāḥ santartum upacakrame | 
 BRP053.017.2  babhrāmāsau muniś cārta itaś cetaś ca samplavan || 17 || 
 
 
 BRP053.018.1  nimamajja tadā viprās trātāraṃ nādhigacchati | 
 BRP053.018.2  evaṃ taṃ vihvalaṃ dṛṣṭvā kṛpayā puruṣottamaḥ | 
 BRP053.018.3  provāca muniśārdūlās tadā dhyānena toṣitaḥ || 18 || 
 
 śrībhagavān uvāca: 
 
 BRP053.019.1  vatsa śrānto 'si bālas tvaṃ bhaktatra mama suvrata | 
 BRP053.019.2  āgacchāgaccha śīghraṃ tvaṃ mārkaṇḍeya mamāntikam || 19 || 
 
 
 BRP053.020.1  mā tvayaiva ca bhetavyaṃ samprāpto 'si mamāgrataḥ | 
 BRP053.020.2  mārkaṇḍeya mune dhīra bālas tvaṃ śramapīḍitaḥ || 20 || 
 
 brahmovāca: 
 
 BRP053.021.1  tasya tad vacanaṃ śrutvā muniḥ paramakopitaḥ | 
 BRP053.021.2  uvāca sa tadā viprā vismitaś cābhavan muhuḥ || 21 || 
 
 mārkaṇḍeya uvāca: 
 
 BRP053.022.1  ko 'yaṃ nāmnā kīrtayati tapaḥ paribhavann iva | 
 BRP053.022.2  bahuvarṣasahasrākhyaṃ dharṣayann iva me vapuḥ || 22 || 
 
 
 BRP053.023.1  na hy eṣa samudācāro deveṣv api samāhitaḥ | 
 BRP053.023.2  māṃ brahmā sa ca deveśo dīrghāyur iti bhāṣate || 23 || 
 
 
 BRP053.024.1  kas tapo ghoraśiraso mamādya tyaktajīvitaḥ | 
 BRP053.024.2  mārkaṇḍeyeti coktvā manmṛtyuṃ gantum ihecchati || 24 || 
 
 brahmovāca: 
 
 BRP053.025.1  evam uktvā tadā viprāś cintāviṣṭo 'bhavan muniḥ | 
 BRP053.025.2  kiṃ svapno 'yaṃ mayā dṛṣṭaḥ kiṃ vā moho 'yam āgataḥ || 25 || 
 
 
 BRP053.026.1  itthaṃ cintayatas tasya utpannā duḥkhahā matiḥ | 
 BRP053.026.2  vrajāmi śaraṇaṃ devaṃ bhaktyāhaṃ puruṣottamam || 26 || 
 
 
 BRP053.027.1  sa gatvā śaraṇaṃ devaṃ munis tadgatamānasaḥ | 
 BRP053.027.2  dadarśa taṃ vaṭaṃ bhūyo viśālaṃ salilopari || 27 || 
 
 
 BRP053.028.1  śākhāyāṃ tasya sauvarṇaṃ vistīrṇāyāṃ mahādbhutam | 
 BRP053.028.2  ruciraṃ divyaparyaṅkaṃ racitaṃ viśvakarmaṇā || 28 || 
 
 
 BRP053.029.1  vajravaidūryaracitaṃ maṇividrumaśobhitam | 
 BRP053.029.2  padmarāgādibhir juṣṭaṃ ratnair anyair alaṅkṛtam || 29 || 
 
 
 BRP053.030.1  nānāstaraṇasaṃvītaṃ nānāratnopaśobhitam | 
 BRP053.030.2  nānāścaryasamāyuktaṃ prabhāmaṇḍalamaṇḍitam || 30 || 
 
 
 BRP053.031.1  tasyopari sthitaṃ devaṃ kṛṣṇaṃ bālavapurdharam | 
 BRP053.031.2  sūryakoṭipratīkāśaṃ dīpyamānaṃ suvarcasam || 31 || 
 
 
 BRP053.032.1  caturbhujaṃ sundarāṅgaṃ padmapattrāyatekṣaṇam | 
 BRP053.032.2  śrīvatsavakṣasaṃ devaṃ śaṅkhacakragadādharam || 32 || 
 
 
 BRP053.033.1  vanamālāvṛtoraskaṃ divyakuṇḍaladhāriṇam | 
 BRP053.033.2  hārabhārārpitagrīvaṃ divyaratnavibhūṣitam || 33 || 
 
 
 
 BRP053.034.1  dṛṣṭvā tadā munir devaṃ vismayotphullalocanaḥ | 
 BRP053.034.2  romāñcitatanur devaṃ praṇipatyedam abravīt || 34 || 
 
 mārkaṇḍeya uvāca: 
 
 BRP053.035.1  aho caikārṇave ghore vinaṣṭe sacarācare | 
 BRP053.035.2  katham eko hy ayaṃ bālas tiṣṭhaty atra sunirbhayaḥ || 35 || 
 
 brahmovāca: 
 
 BRP053.036.1  bhūtaṃ bhavyaṃ bhaviṣyaṃ ca jānann api mahāmuniḥ | 
 BRP053.036.2  na bubodha tadā devaṃ māyayā tasya mohitaḥ | 
 BRP053.036.3  yadā na bubudhe cainaṃ tadā khedād uvāca ha || 36 || 
 
 mārkaṇḍeya uvāca: 
 
 BRP053.037.1  vṛthā me tapaso vīryaṃ vṛthā jñānaṃ vṛthā kriyā | 
 BRP053.037.2  vṛthā me jīvitaṃ dīrghaṃ vṛthā mānuṣyam eva ca || 37 || 
 
 
 BRP053.038.1  yo 'haṃ suptaṃ na jānāmi paryaṅke divyabālakam || 38 || 
 
 brahmovāca: 
 
 BRP053.039.1  evaṃ sañcintayan vipraḥ plavamāno vicetanaḥ | 
 BRP053.039.2  trāṇārthaṃ vihvalaś cāsau nirvedaṃ gatavāṃs tadā || 39 || 
 
 
 BRP053.040.1  tato bālārkasaṅkāśaṃ svamahimnā vyavasthitam | 
 BRP053.040.2  sarvatejomayaṃ viprā na śaśākābhivīkṣitum || 40 || 
 
 
 BRP053.041.1  dṛṣṭvā taṃ munim āyāntaṃ sa bālaḥ prahasann iva | 
 BRP053.041.2  provāca muniśārdūlās tadā meghaughanisvanaḥ || 41 || 
 
 śrībhagavān uvāca: 
 
 BRP053.042.1  vatsa jānāmi śrāntaṃ tvāṃ trāṇārthaṃ mām upasthitam | 
 BRP053.042.2  śarīraṃ viśa me kṣipraṃ viśrāmas te mayoditaḥ || 42 || 
 
 brahmovāca: 
 
 BRP053.043.1  śrutvā sa vacanaṃ tasya kiñcin novāca mohitaḥ | 
 BRP053.043.2  viveśa vadanaṃ tasya vivṛtaṃ cāvaśo muniḥ || 43 || 
 
 
 
        Chapter 54: Mārkaṇḍeya-episode (cont.): Mārkaṇḍeya's vision
         SS  109 
 brahmovāca: 
 
 BRP054.001.1  sa praviśyodare tasya bālasya munisattamaḥ | 
 BRP054.001.2  dadarśa pṛthivīṃ kṛtsnāṃ nānājanapadair vṛtām || 1 || 
 
 
 BRP054.002.1  lavaṇekṣusurāsarpirdadhidugdhajalodadhīn | 
 BRP054.002.2  dadarśa tān samudrāṃś ca jambu plakṣaṃ ca śālmalam || 2 || 
 
 
 BRP054.003.1  kuśaṃ krauñcaṃ ca śākaṃ ca puṣkaraṃ ca dadarśa saḥ | 
 BRP054.003.2  bhāratādīni varṣāṇi tathā sarvāṃś ca parvatān || 3 || 
 
 
 BRP054.004.1  meruṃ ca sarvaratnāḍhyaṃ apaśyat kanakācalam | 
 BRP054.004.2  nānāratnānvitaiḥ śṛṅgair bhūṣitaṃ bahukandaram || 4 || 
 
 
 
 BRP054.005.1  nānāmunijanākīrṇaṃ nānāvṛkṣavanākulam | 
 BRP054.005.2  nānāsattvasamāyuktaṃ nānāścaryasamanvitam || 5 || 
 
 
 BRP054.006.1  vyāghraiḥ siṃhair varāhaiś ca cāmarair mahiṣair gajaiḥ | 
 BRP054.006.2  mṛgaiḥ śākhāmṛgaiś cānyair bhūṣitaṃ sumanoharam || 6 || 
 
 
 BRP054.007.1  śakrādyair vividhair devaiḥ siddhacāraṇapannagaiḥ | 
 BRP054.007.2  muniyakṣāpsarobhiś ca vṛtaiś cānyaiḥ surālayaiḥ || 7 || 
 
 brahmovāca: 
 
 BRP054.008.1  evaṃ sumeruṃ śrīmantam apaśyan munisattamaḥ | 
 BRP054.008.2  paryaṭan sa tadā vipras tasya bālasya codare || 8 || 
 
 
 BRP054.009.1  himavantaṃ hemakūṭaṃ niṣadhaṃ gandhamādanam | 
 BRP054.009.2  śvetaṃ ca durdharaṃ nīlaṃ kailāsaṃ mandaraṃ girim || 9 || 
 
 
 BRP054.010.1  mahendraṃ malayaṃ vindhyaṃ pāriyātraṃ tathārbudam | 
 BRP054.010.2  sahyaṃ ca śuktimantaṃ ca mainākaṃ vakraparvatam || 10 || 
 
 
 BRP054.011.1  etāś cānyāś ca bahavo yāvantaḥ pṛthivīdharāḥ | 
 BRP054.011.2  tatas tāṃs tu muniśreṣṭhāḥ so 'paśyad ratnabhūṣitān || 11 || 
 
 
 BRP054.012.1  kurukṣetraṃ ca pāñcālān matsyān madrān sakekayān | 
 BRP054.012.2  bāhlīkān śūrasenāṃś ca kāśmīrāṃs taṅgaṇān khasān || 12 || 
 
 
 BRP054.013.1  pārvatīyān kirātāṃś ca karṇaprāvaraṇān marūn | 
 BRP054.013.2  antyajān antyajātīṃś ca so 'paśyat tasya codare || 13 || 
 
 
 BRP054.014.1  mṛgāñ śākhāmṛgān siṃhān varāhān sṛmarāñ śaśān | 
 BRP054.014.2  gajāṃś cānyāṃs tathā sattvān so 'paśyat tasya codare || 14 || 
 
 
 BRP054.015.1  pṛthivyāṃ yāni tīrthāni grāmāś ca nagarāṇi ca | 
 BRP054.015.2  kṛṣigorakṣavāṇijyaṃ krayavikrayaṇaṃ tathā || 15 || 
 
 
 BRP054.016.1  śakrādīn vibudhāñ śreṣṭhāṃs tathānyāṃś ca divaukasaḥ | 
 BRP054.016.2  gandharvāpsaraso yakṣān ṛṣīṃś caiva sanātanān || 16 || 
 
 
 BRP054.017.1  daityadānavasaṅghāṃś ca nāgāṃś ca munisattamāḥ | 
 BRP054.017.2  siṃhikātanayāṃś caiva ye cānye suraśatravaḥ || 17 || 
 
 
 BRP054.018.1  yat kiñcit tena loke 'smin dṛṣṭapūrvaṃ carācaram | 
 BRP054.018.2  apaśyat sa tadā sarvaṃ tasya kukṣau dvijottamāḥ || 18 || 
 
 
 BRP054.019.1  athavā kiṃ bahūktena kīrtitena punaḥ punaḥ | 
 BRP054.019.2  brahmādistambaparyantaṃ yat kiñcit sacarācaram || 19 || 
 
 
 BRP054.020.1  bhūrlokaṃ ca bhuvarlokaṃ svarlokaṃ ca dvijottamāḥ | 
 BRP054.020.2  mahar janas tapaḥ satyam atalaṃ vitalaṃ tathā || 20 || 
 
 
 BRP054.021.1  pātālaṃ sutalaṃ caiva vitalaṃ ca rasātalam | 
 BRP054.021.2  mahātalaṃ ca brahmāṇḍam apaśyat tasya codare || 21 || 
 
 
 BRP054.022.1  avyāhatā gatis tasya tadābhūd dvijasattamāḥ | 
 BRP054.022.2  prasādāt tasya devasya smṛtilopaś ca nābhavat || 22 || 
 
 
 BRP054.023.1  bhramamāṇas tadā kukṣau kṛtsnaṃ jagad idaṃ dvijāḥ | 
 BRP054.023.2  nāntaṃ jagāma dehasya tasya viṣṇoḥ kadācana || 23 || 
 
 
 BRP054.024.1  yadāsau nāgataś cāntaṃ tasya dehasya bho dvijāḥ | 
 BRP054.024.2  tadā taṃ varadaṃ devaṃ śaraṇaṃ gatavān muniḥ || 24 || 
 
 
 
 BRP054.025.1  tato 'sau sahasā viprā vāyuvegena niḥsṛtaḥ | 
 BRP054.025.2  mahātmano mukhāt tasya vivṛtāt puruṣasya saḥ || 25 || 
 
 
 
        Chapter 55: Mārkaṇḍeya-episode (cont.): Mārkaṇḍeya's hymn to Viṣṇu
         SS  109 
 brahmovāca: 
 
 BRP055.001.1  sa niṣkramyodarāt tasya bālasya munisattamāḥ | 
 BRP055.001.2  punaś caikārṇavām urvīm apaśyaj janavarjitām || 1 || 
 
 
 BRP055.002.1  pūrvadṛṣṭaṃ ca taṃ devaṃ dadarśa śiśurūpiṇam | 
 BRP055.002.2  śākhāyāṃ vaṭavṛkṣasya paryaṅkopari saṃsthitam || 2 || 
 
 
 BRP055.003.1  śrīvatsavakṣasaṃ devaṃ pītavastraṃ caturbhujam | 
 BRP055.003.2  jagad ādāya tiṣṭhantaṃ padmapattrāyatekṣaṇam || 3 || 
 
 
 BRP055.004.1  so 'pi taṃ munim āyāntaṃ plavamānam acetanam | 
 BRP055.004.2  dṛṣṭvā mukhād viniṣkrāntaṃ provāca prahasann iva || 4 || 
 
 śrībhagavān uvāca: 
 
 BRP055.005.1  kaccit tvayoṣitaṃ vatsa viśrāntaṃ ca mamodare | 
 BRP055.005.2  bhramamāṇaś ca kiṃ tatra āścaryaṃ dṛṣṭavān asi || 5 || 
 
 
 BRP055.006.1  bhakto 'si me muniśreṣṭha śrānto 'si ca mamāśritaḥ | 
 BRP055.006.2  tena tvām upakārāya sambhāṣe paśya mām iha || 6 || 
 
 brahmovāca: 
 
 BRP055.007.1  śrutvā sa vacanaṃ tasya samprahṛṣṭatanūruhaḥ | 
 BRP055.007.2  dadarśa taṃ suduṣprekṣaṃ ratnair divyair alaṅkṛtam || 7 || 
 
 
 BRP055.008.1  prasannā nirmalā dṛṣṭir muhūrtāt tasya bho dvijāḥ | 
 BRP055.008.2  prasādāt tasya devasya prādurbhūtā punar navā || 8 || 
 
 
 BRP055.009.1  raktāṅgulitalau pādau tatas tasya surārcitau | 
 BRP055.009.2  praṇamya śirasā viprā harṣagadgadayā girā || 9 || 
 
 
 BRP055.010.1  kṛtāñjalis tadā hṛṣṭo vismitaś ca punaḥ punaḥ | 
 BRP055.010.2  dṛṣṭvā taṃ paramātmānaṃ saṃstotum upacakrame || 10 || 
 
 mārkaṇḍeya uvāca: 
 
 BRP055.011.1  devadeva jagannātha māyābālavapurdhara | 
 BRP055.011.2  trāhi māṃ cārupadmākṣa duḥkhitaṃ śaraṇāgatam || 11 || 
 
 
 BRP055.012.1  santapto 'smi suraśreṣṭha saṃvartākhyena vahninā | 
 BRP055.012.2  aṅgāravarṣabhītaṃ ca trāhi māṃ puruṣottama || 12 || 
 
 
 BRP055.013.1  śoṣitaś ca pracaṇḍena vāyunā jagadāyunā | 
 BRP055.013.2  vihvalo 'haṃ tathā śrāntas trāhi māṃ puruṣottama || 13 || 
 
 
 BRP055.014.1  tāpitaś ca taśāmātyaiḥ pralayāvartakādibhiḥ | 
 BRP055.014.2  na śāntim adhigacchāmi trāhi māṃ puruṣottama || 14 || 
 
 
 BRP055.015.1  tṛṣitaś ca kṣudhāviṣṭo duḥkhitaś ca jagatpate | 
 BRP055.015.2  trātāraṃ nātra paśyāmi trāhi māṃ puruṣottama || 15 || 
 
 
 BRP055.016.1  asminn ekārṇave ghore vinaṣṭe sacarācare | 
 BRP055.016.2  na cāntam adhigacchāmi trāhi māṃ puruṣottama || 16 || 
 
 
 
 BRP055.017.1  tavodare ca deveśa mayā dṛṣṭaṃ carācaram | 
 BRP055.017.2  vismito 'haṃ viṣaṇṇaś ca trāhi māṃ puruṣottama || 17 || 
 
 
 BRP055.018.1  saṃsāre 'smin nirālambe prasīda puruṣottama | 
 BRP055.018.2  prasīda vibudhaśreṣṭha prasīda vibudhapriya || 18 || 
 
 
 BRP055.019.1  prasīda vibudhāṃ nātha prasīda vibudhālaya | 
 BRP055.019.2  prasīda sarvalokeśa jagatkāraṇakāraṇa || 19 || 
 
 
 BRP055.020.1  prasīda sarvakṛd deva prasīda mama bhūdhara | 
 BRP055.020.2  prasīda salilāvāsa prasīda madhusūdana || 20 || 
 
 
 BRP055.021.1  prasīda kamalākānta prasīda tridaśeśvara | 
 BRP055.021.2  prasīda kaṃsakeśīghna prasīdāriṣṭanāśana || 21 || 
 
 
 BRP055.022.1  prasīda kṛṣṇa daityaghna prasīda danujāntaka | 
 BRP055.022.2  prasīda mathurāvāsa prasīda yadunandana || 22 || 
 
 
 BRP055.023.1  prasīda śakrāvaraja prasīda varadāvyaya | 
 BRP055.023.2  tvaṃ mahī tvaṃ jalaṃ deva tvam agnis tvaṃ samīraṇaḥ || 23 || 
 
 
 BRP055.024.1  tvaṃ nabhas tvaṃ manaś caiva tvam ahaṅkāra eva ca | 
 BRP055.024.2  tvaṃ buddhiḥ prakṛtiś caiva sattvādyās tvaṃ jagatpate || 24 || 
 
 
 BRP055.025.1  puruṣas tvaṃ jagadvyāpī puruṣād api cottamaḥ | 
 BRP055.025.2  tvam indriyāṇi sarvāṇi śabdādyā viṣayāḥ prabho || 25 || 
 
 
 BRP055.026.1  tvaṃ dikpālāś ca dharmāś ca vedā yajñāḥ sadakṣiṇāḥ | 
 BRP055.026.2  tvam indras tvaṃ śivo devas tvaṃ havis tvaṃ hutāśanaḥ || 26 || 
 
 
 BRP055.027.1  tvaṃ yamaḥ pitṛrāṭ deva tvaṃ rakṣodhipatiḥ svayam | 
 BRP055.027.2  varuṇas tvam apāṃ nātha tvaṃ vāyus tvaṃ dhaneśvaraḥ || 27 || 
 
 
 BRP055.028.1  tvam īśānas tvam anantas tvaṃ gaṇeśaś ca ṣaṇmukhaḥ | 
 BRP055.028.2  vasavas tvaṃ tathā rudrās tvam ādityāś ca khecarāḥ || 28 || 
 
 
 BRP055.029.1  dānavās tvaṃ tathā yakṣās tvaṃ daityāḥ samarudgaṇāḥ | 
 BRP055.029.2  siddhāś cāpsaraso nāgā gandharvās tvaṃ sacāraṇāḥ || 29 || 
 
 
 BRP055.030.1  pitaro vālakhilyāś ca prajānāṃ patayo 'cyuta | 
 BRP055.030.2  munayas tvam ṛṣigaṇās tvam aśvinau niśācarāḥ || 30 || 
 
 
 BRP055.031.1  anyāś ca jātayas tvaṃ hi yat kiñcij jīvasañjñitam | 
 BRP055.031.2  kiṃ cātra bahunoktena brahmādistambagocaram || 31 || 
 
 
 BRP055.032.1  bhūtaṃ bhavyaṃ bhaviṣyaṃ ca tvaṃ jagat sacarācaram | 
 BRP055.032.2  yat te rūpaṃ paraṃ deva kūṭastham acalaṃ dhruvam || 32 || 
 
 
 BRP055.033.1  brahmādyās tan na jānanti katham anye 'lpamedhasaḥ | 
 BRP055.033.2  deva śuddhasvabhāvo 'si nityas tvaṃ prakṛteḥ paraḥ || 33 || 
 
 
 BRP055.034.1  avyaktaḥ śāśvato 'nantaḥ sarvavyāpī maheśvaraḥ | 
 BRP055.034.2  tvam ākāśaḥ paraḥ śānto ajas tvaṃ vibhur avyayaḥ || 34 || 
 
 
 BRP055.035.1  evaṃ tvāṃ nirguṇaṃ stotuṃ kaḥ śaknoti nirañjanam | 
 BRP055.035.2  stuto 'si yan mayā deva vikalenālpacetasā | 
 BRP055.035.3  tat sarvaṃ devadeveśa kṣantum arhasi cāvyaya || 35 || 
 
 
 
 
        Chapter 56: Mārkaṇḍeya-episode (cont.): Viṣṇu's teachings
         SS  110-111 
 brahmovāca: 
 
 BRP056.001.1  itthaṃ stutas tadā tena mārkaṇḍeyena bho dvijāḥ | 
 BRP056.001.2  prītaḥ provāca bhagavān meghagambhīrayā girā || 1 || 
 
 śrībhagavān uvāca: 
 
 BRP056.002.1  brūhi kāmaṃ muniśreṣṭha yat te manasi vartate | 
 BRP056.002.2  dadāmi sarvaṃ viprarṣe matto yad abhivāñchasi || 2 || 
 
 brahmovāca: 
 
 BRP056.003.1  śrutvā sa vacanaṃ viprāḥ śiśos tasya mahātmanaḥ | 
 BRP056.003.2  uvāca paramaprīto munis tadgatamānasaḥ || 3 || 
 
 mārkaṇḍeya uvāca: 
 
 BRP056.004.1  jñātum icchāmi deva tvāṃ māyāṃ vai tava cottamām | 
 BRP056.004.2  tvatprasādāc ca deveśa smṛtir na parihīyate || 4 || 
 
 
 BRP056.005.1  drutam antaḥ śarīreṇa satataṃ paryavartitam | 
 
 BRP056.005.2  icchāmi puṇḍarīkākṣa jñātuṃ tvām aham avyayam || 5 || 
 
 
 BRP056.006.1  iha bhūtvā śiśuḥ sākṣāt kiṃ bhavān avatiṣṭhate | 
 BRP056.006.2  pītvā jagad idaṃ sarvam etad ākhyātum arhasi || 6 || 
 
 
 BRP056.007.1  kimarthaṃ ca jagat sarvaṃ śarīrasthaṃ tavānagha | 
 BRP056.007.2  kiyantaṃ ca tvayā kālam iha stheyam arindama || 7 || 
 
 
 BRP056.008.1  jñātum icchāmi deveśa brūhi sarvam aśeṣataḥ | 
 BRP056.008.2  tvattaḥ kamalapattrākṣa vistareṇa yathātatham | 
 BRP056.008.3  mahad etad acintyaṃ ca yad ahaṃ dṛṣṭavān prabho || 8 || 
 
 brahmovāca: 
 
 BRP056.009.1  ity uktaḥ sa tadā tena devadevo mahādyutiḥ | 
 BRP056.009.2  sāntvayan sa tadā vākyam uvāca vadatāṃ varaḥ || 9 || 
 
 
 śrībhagavān uvāca: 
 
 BRP056.010.1  kāmaṃ devāś ca māṃ vipra nahi jānanti tattvataḥ | 
 BRP056.010.2  tava prītyā pravakṣyāmi yathedaṃ visṛjāmy aham || 10 || 
 
 
 BRP056.011.1  pitṛbhakto 'si viprarṣe mām eva śaraṇaṃ gataḥ | 
 BRP056.011.2  tato dṛṣṭo 'smi te sākṣād brahmacaryaṃ ca te mahat || 11 || 
 
 
 BRP056.012.1  āpo nārā iti purā sañjñākarma kṛtaṃ mayā | 
 BRP056.012.2  tena nārāyaṇo 'smy ukto mama tās tv ayanaṃ sadā || 12 || 
 
 
 BRP056.013.1  ahaṃ nārāyaṇo nāma prabhavaḥ śāśvato 'vyayaḥ | 
 BRP056.013.2  vidhātā sarvabhūtānāṃ saṃhartā ca dvijottama || 13 || 
 
 
 BRP056.014.1  ahaṃ viṣṇur ahaṃ brahmā śakraś cāpi surādhipaḥ | 
 BRP056.014.2  ahaṃ vaiśravaṇo rājā yamaḥ pretādhipas tathā || 14 || 
 
 
 BRP056.015.1  ahaṃ śivaś ca somaś ca kaśyapaś ca prajāpatiḥ | 
 BRP056.015.2  ahaṃ dhātā vidhātā ca yajñaś cāhaṃ dvijottama || 15 || 
 
 
 BRP056.016.1  agnir āsyaṃ kṣitiḥ pādau candrādityau ca locane | 
 BRP056.016.2  dyaur mūrdhā khaṃ diśaḥ śrotre tathāpaḥ svedasambhavāḥ || 16 || 
 
 
 BRP056.017.1  sadiśaṃ ca nabhaḥ kāyo vāyur manasi me sthitaḥ | 
 BRP056.017.2  mayā kratuśatair iṣṭaṃ bahubhiś cāptadakṣiṇaiḥ || 17 || 
 
 
 BRP056.018.1  yajante vedaviduṣo māṃ devayajane sthitam | 
 BRP056.018.2  pṛthivyāṃ kṣatriyendrāś ca pārthivāḥ svargakāṅkṣiṇaḥ || 18 || 
 
 
 BRP056.019.1  yajante māṃ tathā vaiśyāḥ svargalokajigīṣavaḥ | 
 BRP056.019.2  catuḥsamudraparyantāṃ merumandarabhūṣaṇām || 19 || 
 
 
 BRP056.020.1  śeṣo bhūtvāham eko hi dhārayāmi vasundharām | 
 BRP056.020.2  vārāhaṃ rūpam āsthāya mameyaṃ jagatī purā || 20 || 
 
 
 BRP056.021.1  majjamānā jale vipra vīryeṇāsmi samuddhṛtā | 
 BRP056.021.2  agniś ca vāḍavo vipra bhūtvāhaṃ dvijasattama || 21 || 
 
 
 BRP056.022.1  pibāmy apaḥ samāviṣṭas tāś caiva visṛjāmy aham | 
 BRP056.022.2  brahma vaktraṃ bhujau kṣatram ūrū me saṃśritā viśaḥ || 22 || 
 
 
 BRP056.023.1  pādau śūdrā bhavantīme vikrameṇa krameṇa ca | 
 BRP056.023.2  ṛgvedaḥ sāmavedaś ca yajurvedas tv atharvaṇaḥ || 23 || 
 
 
 BRP056.024.1  mattaḥ prādurbhavanty ete mām eva praviśanti ca | 
 BRP056.024.2  yatayaḥ śāntiparamā yatātmāno bubhutsavaḥ || 24 || 
 
 
 BRP056.025.1  kāmakrodhadveṣamuktā niḥsaṅgā vītakalmaṣāḥ | 
 BRP056.025.2  sattvasthā nirahaṅkārā nityam adhyātmakovidāḥ || 25 || 
 
 
 BRP056.026.1  mām eva satataṃ viprāś cintayanta upāsate | 
 BRP056.026.2  ahaṃ saṃvartako jyotir ahaṃ saṃvartako 'nalaḥ || 26 || 
 
 
 BRP056.027.1  ahaṃ saṃvartakaḥ sūryas tv ahaṃ saṃvartako 'nilaḥ | 
 BRP056.027.2  tārārūpāṇi dṛśyante yāny etāni nabhastale || 27 || 
 
 
 BRP056.028.1  mama vai romakūpāṇi viddhi tvaṃ dvijasattama | 
 BRP056.028.2  ratnākarāḥ samudrāś ca sarva eva caturdiśaḥ || 28 || 
 
 
 BRP056.029.1  vasanaṃ śayanaṃ caiva nilayaṃ caiva viddhi me | 
 BRP056.029.2  kāmaḥ krodhaś ca harṣaś ca bhayaṃ mohas tathaiva ca || 29 || 
 
 
 
 BRP056.030.1  mamaiva viddhi rūpāṇi sarvāṇy etāni sattama | 
 BRP056.030.2  prāpnuvanti narā vipra yat kṛtvā karma śobhanam || 30 || 
 
 
 BRP056.031.1  satyaṃ dānaṃ tapaś cogram ahiṃsāṃ sarvajantuṣu | 
 BRP056.031.2  madvidhānena vihitā mama dehavicāriṇaḥ || 31 || 
 
 
 BRP056.032.1  mayābhibhūtavijñānāś ceṣṭayanti na kāmataḥ | 
 BRP056.032.2  samyag vedam adhīyānā yajanto vividhair makhaiḥ || 32 || 
 
 
 BRP056.033.1  śāntātmāno jitakrodhāḥ prāpnuvanti dvijātayaḥ | 
 BRP056.033.2  prāptuṃ śakyo na caivāhaṃ narair duṣkṛtakarmabhiḥ || 33 || 
 
 
 BRP056.034.1  lobhābhibhūtaiḥ kṛpaṇair anāryair akṛtātmabhiḥ | 
 BRP056.034.2  tan māṃ mahāphalaṃ viddhi narāṇāṃ bhāvitātmanām || 34 || 
 
 
 BRP056.035.1  suduṣprāpaṃ vimūḍhānāṃ māṃ kuyoganiṣeviṇām | 
 BRP056.035.2  yadā yadā hi dharmasya glānir bhavati sattama || 35 || 
 
 
 BRP056.036.1  abhyutthānam adharmasya tadātmānaṃ sṛjāmy aham | 
 BRP056.036.2  daityā hiṃsānuraktāś ca avadhyāḥ surasattamaiḥ || 36 || 
 
 
 BRP056.037.1  rākṣasāś cāpi loke 'smin yadotpatsyanti dāruṇāḥ | 
 BRP056.037.2  tadāhaṃ samprasūyāmi gṛheṣu puṇyakarmaṇām || 37 || 
 
 
 BRP056.038.1  praviṣṭo mānuṣaṃ dehaṃ sarvaṃ praśamayāmy aham | 
 BRP056.038.2  sṛṣṭvā devamanuṣyāṃś ca gandharvoragarākṣasān || 38 || 
 
 
 BRP056.039.1  sthāvarāṇi ca bhūtāni saṃharāmy ātmamāyayā | 
 BRP056.039.2  karmakāle punar deham anucintya sṛjāmy aham || 39 || 
 
 
 BRP056.040.1  āviśya mānuṣaṃ dehaṃ maryādābandhakāraṇāt | 
 BRP056.040.2  śvetaḥ kṛtayuge dharmaḥ śyāmas tretāyuge mama || 40 || 
 
 
 BRP056.041.1  rakto dvāparam āsādya kṛṣṇaḥ kaliyuge tathā | 
 BRP056.041.2  trayo bhāgā hy adharmasya tasmin kāle bhavanti ca || 41 || 
 
 
 BRP056.042.1  antakāle ca samprāpte kālo bhūtvātidāruṇaḥ | 
 BRP056.042.2  trailokyaṃ nāśayāmy ekaḥ sarvaṃ sthāvarajaṅgamam || 42 || 
 
 
 BRP056.043.1  ahaṃ tridharmā viśvātmā sarvalokasukhāvahaḥ | 
 BRP056.043.2  abhinnaḥ sarvago 'nanto hṛṣīkeśa urukramaḥ || 43 || 
 
 
 BRP056.044.1  kālacakraṃ nayāmy eko brahmarūpaṃ mamaiva tat | 
 BRP056.044.2  śamanaṃ sarvabhūtānāṃ sarvabhūtakṛtodyamam || 44 || 
 
 
 BRP056.045.1  evaṃ praṇihitaḥ samyaṅ mamātmā munisattama | 
 BRP056.045.2  sarvabhūteṣu viprendra na ca māṃ vetti kaścana || 45 || 
 
 
 BRP056.046.1  sarvaloke ca māṃ bhaktāḥ pūjayanti ca sarvaśaḥ | 
 BRP056.046.2  yac ca kiñcit tvayā prāptaṃ mayi kleśātmakaṃ dvija || 46 || 
 
 
 BRP056.047.1  sukhodayāya tat sarvaṃ śreyase ca tavānagha | 
 BRP056.047.2  yac ca kiñcit tvayā loke dṛṣṭaṃ sthāvarajaṅgamam || 47 || 
 
 
 BRP056.048.1  vihitaḥ sarva evāsau mayātmā bhūtabhāvanaḥ | 
 BRP056.048.2  ahaṃ nārāyaṇo nāma śaṅkhacakragadādharaḥ || 48 || 
 
 
 BRP056.049.1  yāvad yugānāṃ viprarṣe sahasraṃ parivartate | 
 BRP056.049.2  tāvat svapimi viśvātmā sarvaviśvāni mohayan || 49 || 
 
 
 
 BRP056.050.1  evaṃ sarvam ahaṃ kālam ihāse munisattama | 
 BRP056.050.2  aśiśuḥ śiśurūpeṇa yāvad brahmā na budhyate || 50 || 
 
 
 BRP056.051.1  mayā ca datto viprendra varas te brahmarūpiṇā | 
 BRP056.051.2  asakṛt parituṣṭena viprarṣigaṇapūjita || 51 || 
 
 
 BRP056.052.1  sarvam ekārṇavaṃ kṛtvā naṣṭe sthāvarajaṅgame | 
 BRP056.052.2  nirgato 'si mayājñātas tatas te darśitaṃ jagat || 52 || 
 
 
 BRP056.053.1  abhyantaraṃ śarīrasya praviṣṭo 'si yadā mama | 
 BRP056.053.2  dṛṣṭvā lokaṃ samastaṃ hi vismito nāvabudhyase || 53 || 
 
 
 BRP056.054.1  tato 'si vaktrād viprarṣe drutaṃ niḥsārito mayā | 
 BRP056.054.2  ākhyātas te mayā cātmā durjñeyo hi surāsuraiḥ || 54 || 
 
 
 BRP056.055.1  yāvat sa bhagavān brahmā na budhyeta mahātapāḥ | 
 BRP056.055.2  tāvat tvam iha viprarṣe viśrabdhaś cara vai sukham || 55 || 
 
 
 BRP056.056.1  tato vibuddhe tasmiṃs tu sarvalokapitāmahe | 
 BRP056.056.2  eko bhūtāni srakṣyāmi śarīrāṇi dvijottama || 56 || 
 
 
 BRP056.057.1  ākāśaṃ pṛthivīṃ jyotir vāyuḥ salilam eva ca | 
 BRP056.057.2  loke yac ca bhavet kiñcid iha sthāvarajaṅgamam || 57 || 
 
 brahmovāca: 
 
 BRP056.058.1  evam uktvā tadā viprāḥ punas taṃ prāha mādhavaḥ | 
 BRP056.058.2  pūrṇe yugasahasre tu meghagambhīranisvanaḥ || 58 || 
 
 śrībhagavān uvāca: 
 
 BRP056.059.1  mune brūhi yadarthaṃ māṃ stutavān paramārthataḥ | 
 BRP056.059.2  varaṃ vṛṇīṣva yac chreṣṭhaṃ dadāmi nacirād aham || 59 || 
 
 
 BRP056.060.1  āyuṣmān asi devānāṃ madbhakto 'si dṛḍhavrataḥ | 
 BRP056.060.2  tena tvam asi viprendra punar dīrghāyur āpnuhi || 60 || 
 
 brahmovāca: 
 
 BRP056.061.1  śrutvā vāṇīṃ śubhāṃ tasya vilokya sa tadā punaḥ | 
 BRP056.061.2  mūrdhnā nipatya sahasā praṇamya punar abravīt || 61 || 
 
 mārkaṇḍeya uvāca: 
 
 BRP056.062.1  dṛṣṭaṃ paraṃ hi deveśa tava rūpaṃ dvijottama | 
 BRP056.062.2  moho 'yaṃ vigataḥ satyaṃ tvayi dṛṣṭe tu me hare || 62 || 
 
 
 BRP056.063.1  evam evam ahaṃ nātha iccheyaṃ tvatprasādataḥ | 
 BRP056.063.2  lokānāṃ ca hitārthāya nānābhāvapraśāntaye || 63 || 
 
 
 BRP056.064.1  śaivabhāgavatānāṃ ca vādārthapratiṣedhakam | 
 BRP056.064.2  asmin kṣetravare puṇye nirmale puruṣottame || 64 || 
 
 
 BRP056.065.1  śivasyāyatanaṃ deva karomi paramaṃ mahat | 
 BRP056.065.2  pratiṣṭheya tathā tatra tava sthāne ca śaṅkaram || 65 || 
 
 
 BRP056.066.1  tato jñāsyanti loke 'sminn ekamūrtī harīśvarau | 
 BRP056.066.2  pratyuvāca jagannāthaḥ sa punas taṃ mahāmunim || 66 || 
 
 śrībhagavān uvāca: 
 
 BRP056.067.1  yad etat paramaṃ devaṃ kāraṇaṃ bhuvaneśvaram | 
 BRP056.067.2  liṅgam ārādhanārthāya nānābhāvapraśāntaye || 67 || 
 
 
 
 BRP056.068.1  mamādiṣṭena viprendra kuru śīghraṃ śivālayam | 
 BRP056.068.2  tatprabhāvāc chivaloke tiṣṭha tvaṃ ca tathākṣayam || 68 || 
 
 
 BRP056.069.1  śive saṃsthāpite vipra mama saṃsthāpanaṃ bhavet | 
 BRP056.069.2  nāvayor antaraṃ kiñcid ekabhāvau dvidhā kṛtau || 69 || 
 
 
 BRP056.070.1  yo rudraḥ sa svayaṃ viṣṇur yo viṣṇuḥ sa maheśvaraḥ | 
 BRP056.070.2  ubhayor antaraṃ nāsti pavanākāśayor iva || 70 || 
 
 
 BRP056.071.1  mohito nābhijānāti ya eva garuḍadhvajaḥ | 
 BRP056.071.2  vṛṣadhvajaḥ sa eveti tripuraghnaṃ trilocanam || 71 || 
 
 
 BRP056.072.1  tava nāmāṅkitaṃ tasmāt kuru vipra śivālayam | 
 BRP056.072.2  uttare devadevasya kuru tīrthaṃ suśobhanam || 72 || 
 
 
 BRP056.073.1  mārkaṇḍeyahrado nāma naralokeṣu viśrutaḥ | 
 BRP056.073.2  bhaviṣyati dvijaśreṣṭha sarvapāpapraṇāśanaḥ || 73 || 
 
 brahmovāca: 
 
 BRP056.074.1  ity uktvā sa tadā devas tatraivāntaradhīyata | 
 BRP056.074.2  mārkaṇḍeyaṃ muniśreṣṭhāḥ sarvavyāpī janārdanaḥ || 74 || 
 
 
 
        Chapter 57: Pañcatīrtha-Māhātmya
         SS  112-113 
 brahmovāca: 
 
 BRP057.001.1  ataḥ paraṃ pravakṣyāmi pañcatīrthavidhiṃ dvijāḥ | 
 BRP057.001.2  yat phalaṃ snānadānena devatāprekṣaṇena ca || 1 || 
 
 
 BRP057.002.1  mārkaṇḍeyahradaṃ gatvā naraś codaṅmukhaḥ śuciḥ | 
 BRP057.002.2  nimajjet tatra vārāṃs trīn imaṃ mantram udīrayet || 2 || 
 
 
 BRP057.003.1  saṃsārasāgare magnaṃ pāpagrastam acetanam | 
 BRP057.003.2  trāhi māṃ bhaganetraghna tripurāre namo 'stu te || 3 || 
 
 
 BRP057.004.1  namaḥ śivāya śāntāya sarvapāpaharāya ca | 
 BRP057.004.2  snānaṃ karomi deveśa mama naśyatu pātakam || 4 || 
 
 
 BRP057.005.1  nābhimātre jale snātvā vidhivad devatā ṛṣīn | 
 BRP057.005.2  tilodakena matimān pitṝṃś cānyāṃś ca tarpayet || 5 || 
 
 
 BRP057.006.1  snātvā tathaiva cācamya tato gacchec chivālayam | 
 BRP057.006.2  praviśya devatāgāraṃ kṛtvā taṃ triḥ pradakṣiṇam || 6 || 
 
 
 BRP057.007.1  mūlamantreṇa sampūjya mārkaṇḍeyasya ceśvaram | 
 BRP057.007.2  aghoreṇa ca bho viprāḥ praṇipatya prasādayet || 7 || 
 
 
 BRP057.008.1  trilocana namas te 'stu namas te śaśibhūṣaṇa | 
 BRP057.008.2  trāhi māṃ tvaṃ virūpākṣa mahādeva namo 'stu te || 8 || 
 
 
 BRP057.009.1  mārkaṇḍeyahrade tv evaṃ snātvā dṛṣṭvā ca śaṅkaram | 
 BRP057.009.2  daśānām aśvamedhānāṃ phalaṃ prāpnoti mānavaḥ || 9 || 
 
 
 BRP057.010.1  pāpaiḥ sarvair vinirmuktaḥ śivalokaṃ sa gacchati | 
 BRP057.010.2  tatra bhuktvā varān bhogān yāvad ābhūtasamplavam || 10 || 
 
 
 
 BRP057.011.1  ihalokaṃ samāsādya bhaved vipro bahuśrutaḥ | 
 BRP057.011.2  śāṅkaraṃ yogam āsādya tato mokṣam avāpnuyāt || 11 || 
 
 
 BRP057.012.1  kalpavṛkṣaṃ tato gatvā kṛtvā taṃ triḥ pradakṣiṇam | 
 BRP057.012.2  pūjayet parayā bhaktyā mantreṇānena taṃ vaṭam || 12 || 
 
 
 BRP057.013.1  oṃ namo vyaktarūpāya mahāpralayakāriṇe | 
 BRP057.013.2  mahadrasopaviṣṭāya nyagrodhāya namo 'stu te || 13 || 
 
 
 BRP057.014.1  amaras tvaṃ sadā kalpe hareś cāyatanaṃ vaṭa | 
 BRP057.014.2  nyagrodha hara me pāpaṃ kalpavṛkṣa namo 'stu te || 14 || 
 
 
 BRP057.015.1  bhaktyā pradakṣiṇaṃ kṛtvā natvā kalpavaṭaṃ naraḥ | 
 BRP057.015.2  sahasā mucyate pāpāj jīrṇatvaca ivoragaḥ || 15 || 
 
 
 BRP057.016.1  chāyāṃ tasya samākramya kalpavṛkṣasya bho dvijāḥ | 
 BRP057.016.2  brahmahatyāṃ naro jahyāt pāpeṣv anyeṣu kā kathā || 16 || 
 
 
 BRP057.017.1  dṛṣṭvā kṛṣṇāṅgasambhūtaṃ brahmatejomayaṃ param | 
 BRP057.017.2  nyagrodhākṛtikaṃ viṣṇuṃ praṇipatya ca bho dvijāḥ || 17 || 
 
 
 BRP057.018.1  rājasūyāśvamedhābhyāṃ phalaṃ prāpnoti cādhikam | 
 BRP057.018.2  tathā svavaṃśam uddhṛtya viṣṇulokaṃ sa gacchati || 18 || 
 
 
 BRP057.019.1  vainateyaṃ namaskṛtya kṛṣṇasya purataḥ sthitam | 
 BRP057.019.2  sarvapāpavinirmuktas tato viṣṇupuraṃ vrajet || 19 || 
 
 
 BRP057.020.1  dṛṣṭvā vaṭaṃ vainateyaṃ yaḥ paśyet puruṣottamam | 
 BRP057.020.2  saṅkarṣaṇaṃ subhadrāṃ ca sa yāti paramāṃ gatim || 20 || 
 
 
 BRP057.021.1  praviśyāyatanaṃ viṣṇoḥ kṛtvā taṃ triḥ pradakṣiṇam | 
 BRP057.021.2  saṅkarṣaṇaṃ svamantreṇa bhaktyāpūjya prasādayet || 21 || 
 
 
 BRP057.022.1  namas te haladhṛg rāma namas te muśalāyudha | 
 BRP057.022.2  namas te revatīkānta namas te bhaktavatsala || 22 || 
 
 
 BRP057.023.1  namas te balināṃ śreṣṭha namas te dharaṇīdhara | 
 BRP057.023.2  pralambāre namas te 'stu trāhi māṃ kṛṣṇapūrvaja || 23 || 
 
 
 BRP057.024.1  evaṃ prasādya cānantam ajeyaṃ tridaśārcitam | 
 BRP057.024.2  kailāsaśikharākāraṃ candrāt kāntatarānanam || 24 || 
 
 
 BRP057.025.1  nīlavastradharaṃ devaṃ phaṇāvikaṭamastakam | 
 BRP057.025.2  mahābalaṃ haladharaṃ kuṇḍalaikavibhūṣitam || 25 || 
 
 
 BRP057.026.1  rauhiṇeyaṃ naro bhaktyā labhed abhimataṃ phalam | 
 BRP057.026.2  sarvapāpair vinirmukto viṣṇulokaṃ sa gacchati || 26 || 
 
 
 BRP057.027.1  ābhūtasamplavaṃ yāvad bhuktvā tatra sukhaṃ naraḥ | 
 BRP057.027.2  puṇyakṣayād ihāgatya pravare yogināṃ kule || 27 || 
 
 
 BRP057.028.1  brāhmaṇapravaro bhūtvā sarvaśāstrārthapāragaḥ | 
 BRP057.028.2  jñānaṃ tatra samāsādya muktiṃ prāpnoti durlabhām || 28 || 
 
 
 BRP057.029.1  evam abhyarcya halinaṃ tataḥ kṛṣṇaṃ vicakṣaṇaḥ | 
 BRP057.029.2  dvādaśākṣaramantreṇa pūjayet susamāhitaḥ || 29 || 
 
 
 BRP057.030.1  dviṣaṭkavarṇamantreṇa bhaktyā ye puruṣottamam | 
 BRP057.030.2  pūjayanti sadā dhīrās te mokṣaṃ prāpnuvanti vai || 30 || 
 
 
 BRP057.031.1  na tāṃ gatiṃ surā yānti yogino naiva somapāḥ | 
 BRP057.031.2  yāṃ gatiṃ yānti bho viprā dvādaśākṣaratatparāḥ || 31 || 
 
 
 
 BRP057.032.1  tasmāt tenaiva mantreṇa bhaktyā kṛṣṇaṃ jagadgurum | 
 BRP057.032.2  sampūjya gandhapuṣpādyaiḥ praṇipatya prasādayet || 32 || 
 
 
 BRP057.033.1  jaya kṛṣṇa jagannātha jaya sarvāghanāśana | 
 BRP057.033.2  jaya cāṇūrakeśighna jaya kaṃsaniṣūdana || 33 || 
 
 
 BRP057.034.1  jaya padmapalāśākṣa jaya cakragadādhara | 
 BRP057.034.2  jaya nīlāmbudaśyāma jaya sarvasukhaprada || 34 || 
 
 
 BRP057.035.1  jaya deva jagatpūjya jaya saṃsāranāśana | 
 BRP057.035.2  jaya lokapate nātha jaya vāñchāphalaprada || 35 || 
 
 
 BRP057.036.1  saṃsārasāgare ghore niḥsāre duḥkhaphenile | 
 BRP057.036.2  krodhagrāhākule raudre viṣayodakasamplave || 36 || 
 
 
 BRP057.037.1  nānārogormikalile mohāvartasudustare | 
 BRP057.037.2  nimagno 'haṃ suraśreṣṭha trāhi māṃ puruṣottama || 37 || 
 
 
 BRP057.038.1  evaṃ prasādya deveśaṃ varadaṃ bhaktavatsalam | 
 BRP057.038.2  sarvapāpaharaṃ devaṃ sarvakāmaphalapradam || 38 || 
 
 
 BRP057.039.1  pīnāṃsaṃ dvibhujaṃ kṛṣṇaṃ padmapattrāyatekṣaṇam | 
 BRP057.039.2  mahoraskaṃ mahābāhuṃ pītavastraṃ śubhānanam || 39 || 
 
 
 BRP057.040.1  śaṅkhacakragadāpāṇiṃ mukuṭāṅgadabhūṣaṇam | 
 BRP057.040.2  sarvalakṣaṇasaṃyuktaṃ vanamālāvibhūṣitam || 40 || 
 
 
 BRP057.041.1  dṛṣṭvā naro 'ñjaliṃ kṛtvā daṇḍavat praṇipatya ca | 
 BRP057.041.2  aśvamedhasahasrāṇāṃ phalaṃ prāpnoti vai dvijāḥ || 41 || 
 
 
 BRP057.042.1  yat phalaṃ sarvatīrtheṣu snāne dāne prakīrtitam | 
 BRP057.042.2  naras tat phalam āpnoti dṛṣṭvā kṛṣṇaṃ praṇamya ca || 42 || 
 
 
 BRP057.043.1  yat phalaṃ sarvaratnādyair iṣṭe bahusuvarṇake | 
 BRP057.043.2  naras tat phalam āpnoti dṛṣṭvā kṛṣṇaṃ praṇamya ca || 43 || 
 
 
 BRP057.044.1  yat phalaṃ sarvavedeṣu sarvayajñeṣu yat phalam | 
 BRP057.044.2  tat phalaṃ samavāpnoti naraḥ kṛṣṇaṃ praṇamya ca || 44 || 
 
 
 BRP057.045.1  yat phalaṃ sarvadānena vratena niyamena ca | 
 BRP057.045.2  naras tat phalam āpnoti dṛṣṭvā kṛṣṇaṃ praṇamya ca || 45 || 
 
 
 BRP057.046.1  tapobhir vividhair ugrair yat phalaṃ samudāhṛtam | 
 BRP057.046.2  naras tat phalam āpnoti dṛṣṭvā kṛṣṇaṃ praṇamya ca || 46 || 
 
 
 BRP057.047.1  yat phalaṃ brahmacaryeṇa samyak cīrṇena tatkṛtam | 
 BRP057.047.2  naras tat phalam āpnoti dṛṣṭvā kṛṣṇaṃ praṇamya ca || 47 || 
 
 
 BRP057.048.1  yat phalaṃ ca gṛhasthasya yathoktācāravartinaḥ | 
 BRP057.048.2  naras tat phalam āpnoti dṛṣṭvā kṛṣṇaṃ praṇamya ca || 48 || 
 
 
 BRP057.049.1  yat phalaṃ vanavāsena vānaprasthasya kīrtitam | 
 BRP057.049.2  naras tat phalam āpnoti dṛṣṭvā kṛṣṇaṃ praṇamya ca || 49 || 
 
 
 BRP057.050.1  sannyāsena yathoktena yat phalaṃ samudāhṛtam | 
 BRP057.050.2  naras tat phalam āpnoti dṛṣṭvā kṛṣṇaṃ praṇamya ca || 50 || 
 
 
 BRP057.051.1  kiṃ cātra bahunoktena māhātmye tasya bho dvijāḥ | 
 BRP057.051.2  dṛṣṭvā kṛṣṇaṃ naro bhaktyā mokṣaṃ prāpnoti durlabham || 51 || 
 
 
 
 BRP057.052.1  pāpair vimuktaḥ śuddhātmā kalpakoṭisamudbhavaiḥ | 
 BRP057.052.2  śriyā paramayā yuktaḥ sarvaiḥ samudito guṇaiḥ || 52 || 
 
 
 BRP057.053.1  sarvakāmasamṛddhena vimānena suvarcasā | 
 BRP057.053.2  trisaptakulam uddhṛtya naro viṣṇupuraṃ vrajet || 53 || 
 
 
 BRP057.054.1  tatra kalpaśataṃ yāvad bhuktvā bhogān manoramān | 
 BRP057.054.2  gandharvāpsarasaiḥ sārdhaṃ yathā viṣṇuś caturbhujaḥ || 54 || 
 
 
 BRP057.055.1  cyutas tasmād ihāyāto viprāṇāṃ pravare kule | 
 BRP057.055.2  sarvajñaḥ sarvavedī ca jāyate gatamatsaraḥ || 55 || 
 
 
 BRP057.056.1  svadharmanirataḥ śānto dātā bhūtahite rataḥ | 
 BRP057.056.2  āsādya vaiṣṇavaṃ jñānaṃ tato muktim avāpnuyāt || 56 || 
 
 
 BRP057.057.1  tataḥ sampūjya mantreṇa subhadrāṃ bhaktavatsalām | 
 BRP057.057.2  prasādayet tato viprāḥ praṇipatya kṛtāñjaliḥ || 57 || 
 
 
 BRP057.058.1  namas te sarvage devi namas te śubhasaukhyade | 
 BRP057.058.2  trāhi māṃ padmapattrākṣi kātyāyani namo 'stu te || 58 || 
 
 
 BRP057.059.1  evaṃ prasādya tāṃ devīṃ jagaddhātrīṃ jagaddhitām | 
 BRP057.059.2  baladevasya bhaginīṃ subhadrāṃ varadāṃ śivām || 59 || 
 
 
 BRP057.060.1  kāmagena vimānena naro viṣṇupuraṃ vrajet | 
 BRP057.060.2  ābhūtasamplavaṃ yāvat krīḍitvā tatra devavat || 60 || 
 
 
 BRP057.061.1  iha mānuṣatāṃ prāpto brāhmaṇo vedavid bhavet | 
 BRP057.061.2  prāpya yogaṃ hares tatra mokṣaṃ ca labhate dhruvam || 61 || 
 
 
 
        Chapter 58: Narasiṃha-Māhātmya
         SS  113-115 
 brahmovāca: 
 
 BRP058.001.1  evaṃ dṛṣṭvā balaṃ kṛṣṇaṃ subhadrāṃ praṇipatya ca | 
 BRP058.001.2  dharmaṃ cārthaṃ ca kāmaṃ ca mokṣaṃ ca labhate dhruvam || 1 || 
 
 
 BRP058.002.1  niṣkramya devatāgārāt kṛtakṛtyo bhaven naraḥ | 
 BRP058.002.2  praṇamyāyatanaṃ paścād vrajet tatra samāhitaḥ || 2 || 
 
 
 BRP058.003.1  indranīlamayo viṣṇur yatrāste vālukāvṛtaḥ | 
 BRP058.003.2  antardhānagataṃ natvā tato viṣṇupuraṃ vrajet || 3 || 
 
 
 BRP058.004.1  sarvadevamayo yo 'sau hatavān asurottamam | 
 BRP058.004.2  sa āste tatra bho viprāḥ siṃhārdhakṛtavigrahaḥ || 4 || 
 
 
 BRP058.005.1  bhaktyā dṛṣṭvā tu taṃ devaṃ praṇamya narakesarīm | 
 BRP058.005.2  mucyate pātakair martyaḥ samastair nātra saṃśayaḥ || 5 || 
 
 
 BRP058.006.1  narasiṃhasya ye bhaktā bhavanti bhuvi mānavāḥ | 
 BRP058.006.2  na teṣāṃ duṣkṛtaṃ kiñcit phalaṃ syād yad yad īpsitam || 6 || 
 
 
 BRP058.007.1  tasmāt sarvaprayatnena narasiṃhaṃ samāśrayet | 
 BRP058.007.2  dharmārthakāmamokṣāṇāṃ phalaṃ yasmāt prayacchati || 7 || 
 
 munaya ūcuḥ: 
 
 BRP058.008.1  māhātmyaṃ narasiṃhasya sukhadaṃ bhuvi durlabham | 
 BRP058.008.2  yathā kathayase deva tena no vismayo mahān || 8 || 
 
 
 
 BRP058.009.1  prabhāvaṃ tasya devasya vistareṇa jagatpate | 
 BRP058.009.2  śrotum icchāmahe brūhi paraṃ kautūhalaṃ hi naḥ || 9 || 
 
 
 BRP058.010.1  yathā prasīded devo 'sau narasiṃho mahābalaḥ | 
 BRP058.010.2  bhaktānām upakārāya brūhi deva namo 'stu te || 10 || 
 
 
 BRP058.011.1  prasādān narasiṃhasya yā bhavanty atra siddhayaḥ | 
 BRP058.011.2  brūhi tāḥ kuru cāsmākaṃ prasādaṃ prapitāmaha || 11 || 
 
 brahmovāca: 
 
 BRP058.012.1  śṛṇudhvaṃ tasya bho viprāḥ prabhāvaṃ gadato mama | 
 BRP058.012.2  ajitasyāprameyasya bhuktimuktipradasya ca || 12 || 
 
 
 BRP058.013.1  kaḥ śaknoti guṇān vaktuṃ samastāṃs tasya bho dvijāḥ | 
 BRP058.013.2  siṃhārdhakṛtadehasya pravakṣyāmi samāsataḥ || 13 || 
 
 
 BRP058.014.1  yāḥ kāścit siddhayaś cātra śrūyante daivamānuṣāḥ | 
 BRP058.014.2  prasādāt tasya tāḥ sarvāḥ sidhyanti nātra saṃśayaḥ || 14 || 
 
 
 BRP058.015.1  svarge martye ca pātāle dikṣu toye pure nage | 
 BRP058.015.2  prasādāt tasya devasya bhavaty avyāhatā gatiḥ || 15 || 
 
 
 BRP058.016.1  asādhyaṃ tasya devasya nāsty atra sacarācare | 
 BRP058.016.2  narasiṃhasya bho viprāḥ sadā bhaktānukampinaḥ || 16 || 
 
 
 BRP058.017.1  vidhānaṃ tasya vakṣyāmi bhaktānām upakārakam | 
 BRP058.017.2  yena prasīdec caivāsau siṃhārdhakṛtavigrahaḥ || 17 || 
 
 
 BRP058.018.1  śṛṇudhvaṃ muniśārdūlāḥ kalparājaṃ sanātanam | 
 BRP058.018.2  narasiṃhasya tattvaṃ ca yan na jñātaṃ surāsuraiḥ || 18 || 
 
 
 BRP058.019.1  śākayāvakamūlais tu phalapiṇyākasaktukaiḥ | 
 BRP058.019.2  payobhakṣeṇa viprendrā vartayet sādhakottamaḥ || 19 || 
 
 
 BRP058.020.1  kośakaupīnavāsāś ca dhyānayukto jitendriyaḥ | 
 BRP058.020.2  araṇye vijane deśe parvate sindhusaṅgame || 20 || 
 
 
 BRP058.021.1  ūṣare siddhakṣetre ca narasiṃhāśrame tathā | 
 BRP058.021.2  pratiṣṭhāpya svayaṃ vāpi pūjāṃ kṛtvā vidhānataḥ || 21 || 
 
 
 BRP058.022.1  dvādaśyāṃ śuklapakṣasya upoṣya munipuṅgavāḥ | 
 BRP058.022.2  japel lakṣāṇi vai viṃśan manasā saṃyatendriyaḥ || 22 || 
 
 
 BRP058.023.1  upapātakayuktaś ca mahāpātakasaṃyutaḥ | 
 BRP058.023.2  mukto bhavet tato viprāḥ sādhako nātra saṃśayaḥ || 23 || 
 
 
 BRP058.024.1  kṛtvā pradakṣiṇaṃ tatra narasiṃhaṃ prapūjayet | 
 BRP058.024.2  puṇyagandhādibhir dhūpaiḥ praṇamya śirasā prabhum || 24 || 
 
 
 BRP058.025.1  karpūracandanāktāni jātīpuṣpāṇi mastake | 
 BRP058.025.2  pradadyān narasiṃhasya tataḥ siddhiḥ prajāyate || 25 || 
 
 
 BRP058.026.1  bhagavān sarvakāryeṣu na kvacit pratihanyate | 
 BRP058.026.2  tejaḥ soḍhuṃ na śaktāḥ syur brahmarudrādayaḥ surāḥ || 26 || 
 
 
 BRP058.027.1  kiṃ punar dānavā loke siddhagandharvamānuṣāḥ | 
 BRP058.027.2  vidyādharā yakṣagaṇāḥ sakinnaramahoragāḥ || 27 || 
 
 
 BRP058.028.1  mantraṃ yān āsurān hantuṃ japanty eke 'nyasādhakāḥ | 
 BRP058.028.2  te sarve pralayaṃ yānti dṛṣṭvādityāgnivarcasaḥ || 28 || 
 
 
 BRP058.029.1  sakṛjjaptaṃ tu kavacaṃ rakṣet sarvam upadravam | 
 BRP058.029.2  dvirjaptaṃ kavacaṃ divyaṃ rakṣate devadānavāt || 29 || 
 
 
 
 BRP058.030.1  gandharvāḥ kinnarā yakṣā vidyādharamahoragāḥ | 
 BRP058.030.2  bhūtāḥ piśācā rakṣāṃsi ye cānye paripanthinaḥ || 30 || 
 
 
 BRP058.031.1  trirjaptaṃ kavacaṃ divyam abhedyaṃ ca surāsuraiḥ | 
 BRP058.031.2  dvādaśābhyantare caiva yojanānāṃ dvijottamāḥ || 31 || 
 
 
 BRP058.032.1  rakṣate bhagavān devo narasiṃho mahābalaḥ | 
 BRP058.032.2  tato gatvā biladvāram upoṣya rajanītrayam || 32 || 
 
 
 BRP058.033.1  palāśakāṣṭhaiḥ prajvālya bhagavantaṃ hutāśanam | 
 BRP058.033.2  palāśasamidhas tatra juhuyāt trimadhuplutāḥ || 33 || 
 
 
 BRP058.034.1  dve śate dvijaśārdūlā vaṣaṭkāreṇa sādhakaḥ | 
 BRP058.034.2  tato vivaradvāraṃ tu prakaṭaṃ jāyate kṣaṇāt || 34 || 
 
 
 BRP058.035.1  tato viśet tu niḥśaṅkaṃ kavacī vivaraṃ budhaḥ | 
 BRP058.035.2  gacchataḥ saṅkaṭaṃ tasya tamomohaś ca naśyati || 35 || 
 
 
 BRP058.036.1  rājamārgaḥ suvistīrṇo dṛśyate bhramarājitaḥ | 
 BRP058.036.2  narasiṃhaṃ smaraṃs tatra pātālaṃ viśate dvijāḥ || 36 || 
 
 
 BRP058.037.1  gatvā tatra japet tattvaṃ narasiṃhākhyam avyayam | 
 BRP058.037.2  tataḥ strīṇāṃ sahasrāṇi vīṇāvādanakarmaṇām || 37 || 
 
 
 BRP058.038.1  nirgacchanti puro viprāḥ svāgataṃ tā vadanti ca | 
 BRP058.038.2  praveśayanti tā haste gṛhītvā sādhakeśvaram || 38 || 
 
 
 BRP058.039.1  tato rasāyanaṃ divyaṃ pāyayanti dvijottamāḥ | 
 BRP058.039.2  pītamātre divyadeho jāyate sumahābalaḥ || 39 || 
 
 
 BRP058.040.1  krīḍate saha kanyābhir yāvad ābhūtasamplavam | 
 BRP058.040.2  bhinnadeho vāsudeve līyate nātra saṃśayaḥ || 40 || 
 
 
 BRP058.041.1  yadā na rocate vāsas tasmān nirgacchate punaḥ | 
 BRP058.041.2  paṭṭaṃ śūlaṃ ca khaḍgaṃ ca rocanāṃ ca maṇiṃ tathā || 41 || 
 
 
 BRP058.042.1  rasaṃ rasāyanaṃ caiva pādukāñjanam eva ca | 
 BRP058.042.2  kṛṣṇājinaṃ muniśreṣṭhā guṭikāṃ ca manoharām || 42 || 
 
 
 BRP058.043.1  kamaṇḍaluṃ cākṣasūtraṃ yaṣṭiṃ sañjīvanīṃ tathā | 
 BRP058.043.2  siddhavidyāṃ ca śāstrāṇi gṛhītvā sādhakeśvaraḥ || 43 || 
 
 
 BRP058.044.1  jvaladvahnisphuliṅgormiveṣṭitaṃ triśikhaṃ hṛdi | 
 BRP058.044.2  sakṛn nyastaṃ dahet sarvaṃ vṛjinaṃ janmakoṭijam || 44 || 
 
 
 BRP058.045.1  viṣe nyastaṃ viṣaṃ hanyāt kuṣṭhaṃ hanyāt tanau sthitam | 
 BRP058.045.2  svadehe bhrūṇahatyādi kṛtvā divyena śudhyati || 45 || 
 
 
 BRP058.046.1  mahāgrahagṛhīteṣu jvalamānaṃ vicintayet | 
 BRP058.046.2  hṛdante vai tataḥ śīghraṃ naśyeyur dāruṇā grahāḥ || 46 || 
 
 
 BRP058.047.1  bālānāṃ kaṇṭhake baddhaṃ rakṣā bhavati nityaśaḥ | 
 BRP058.047.2  gaṇḍapiṇḍakalūtānāṃ nāśanaṃ kurute dhruvam || 47 || 
 
 
 BRP058.048.1  vyādhijāte samidbhiś ca ghṛtakṣīreṇa homayet | 
 BRP058.048.2  trisandhyaṃ māsam ekaṃ tu sarvarogān vināśayet || 48 || 
 
 
 
 BRP058.049.1  asādhyaṃ tu na paśyāmi trailokye sacarācare | 
 BRP058.049.2  yāṃ yāṃ kāmayate siddhiṃ tāṃ tāṃ prāpnoti sa dhruvam || 49 || 
 
 
 BRP058.050.1  aṣṭottaraśataṃ tv eke pūjayitvā mṛgādhipam | 
 BRP058.050.2  mṛttikāḥ sapta valmīke śmaśāne ca catuṣpathe || 50 || 
 
 
 BRP058.051.1  raktacandanasammiśrā gavāṃ kṣīreṇa loḍayet | 
 BRP058.051.2  siṃhasya pratimāṃ kṛtvā pramāṇena ṣaḍaṅgulām || 51 || 
 
 
 BRP058.052.1  limpet tathā bhūrjapattre rocanayā samālikhet | 
 BRP058.052.2  narasiṃhasya kaṇṭhe tu baddhvā caiva hi mantravit || 52 || 
 
 
 BRP058.053.1  japet saṅkhyāvihīnaṃ tu pūjayitvā jalāśaye | 
 BRP058.053.2  yāvat saptāhamātraṃ tu japet saṃyamitendriyaḥ || 53 || 
 
 
 BRP058.054.1  jalākīrṇā muhūrtena jāyate sarvamedinī | 
 BRP058.054.2  athavā śuṣkavṛkṣāgre narasiṃhaṃ tu pūjayet || 54 || 
 
 
 BRP058.055.1  japtvā cāṣṭaśataṃ tattvaṃ varṣantaṃ vinivārayet | 
 BRP058.055.2  tam evaṃ piñjake baddhvā bhrāmayet sādhakottamaḥ || 55 || 
 
 
 BRP058.056.1  mahāvāto muhūrtena āgacchen nātra saṃśayaḥ | 
 BRP058.056.2  punaś ca dhārayet kṣipraṃ saptasaptena vāriṇā || 56 || 
 
 
 BRP058.057.1  atha tāṃ pratimāṃ dvāri nikhaned yasya sādhakaḥ | 
 BRP058.057.2  gotrotsādo bhavet tasya uddhṛte caiva śāntidaḥ || 57 || 
 
 
 BRP058.058.1  tasmāt taṃ muniśārdūlā bhaktyā sampūjayet sadā | 
 BRP058.058.2  mṛgarājaṃ mahāvīryaṃ sarvakāmaphalapradam || 58 || 
 
 
 BRP058.059.1  vimuktaḥ sarvapāpebhyo viṣṇulokaṃ sa gacchati | 
 BRP058.059.2  brāhmaṇāḥ kṣatriyā vaiśyāḥ striyaḥ śūdrāntyajātayaḥ || 59 || 
 
 
 BRP058.060.1  sampūjya taṃ suraśreṣṭhaṃ bhaktyā siṃhavapurdharam | 
 BRP058.060.2  mucyante cāśubhair duḥkhair janmakoṭisamudbhavaiḥ || 60 || 
 
 
 BRP058.061.1  sampūjya taṃ suraśreṣṭhaṃ prāpnuvanty abhivāñchitam | 
 BRP058.061.2  devatvam amareśatvaṃ gandharvatvaṃ ca bho dvijāḥ || 61 || 
 
 
 BRP058.062.1  yakṣavidyādharatvaṃ ca tathānyac cābhivāñchitam | 
 BRP058.062.2  dṛṣṭvā stutvā namaskṛtvā sampūjya narakesarīm || 62 || 
 
 
 BRP058.063.1  prāpnuvanti narā rājyaṃ svargaṃ mokṣaṃ ca durlabham | 
 BRP058.063.2  narasiṃhaṃ naro dṛṣṭvā labhed abhimataṃ phalam || 63 || 
 
 
 BRP058.064.1  nirmuktaḥ sarvapāpebhyo viṣṇulokaṃ sa gacchati | 
 BRP058.064.2  sakṛd dṛṣṭvā tu taṃ devaṃ bhaktyā siṃhavapurdharam || 64 || 
 
 
 BRP058.065.1  mucyate cāśubhair duḥkhair janmakoṭisamudbhavaiḥ | 
 BRP058.065.2  saṅgrāme saṅkaṭe durge coravyāghrādipīḍite || 65 || 
 
 
 BRP058.066.1  kāntāre prāṇasandehe viṣavahnijaleṣu ca | 
 BRP058.066.2  rājādibhyaḥ samudrebhyo graharogādipīḍite || 66 || 
 
 
 BRP058.067.1  smṛtvā taṃ puruṣaḥ sarvai rājagrāmair vimucyate | 
 BRP058.067.2  sūryodaye yathā nāśaṃ tamo 'bhyeti mahattaram || 67 || 
 
 
 BRP058.068.1  tathā sandarśane tasya vināśaṃ yānty upadravāḥ | 
 BRP058.068.2  guṭikāñjanapātālapāduke ca rasāyanam || 68 || 
 
 
 
 BRP058.069.1  narasiṃhe prasanne tu prāpnoty anyāṃś ca vāñchitān | 
 BRP058.069.2  yān yān kāmān abhidhyāyan bhajate narakesarīm || 69 || 
 
 
 BRP058.070.1  tāṃs tān kāmān avāpnoti naro nāsty atra saṃśayaḥ | 
 BRP058.070.2  dṛṣṭvā taṃ devadeveśaṃ bhaktyāpūjya praṇamya ca || 70 || 
 
 
 BRP058.071.1  daśānām aśvamedhānāṃ phalaṃ daśaguṇaṃ labhet | 
 BRP058.071.2  pāpaiḥ sarvair vinirmukto guṇaiḥ sarvair alaṅkṛtaḥ || 71 || 
 
 
 BRP058.072.1  sarvakāmasamṛddhātmā jarāmaraṇavarjitaḥ | 
 BRP058.072.2  sauvarṇena vimānena kiṅkiṇījālamālinā || 72 || 
 
 
 BRP058.073.1  sarvakāmasamṛddhena kāmagena suvarcasā | 
 BRP058.073.2  taruṇādityavarṇena muktāhārāvalambinā || 73 || 
 
 
 BRP058.074.1  divyastrīśatayuktena divyagandharvanādinā | 
 BRP058.074.2  kulaikaviṃśam uddhṛtya devavan muditaḥ sukhī || 74 || 
 
 
 BRP058.075.1  stūyamāno 'psarobhiś ca viṣṇulokaṃ vrajen naraḥ | 
 BRP058.075.2  bhuktvā tatra varān bhogān viṣṇuloke dvijottamāḥ || 75 || 
 
 
 BRP058.076.1  gandharvair apsarair yuktaḥ kṛtvā rūpaṃ caturbhujam | 
 BRP058.076.2  manohlādakaraṃ saukhyaṃ yāvad ābhūtasamplavam || 76 || 
 
 
 BRP058.077.1  puṇyakṣayād ihāyātaḥ pravare yogināṃ kule | 
 BRP058.077.2  caturvedī bhaved vipro vedavedāṅgapāragaḥ | 
 BRP058.077.3  vaiṣṇavaṃ yogam āsthāya tato mokṣam avāpnuyāt || 77 || 
 
 
 
        Chapter 59: Śvetamādhava-Māhātmya
         SS  115-117 
 brahmovāca: 
 
 BRP059.001.1  anantākhyaṃ vāsudevaṃ dṛṣṭvā bhaktyā praṇamya ca | 
 BRP059.001.2  sarvapāpavinirmukto naro yāti paraṃ padam || 1 || 
 
 
 BRP059.002.1  mayā cārādhitaś cāsau śakreṇa tadanantaram | 
 BRP059.002.2  vibhīṣaṇena rāmeṇa kas taṃ nārādhayet pumān || 2 || 
 
 
 BRP059.003.1  śvetagaṅgāṃ naraḥ snātvā yaḥ paśyec chvetamādhavam | 
 BRP059.003.2  matsyākhyaṃ mādhavaṃ caiva śvetadvīpaṃ sa gacchati || 3 || 
 
 munaya ūcuḥ: 
 
 BRP059.004.1  śvetamādhavamāhātmyaṃ vaktum arhasy aśeṣataḥ | 
 BRP059.004.2  vistareṇa jagannātha pratimāṃ tasya vai hareḥ || 4 || 
 
 
 BRP059.005.1  tasmin kṣetravare puṇye vikhyāte jagatītale | 
 BRP059.005.2  śvetākhyaṃ mādhavaṃ devaṃ kas taṃ sthāpitavān purā || 5 || 
 
 brahmovāca: 
 
 BRP059.006.1  abhūt kṛtayuge viprāḥ śveto nāma nṛpo balī | 
 BRP059.006.2  matimān dharmavic chūraḥ satyasandho dṛḍhavrataḥ || 6 || 
 
 
 BRP059.007.1  yasya rājye tu varṣāṇāṃ sahasraṃ daśa mānavāḥ | 
 BRP059.007.2  bhavanty āyuṣmanto lokā bālas tasmin na sīdati || 7 || 
 
 
 
 BRP059.008.1  vartamāne tadā rājye kiñcit kāle gate dvijāḥ | 
 BRP059.008.2  kapālagautamo nāma ṛṣiḥ paramadhārmikaḥ || 8 || 
 
 
 BRP059.009.1  suto 'syājātadantaś ca mṛtaḥ kālavaśād dvijāḥ | 
 BRP059.009.2  tam ādāya ṛṣir dhīmān nṛpasyāntikam ānayat || 9 || 
 
 
 BRP059.010.1  dṛṣṭvaivaṃ nṛpatiḥ suptaṃ kumāraṃ gatacetasam | 
 BRP059.010.2  pratijñām akarod viprā jīvanārthaṃ śiśos tadā || 10 || 
 
 rājovāca: 
 
 BRP059.011.1  yāvad bālam ahaṃ tv enaṃ yamasya sadane gatam | 
 BRP059.011.2  nānaye saptarātreṇa citāṃ dīptāṃ samāruhe || 11 || 
 
 brahmovāca: 
 
 BRP059.012.1  evam uktvāsitaiḥ padmaiḥ śatair daśaśatādikaiḥ | 
 BRP059.012.2  sampūjya ca mahādevaṃ rājā vidyāṃ punar japet || 12 || 
 
 
 BRP059.013.1  atibhaktiṃ tu sañcintya nṛpasya jagadīśvaraḥ | 
 BRP059.013.2  sānnidhyam agamat tuṣṭo 'smīty uvāca sahomayā || 13 || 
 
 
 BRP059.014.1  śrutvaivaṃ giram īśasya vilokya sahasā haram | 
 BRP059.014.2  bhasmadigdhaṃ virūpākṣaṃ śaratkundenduvarcasam || 14 || 
 
 
 BRP059.015.1  śārdūlacarmavasanaṃ śaśāṅkāṅkitamūrdhajam | 
 BRP059.015.2  mahīṃ nipatya sahasā praṇamya sa tadābravīt || 15 || 
 
 śveta uvāca: 
 
 BRP059.016.1  kāruṇyaṃ yadi me dṛṣṭvā prasanno 'si prabho yadi | 
 BRP059.016.2  kālasya vaśam āpanno bālako dvijaputrakaḥ || 16 || 
 
 
 BRP059.017.1  jīvatv eṣa punar bāla ity evaṃ vratam āhitam | 
 BRP059.017.2  akasmāc ca mṛtaṃ bālaṃ niyamya bhagavan svayam | 
 BRP059.017.3  yathoktāyuṣyasaṃyuktaṃ kṣemaṃ kuru maheśvara || 17 || 
 
 brahmovāca: 
 
 BRP059.018.1  śvetasyaitad vacaḥ śrutvā mudaṃ prāpa haras tadā | 
 BRP059.018.2  kālam ājñāpayām āsa sarvabhūtabhayaṅkaram || 18 || 
 
 
 BRP059.019.1  niyamya kālaṃ durdharṣaṃ yamasyājñākaraṃ dvijāḥ | 
 BRP059.019.2  bālaṃ sañjīvayām āsa mṛtyor mukhagataṃ punaḥ || 19 || 
 
 
 BRP059.020.1  kṛtvā kṣemaṃ jagat sarvaṃ muneḥ putraṃ sa taṃ dvijāḥ | 
 BRP059.020.2  devyā sahomayā devas tatraivāntaradhīyata || 20 || 
 
 
 BRP059.021.1  evaṃ sañjīvayām āsa muneḥ putraṃ nṛpottamaḥ || 21 || 
 
 munaya ūcuḥ: 
 
 BRP059.022.1  devadeva jagannātha trailokyaprabhavāvyaya | 
 BRP059.022.2  brūhi naḥ paramaṃ tathyaṃ śvetākhyasya ca sāmpratam || 22 || 
 
 brahmovāca: 
 
 BRP059.023.1  śṛṇudhvaṃ muniśārdūlāḥ sarvasattvahitāvaham | 
 BRP059.023.2  pravakṣyāmi yathātathyaṃ yat pṛcchatha mamānaghāḥ || 23 || 
 
 
 BRP059.024.1  mādhavasya ca māhātmyaṃ sarvapāpapraṇāśanam | 
 BRP059.024.2  yac chrutvābhimatān kāmān dhruvaṃ prāpnoti mānavaḥ || 24 || 
 
 
 
 BRP059.025.1  śrutavān ṛṣibhiḥ pūrvaṃ mādhavākhyasya bho dvijāḥ | 
 BRP059.025.2  śṛṇudhvaṃ tāṃ kathāṃ divyāṃ bhayaśokārtināśinīm || 25 || 
 
 
 BRP059.026.1  sa kṛtvā rājyam ekāgryaṃ varṣāṇāṃ ca sahasraśaḥ | 
 BRP059.026.2  vicārya laukikān dharmān vaidikān niyamāṃs tathā || 26 || 
 
 
 BRP059.027.1  keśavārādhane viprā niścitaṃ vratam āsthitaḥ | 
 BRP059.027.2  sa gatvā paramaṃ kṣetraṃ sāgaraṃ dakṣiṇāśrayam || 27 || 
 
 
 BRP059.028.1  taṭe tasmiñ śubhe ramye deśe kṛṣṇasya cāntike | 
 BRP059.028.2  śveto 'tha kārayām āsa prāsādaṃ śubhalakṣaṇam || 28 || 
 
 
 BRP059.029.1  dhanvantaraśataṃ caikaṃ devadevasya dakṣiṇe | 
 BRP059.029.2  tataḥ śvetena viprendrāḥ śvetaśailamayena ca || 29 || 
 
 
 BRP059.030.1  kṛtaḥ sa bhagavāñ śveto mādhavaś candrasannibhaḥ | 
 BRP059.030.2  pratiṣṭhāṃ vidhivac cakre yathoddiṣṭāṃ svayaṃ tu saḥ || 30 || 
 
 
 BRP059.031.1  dattvā dānaṃ dvijātibhyo dīnānāthatapasvinām | 
 BRP059.031.2  athānantarato rājā mādhavasya ca sannidhau || 31 || 
 
 
 BRP059.032.1  mahīṃ nipatya sahasā oṅkāraṃ dvādaśākṣaram | 
 BRP059.032.2  japan sa maunam āsthāya māsam ekaṃ samādhinā || 32 || 
 
 
 BRP059.033.1  nirāhāro mahābhāgaḥ samyag viṣṇupade sthitaḥ | 
 BRP059.033.2  japānte sa tu deveśaṃ saṃstotum upacakrame || 33 || 
 
 śveta uvāca: 
 
 BRP059.034.1  oṃ namo vāsudevāya namaḥ saṅkarṣaṇāya ca | 
 BRP059.034.2  pradyumnāyāniruddhāya namo nārāyaṇāya ca || 34 || 
 
 
 BRP059.035.1  namo 'stu bahurūpāya viśvarūpāya vedhase | 
 BRP059.035.2  nirguṇāyāpratarkyāya śucaye śuklakarmaṇe || 35 || 
 
 
 BRP059.036.1  oṃ namaḥ padmanābhāya padmagarbhodbhavāya ca | 
 BRP059.036.2  namo 'stu padmavarṇāya padmahastāya te namaḥ || 36 || 
 
 
 BRP059.037.1  oṃ namaḥ puṣkarākṣāya sahasrākṣāya mīḍhuṣe | 
 BRP059.037.2  namaḥ sahasrapādāya sahasrabhujamanyave || 37 || 
 
 
 BRP059.038.1  oṃ namo 'stu varāhāya varadāya sumedhase | 
 BRP059.038.2  variṣṭhāya vareṇyāya śaraṇyāyācyutāya ca || 38 || 
 
 
 BRP059.039.1  oṃ namo bālarūpāya bālapadmaprabhāya ca | 
 BRP059.039.2  bālārkasomanetrāya muñjakeśāya dhīmate || 39 || 
 
 
 BRP059.040.1  keśavāya namo nityaṃ namo nārāyaṇāya ca | 
 BRP059.040.2  mādhavāya variṣṭhāya govindāya namo namaḥ || 40 || 
 
 
 BRP059.041.1  oṃ namo viṣṇave nityaṃ devāya vasuretase | 
 BRP059.041.2  madhusūdanāya namaḥ śuddhāyāṃśudharāya ca || 41 || 
 
 
 BRP059.042.1  namo anantāya sūkṣmāya namaḥ śrīvatsadhāriṇe | 
 BRP059.042.2  trivikramāya ca namo divyapītāmbarāya ca || 42 || 
 
 
 BRP059.043.1  sṛṣṭikartre namas tubhyaṃ goptre dhātre namo namaḥ | 
 BRP059.043.2  namo 'stu guṇabhūtāya nirguṇāya namo namaḥ || 43 || 
 
 
 
 BRP059.044.1  namo vāmanarūpāya namo vāmanakarmaṇe | 
 BRP059.044.2  namo vāmananetrāya namo vāmanavāhine || 44 || 
 
 
 BRP059.045.1  namo ramyāya pūjyāya namo 'stv avyaktarūpiṇe | 
 BRP059.045.2  apratarkyāya śuddhāya namo bhayaharāya ca || 45 || 
 
 
 BRP059.046.1  saṃsārārṇavapotāya praśāntāya svarūpiṇe | 
 BRP059.046.2  śivāya saumyarūpāya rudrāyottāraṇāya ca || 46 || 
 
 
 BRP059.047.1  bhavabhaṅgakṛte caiva bhavabhogapradāya ca | 
 BRP059.047.2  bhavasaṅghātarūpāya bhavasṛṣṭikṛte namaḥ || 47 || 
 
 
 BRP059.048.1  oṃ namo divyarūpāya somāgniśvasitāya ca | 
 BRP059.048.2  somasūryāṃśukeśāya gobrāhmaṇahitāya ca || 48 || 
 
 
 BRP059.049.1  oṃ nama ṛksvarūpāya padakramasvarūpiṇe | 
 BRP059.049.2  ṛkstutāya namas tubhyaṃ nama ṛksādhanāya ca || 49 || 
 
 
 BRP059.050.1  oṃ namo yajuṣāṃ dhātre yajūrūpadharāya ca | 
 BRP059.050.2  yajuryājyāya juṣṭāya yajuṣāṃ pataye namaḥ || 50 || 
 
 
 BRP059.051.1  oṃ namaḥ śrīpate deva śrīdharāya varāya ca | 
 BRP059.051.2  śriyaḥ kāntāya dāntāya yogicintyāya yogine || 51 || 
 
 
 BRP059.052.1  oṃ namaḥ sāmarūpāya sāmadhvanivarāya ca | 
 BRP059.052.2  oṃ namaḥ sāmasaumyāya sāmayogavide namaḥ || 52 || 
 
 
 BRP059.053.1  sāmne ca sāmagītāya oṃ namaḥ sāmadhāriṇe | 
 BRP059.053.2  sāmayajñavide caiva namaḥ sāmakarāya ca || 53 || 
 
 
 BRP059.054.1  namas tv atharvaśirase namo 'tharvasvarūpiṇe | 
 BRP059.054.2  namo 'stv atharvapādāya namo 'tharvakarāya ca || 54 || 
 
 
 BRP059.055.1  oṃ namo vajraśīrṣāya madhukaiṭabhaghātine | 
 BRP059.055.2  mahodadhijalasthāya vedāharaṇakāriṇe || 55 || 
 
 
 BRP059.056.1  namo dīptasvarūpāya hṛṣīkeśāya vai namaḥ | 
 BRP059.056.2  namo bhagavate tubhyaṃ vāsudevāya te namaḥ || 56 || 
 
 
 BRP059.057.1  nārāyaṇa namas tubhyaṃ namo lokahitāya ca | 
 BRP059.057.2  oṃ namo mohanāśāya bhavabhaṅgakarāya ca || 57 || 
 
 
 BRP059.058.1  gatipradāya ca namo namo bandhaharāya ca | 
 BRP059.058.2  trailokyatejasāṃ kartre namas tejaḥsvarūpiṇe || 58 || 
 
 
 BRP059.059.1  yogīśvarāya śuddhāya rāmāyottaraṇāya ca | 
 BRP059.059.2  sukhāya sukhanetrāya namaḥ sukṛtadhāriṇe || 59 || 
 
 
 BRP059.060.1  vāsudevāya vandyāya vāmadevāya vai namaḥ | 
 BRP059.060.2  dehināṃ dehakartre ca bhedabhaṅgakarāya ca || 60 || 
 
 
 BRP059.061.1  devair vanditadehāya namas te divyamauline | 
 BRP059.061.2  namo vāsanivāsāya vāsavyavaharāya ca || 61 || 
 
 
 BRP059.062.1  oṃ namo vasukartre ca vasuvāsapradāya ca | 
 BRP059.062.2  namo yajñasvarūpāya yajñeśāya ca yogine || 62 || 
 
 
 BRP059.063.1  yatiyogakareśāya namo yajñāṅgadhāriṇe | 
 BRP059.063.2  saṅkarṣaṇāya ca namaḥ pralambamathanāya ca || 63 || 
 
 
 BRP059.064.1  meghaghoṣasvanottīrṇavegalāṅgaladhāriṇe | 
 BRP059.064.2  namo 'stu jñānināṃ jñāna nārāyaṇaparāyaṇa || 64 || 
 
 
 
 BRP059.065.1  na me 'sti tvām ṛte bandhur narakottāraṇe prabho | 
 BRP059.065.2  atas tvāṃ sarvabhāvena praṇato natavatsala || 65 || 
 
 
 BRP059.066.1  malaṃ yat kāyajaṃ vāpi mānasaṃ caiva keśava | 
 BRP059.066.2  na tasyānyo 'sti deveśa kṣālakas tvām ṛte 'cyuta || 66 || 
 
 
 BRP059.067.1  saṃsargāṇi samastāni vihāya tvām upasthitaḥ | 
 BRP059.067.2  saṅgo me 'stu tvayā sārdham ātmalābhāya keśava || 67 || 
 
 
 BRP059.068.1  kaṣṭam āpat suduṣpāraṃ saṃsāraṃ vedmi keśava | 
 BRP059.068.2  tāpatrayaparikliṣṭas tena tvāṃ śaraṇaṃ gataḥ || 68 || 
 
 
 BRP059.069.1  eṣaṇābhir jagat sarvaṃ mohitaṃ māyayā tava | 
 BRP059.069.2  ākarṣitaṃ ca lobhādyair atas tvām aham āśritaḥ || 69 || 
 
 
 BRP059.070.1  nāsti kiñcit sukhaṃ viṣṇo saṃsārasthasya dehinaḥ | 
 BRP059.070.2  yathā yathā hi yajñeśa tvayi cetaḥ pravartate || 70 || 
 
 
 BRP059.071.1  tathā phalavihīnaṃ tu sukham ātyantikaṃ labhet | 
 BRP059.071.2  naṣṭo vivekaśūnyo 'smi dṛśyate jagad āturam || 71 || 
 
 
 BRP059.072.1  govinda trāhi saṃsārān mām uddhartuṃ tvam arhasi | 
 BRP059.072.2  magnasya mohasalile niruttāre bhavārṇave | 
 BRP059.072.3  uddhartā puṇḍarīkākṣa tvām ṛte 'nyo na vidyate || 72 || 
 
 brahmovāca: 
 
 BRP059.073.1  itthaṃ stutas tatas tena rājñā śvetena bho dvijāḥ | 
 BRP059.073.2  tasmin kṣetravare divye vikhyāte puruṣottame || 73 || 
 
 
 BRP059.074.1  bhaktiṃ tasya tu sañcintya devadevo jagadguruḥ | 
 BRP059.074.2  ājagāma nṛpasyāgre sarvair devair vṛto hariḥ || 74 || 
 
 
 BRP059.075.1  nīlajīmūtasaṅkāśaḥ padmapattrāyatekṣaṇaḥ | 
 BRP059.075.2  dadhat sudarśanaṃ dhīmān karāgre dīptamaṇḍalam || 75 || 
 
 
 BRP059.076.1  kṣīrodajalasaṅkāśo vimalaś candrasannibhaḥ | 
 BRP059.076.2  rarāja vāmahaste 'sya pāñcajanyo mahādyutiḥ || 76 || 
 
 
 BRP059.077.1  pakṣirājadhvajaḥ śrīmān gadāśārṅgāsidhṛk prabhuḥ | 
 BRP059.077.2  uvāca sādhu bho rājan yasya te matir uttamā | 
 BRP059.077.3  yad iṣṭaṃ vara bhadraṃ te prasanno 'smi tavānagha || 77 || 
 
 brahmovāca: 
 
 BRP059.078.1  śrutvaivaṃ devadevasya vākyaṃ tat paramāmṛtam | 
 BRP059.078.2  praṇamya śirasovāca śvetas tadgatamānasaḥ || 78 || 
 
 śveta uvāca: 
 
 BRP059.079.1  yady ahaṃ bhagavan bhaktaḥ prayaccha varam uttamam | 
 BRP059.079.2  ābrahmabhavanād ūrdhvaṃ vaiṣṇavaṃ padam avyayam || 79 || 
 
 
 BRP059.080.1  vimalaṃ virajaṃ śuddhaṃ saṃsārāsaṅgavarjitam | 
 BRP059.080.2  tat padaṃ gantum icchāmi tvatprasādāj jagatpate || 80 || 
 
 śrībhagavān uvāca: 
 
 BRP059.081.1  yat padaṃ vibudhāḥ sarve munayaḥ siddhayoginaḥ | 
 BRP059.081.2  nābhigacchanti yad ramyaṃ paraṃ padam anāmayam || 81 || 
 
 
 BRP059.082.1  yāsyasi paramaṃ sthānaṃ rājyāmṛtam upāsya ca | 
 BRP059.082.2  sarvāṃl lokān atikramya mama lokaṃ gamiṣyasi || 82 || 
 
 
 
 BRP059.083.1  kīrtis tavātra rājendra trīṃl lokāṃś ca gamiṣyati | 
 BRP059.083.2  sānnidhyaṃ mama caivātra sarvadaiva bhaviṣyati || 83 || 
 
 
 BRP059.084.1  śvetagaṅgeti gāsyanti sarve te devadānavāḥ | 
 BRP059.084.2  kuśāgreṇāpi rājendra śvetagāṅgeyam ambu ca || 84 || 
 
 
 BRP059.085.1  spṛṣṭvā svargaṃ gamiṣyanti madbhaktā ye samāhitāḥ | 
 BRP059.085.2  yas tv imāṃ pratimāṃ gacchen mādhavākhyāṃ śaśiprabhām || 85 || 
 
 
 BRP059.086.1  śaṅkhagokṣīrasaṅkāśām aśeṣāghavināśinīm | 
 BRP059.086.2  tāṃ praṇamya sakṛd bhaktyā puṇḍarīkanibhekṣaṇām || 86 || 
 
 
 BRP059.087.1  vihāya sarvalokān vai mama loke mahīyate | 
 BRP059.087.2  manvantarāṇi tatraiva devakanyābhir āvṛtaḥ || 87 || 
 
 
 BRP059.088.1  gīyamānaś ca madhuraṃ siddhagandharvasevitaḥ | 
 BRP059.088.2  bhunakti vipulān bhogān yatheṣṭaṃ māmakaiḥ saha || 88 || 
 
 
 BRP059.089.1  cyutas tasmād ihāgatya manuṣyo brāhmaṇo bhavet | 
 BRP059.089.2  vedavedāṅgavic chrīmān bhogavāṃś cirajīvitaḥ || 89 || 
 
 
 BRP059.090.1  gajāśvarathayānāḍhyo dhanadhānyāvṛtaḥ śuciḥ | 
 BRP059.090.2  rūpavān bahubhāgyaś ca putrapautrasamanvitaḥ || 90 || 
 
 
 BRP059.091.1  puruṣottamaṃ punaḥ prāpya vaṭamūle 'tha sāgare | 
 BRP059.091.2  tyaktvā dehaṃ hariṃ smṛtvā tataḥ śāntapadaṃ vrajet || 91 || 
 
 
 
        Chapter 60: Matsyamādhava-Māhātmya; rules for bathing in the ocean
         SS  117-118 
 brahmovāca: 
 
 BRP060.001.1  śvetamādhavam ālokya samīpe matsyamādhavam | 
 BRP060.001.2  ekārṇavajale pūrvaṃ rohitaṃ rūpam āsthitam || 1 || 
 
 
 BRP060.002.1  vedānāṃ haraṇārthāya rasātalatale sthitam | 
 BRP060.002.2  cintayitvā kṣitiṃ samyak tasmin sthāne pratiṣṭhitam || 2 || 
 
 
 BRP060.003.1  ādyāvataraṇaṃ rūpaṃ mādhavaṃ matsyarūpiṇam | 
 BRP060.003.2  praṇamya praṇato bhūtvā sarvaduḥkhād vimucyate || 3 || 
 
 
 BRP060.004.1  prayāti paramaṃ sthānaṃ yatra devo hariḥ svayam | 
 BRP060.004.2  kāle punar ihāyāto rājā syāt pṛthivītale || 4 || 
 
 
 BRP060.005.1  vatsamādhavam āsādya durādharṣo bhaven naraḥ | 
 BRP060.005.2  dātā bhoktā bhaved yajvā vaiṣṇavaḥ satyasaṅgaraḥ || 5 || 
 
 
 BRP060.006.1  yogaṃ prāpya hareḥ paścāt tato mokṣam avāpnuyāt | 
 BRP060.006.2  matsyamādhavamāhātmyaṃ mayā samparikīrtitam | 
 BRP060.006.3  yaṃ dṛṣṭvā muniśārdūlāḥ sarvān kāmān avāpnuyāt || 6 || 
 
 munaya ūcuḥ: 
 
 BRP060.007.1  bhagavañ śrotum icchāmo mārjanaṃ varuṇālaye | 
 BRP060.007.2  kriyate snānadānādi tasyāśeṣaphalaṃ vada || 7 || 
 
 brahmovāca: 
 
 BRP060.008.1  śṛṇudhvaṃ muniśārdūlā mārjanasya yathāvidhi | 
 BRP060.008.2  bhaktyā tu tanmanā bhūtvā samprāpya puṇyam uttamam || 8 || 
 
 
 
 BRP060.009.1  mārkaṇḍeyahrade snānaṃ pūrvakāle praśasyate | 
 BRP060.009.2  caturdaśyāṃ viśeṣeṇa sarvapāpapraṇāśanam || 9 || 
 
 
 BRP060.010.1  tadvat snānaṃ samudrasya sarvakālaṃ praśasyate | 
 BRP060.010.2  paurṇamāsyāṃ viśeṣeṇa hayamedhaphalaṃ labhet || 10 || 
 
 
 BRP060.011.1  mārkaṇḍeyaṃ vaṭaṃ kṛṣṇaṃ rauhiṇeyaṃ mahodadhim | 
 BRP060.011.2  indradyumnasaraś caiva pañcatīrthīvidhiḥ smṛtaḥ || 11 || 
 
 
 BRP060.012.1  pūrṇimā jyeṣṭhamāsasya jyeṣṭhā ṛkṣaṃ yadā bhavet | 
 BRP060.012.2  tadā gacched viśeṣeṇa tīrtharājaṃ paraṃ śubham || 12 || 
 
 
 BRP060.013.1  kāyavāṅmānasaiḥ śuddhas tadbhāvo nānyamānasaḥ | 
 BRP060.013.2  sarvadvandvavinirmukto vītarāgo vimatsaraḥ || 13 || 
 
 
 BRP060.014.1  kalpavṛkṣavaṭaṃ ramyaṃ tatra snātvā janārdanam | 
 BRP060.014.2  pradakṣiṇaṃ prakurvīta trivāraṃ susamāhitaḥ || 14 || 
 
 
 BRP060.015.1  yaṃ dṛṣṭvā mucyate pāpāt saptajanmasamudbhavāt | 
 BRP060.015.2  puṇyaṃ cāpnoti vipulaṃ gatim iṣṭāṃ ca bho dvijāḥ || 15 || 
 
 
 BRP060.016.1  tasya nāmāni vakṣyāmi pramāṇaṃ ca yuge yuge | 
 BRP060.016.2  yathāsaṅkhyaṃ ca bho viprāḥ kṛtādiṣu yathākramam || 16 || 
 
 
 BRP060.017.1  vaṭaṃ vaṭeśvaraṃ kṛṣṇaṃ purāṇapuruṣaṃ dvijāḥ | 
 BRP060.017.2  vaṭasyaitāni nāmāni kīrtitāni kṛtādiṣu || 17 || 
 
 
 BRP060.018.1  yojanaṃ pādahīnaṃ ca yojanārdhaṃ tadardhakam | 
 BRP060.018.2  pramāṇaṃ kalpavṛkṣasya kṛtādau parikīrtitam || 18 || 
 
 
 BRP060.019.1  yathoktena tu mantreṇa namaskṛtvā tu taṃ vaṭam | 
 BRP060.019.2  dakṣiṇābhimukho gacched dhanvantaraśatatrayam || 19 || 
 
 
 BRP060.020.1  yatrāsau dṛśyate viṣṇuḥ svargadvāraṃ manoramam | 
 BRP060.020.2  sāgarāmbhaḥsamākṛṣṭaṃ kāṣṭhaṃ sarvaguṇānvitam || 20 || 
 
 
 BRP060.021.1  praṇipatya tatas taṃ bhoḥ paripūjya tataḥ punaḥ | 
 BRP060.021.2  mucyate sarvarogādyais tathā pāpair grahādibhiḥ || 21 || 
 
 
 BRP060.022.1  ugrasenaṃ purā dṛṣṭvā svargadvāreṇa sāgaram | 
 BRP060.022.2  gatvācamya śucis tatra dhyātvā nārāyaṇaṃ param || 22 || 
 
 
 BRP060.023.1  nyased aṣṭākṣaraṃ mantraṃ paścād dhastaśarīrayoḥ | 
 BRP060.023.2  oṃ namo nārāyaṇāyeti yaṃ vadanti manīṣiṇaḥ || 23 || 
 
 
 BRP060.024.1  kiṃ kāryaṃ bahubhir mantrair manovibhramakārakaiḥ | 
 BRP060.024.2  oṃ namo nārāyaṇāyeti mantraḥ sarvārthasādhakaḥ || 24 || 
 
 
 BRP060.025.1  āpo narasya sūnutvān nārā itīha kīrtitāḥ | 
 BRP060.025.2  viṣṇos tās tv ayanaṃ pūrvaṃ tena nārāyaṇaḥ smṛtaḥ || 25 || 
 
 
 BRP060.026.1  nārāyaṇaparā vedā nārāyaṇaparā dvijāḥ | 
 BRP060.026.2  nārāyaṇaparā yajñā nārāyaṇaparāḥ kriyāḥ || 26 || 
 
 
 BRP060.027.1  nārāyaṇaparā pṛthvī nārāyaṇaparaṃ jalam | 
 BRP060.027.2  nārāyaṇaparo vahnir nārāyaṇaparaṃ nabhaḥ || 27 || 
 
 
 BRP060.028.1  nārāyaṇaparo vāyur nārāyaṇaparaṃ manaḥ | 
 BRP060.028.2  ahaṅkāraś ca buddhiś ca ubhe nārāyaṇātmake || 28 || 
 
 
 
 BRP060.029.1  bhūtaṃ bhavyaṃ bhaviṣyaṃ ca yat kiñcij jīvasañjñitam | 
 BRP060.029.2  sthūlaṃ sūkṣmaṃ paraṃ caiva sarvaṃ nārāyaṇātmakam || 29 || 
 
 
 BRP060.030.1  śabdādyā viṣayāḥ sarve śrotrādīnīndriyāṇi ca | 
 BRP060.030.2  prakṛtiḥ puruṣaś caiva sarve nārāyaṇātmakāḥ || 30 || 
 
 
 BRP060.031.1  jale sthale ca pātāle svargaloke 'mbare nage | 
 BRP060.031.2  avaṣṭabhya idaṃ sarvam āste nārāyaṇaḥ prabhuḥ || 31 || 
 
 
 BRP060.032.1  kiṃ cātra bahunoktena jagad etac carācaram | 
 BRP060.032.2  brahmādistambaparyantaṃ sarvaṃ nārāyaṇātmakam || 32 || 
 
 
 BRP060.033.1  nārāyaṇāt paraṃ kiñcin neha paśyāmi bho dvijāḥ | 
 BRP060.033.2  tena vyāptam idaṃ sarvaṃ dṛśyādṛśyaṃ carācaram || 33 || 
 
 
 BRP060.034.1  āpo hy āyatanaṃ viṣṇoḥ sa ca evāmbhasāṃ patiḥ | 
 BRP060.034.2  tasmād apsu smaren nityaṃ nārāyaṇam aghāpaham || 34 || 
 
 
 BRP060.035.1  snānakāle viśeṣeṇa copasthāya jale śuciḥ | 
 BRP060.035.2  smaren nārāyaṇaṃ dhyāyed dhaste kāye ca vinyaset || 35 || 
 
 
 BRP060.036.1  oṅkāraṃ ca nakāraṃ ca aṅguṣṭhe hastayor nyaset | 
 BRP060.036.2  śeṣair hastatalaṃ yāvat tarjanyādiṣu vinyaset || 36 || 
 
 
 BRP060.037.1  oṅkāraṃ vāmapāde tu nakāraṃ dakṣiṇe nyaset | 
 BRP060.037.2  mokāraṃ vāmakaṭyāṃ tu nākāraṃ dakṣiṇe nyaset || 37 || 
 
 
 BRP060.038.1  rākāraṃ nābhideśe tu yakāraṃ vāmabāhuke | 
 BRP060.038.2  ṇākāraṃ dakṣiṇe nyasya yakāraṃ mūrdhni vinyaset || 38 || 
 
 
 BRP060.039.1  adhaś cordhvaṃ ca hṛdaye pārśvataḥ pṛṣṭhato 'grataḥ | 
 BRP060.039.2  dhyātvā nārāyaṇaṃ paścād ārabhet kavacaṃ budhaḥ || 39 || 
 
 
 BRP060.040.1  pūrve māṃ pātu govindo dakṣiṇe madhusūdanaḥ | 
 BRP060.040.2  paścime śrīdharo devaḥ keśavas tu tathottare || 40 || 
 
 
 BRP060.041.1  pātu viṣṇus tathāgneye nairṛte mādhavo 'vyayaḥ | 
 BRP060.041.2  vāyavye tu hṛṣīkeśas tatheśāne ca vāmanaḥ || 41 || 
 
 
 BRP060.042.1  bhūtale pātu vārāhas tathordhvaṃ ca trivikramaḥ | 
 BRP060.042.2  kṛtvaivaṃ kavacaṃ paścād ātmānaṃ cintayet tataḥ || 42 || 
 
 
 BRP060.043.1  ahaṃ nārāyaṇo devaḥ śaṅkhacakragadādharaḥ | 
 BRP060.043.2  evaṃ dhyātvā tadātmānam imaṃ mantram udīrayet || 43 || 
 
 
 BRP060.044.1  tvam agnir dvipadāṃ nātha retodhāḥ kāmadīpanaḥ | 
 BRP060.044.2  pradhānaḥ sarvabhūtānāṃ jīvānāṃ prabhur avyayaḥ || 44 || 
 
 
 BRP060.045.1  amṛtasyāraṇis tvaṃ hi devayonir apāṃ pate | 
 BRP060.045.2  vṛjinaṃ hara me sarvaṃ tīrtharāja namo 'stu te || 45 || 
 
 
 BRP060.046.1  evam uccārya vidhivat tataḥ snānaṃ samācaret | 
 BRP060.046.2  anyathā bho dvijaśreṣṭhāḥ snānaṃ tatra na śasyate || 46 || 
 
 
 BRP060.047.1  kṛtvā tu vaidikair mantrair abhiṣekaṃ ca mārjanam | 
 BRP060.047.2  antar jale japet paścāt trir āvṛttyāghamarṣaṇam || 47 || 
 
 
 BRP060.048.1  hayamedho yathā viprāḥ sarvapāpaharaḥ kratuḥ | 
 BRP060.048.2  tathāghamarṣaṇaṃ cātra sūktaṃ sarvāghanāśanam || 48 || 
 
 
 
 BRP060.049.1  uttīrya vāsasī dhaute nirmale paridhāya vai | 
 BRP060.049.2  prāṇān āyamya cācamya sandhyāṃ copāsya bhāskaram || 49 || 
 
 
 BRP060.050.1  upatiṣṭhet tataś cordhvaṃ kṣiptvā puṣpajalāñjalim | 
 BRP060.050.2  upasthāyordhvabāhuś ca talliṅgair bhāskaraṃ tataḥ || 50 || 
 
 
 BRP060.051.1  gāyatrīṃ pāvanīṃ devīṃ japed aṣṭottaraṃ śatam | 
 BRP060.051.2  anyāṃś ca sauramantrāṃś ca japtvā tiṣṭhan samāhitaḥ || 51 || 
 
 
 BRP060.052.1  kṛtvā pradakṣiṇaṃ sūryaṃ namaskṛtyopaviśya ca | 
 BRP060.052.2  svādhyāyaṃ prāṅmukhaḥ kṛtvā tarpayed daivatāny ṛṣīn || 52 || 
 
 
 BRP060.053.1  manuṣyāṃś ca pitṝṃś cānyān nāmagotreṇa mantravit | 
 BRP060.053.2  toyena tilamiśreṇa vidhivat susamāhitaḥ || 53 || 
 
 
 BRP060.054.1  tarpaṇaṃ devatānāṃ ca pūrvaṃ kṛtvā samāhitaḥ | 
 BRP060.054.2  adhikārī bhavet paścāt pitṝṇāṃ tarpaṇe dvijaḥ || 54 || 
 
 
 BRP060.055.1  śrāddhe havanakāle ca pāṇinaikena nirvapet | 
 BRP060.055.2  tarpaṇe tūbhayaṃ kuryād eṣa eva vidhiḥ sadā || 55 || 
 
 
 BRP060.056.1  anvārabdhena savyena pāṇinā dakṣiṇena tu | 
 BRP060.056.2  tṛpyatām iti siñcet tu nāmagotreṇa vāgyataḥ || 56 || 
 
 
 BRP060.057.1  kāyasthair yas tilair mohāt karoti pitṛtarpaṇam | 
 BRP060.057.2  tarpitās tena pitaras tvaṅmāṃsarudhirāsthibhiḥ || 57 || 
 
 
 BRP060.058.1  aṅgasthair na tilaiḥ kuryād devatāpitṛtarpaṇam | 
 BRP060.058.2  rudhiraṃ tad bhavet toyaṃ pradātā kilbiṣī bhavet || 58 || 
 
 
 BRP060.059.1  bhūmyāṃ yad dīyate toyaṃ dātā caiva jale sthitaḥ | 
 BRP060.059.2  vṛthā tan muniśārdūlā nopatiṣṭhati kasyacit || 59 || 
 
 
 BRP060.060.1  sthale sthitvā jale yas tu prayacched udakaṃ naraḥ | 
 BRP060.060.2  pitṝṇāṃ nopatiṣṭheta salilaṃ tan nirarthakam || 60 || 
 
 
 BRP060.061.1  udake nodakaṃ kuryāt pitṛbhyaś ca kadācana | 
 BRP060.061.2  uttīrya tu śucau deśe kuryād udakatarpaṇam || 61 || 
 
 
 BRP060.062.1  nodakeṣu na pātreṣu na kruddho naikapāṇinā | 
 BRP060.062.2  nopatiṣṭhati tat toyaṃ yad bhūmyāṃ na pradīyate || 62 || 
 
 
 BRP060.063.1  pitṝṇām akṣayaṃ sthānaṃ mahī dattā mayā dvijāḥ | 
 BRP060.063.2  tasmāt tatraiva dātavyaṃ pitṝṇāṃ prītim icchatā || 63 || 
 
 
 BRP060.064.1  bhūmipṛṣṭhe samutpannā bhūmyāṃ caiva ca saṃsthitāḥ | 
 BRP060.064.2  bhūmyāṃ caiva layaṃ yātā bhūmau dadyāt tato jalam || 64 || 
 
 
 BRP060.065.1  āstīrya ca kuśān sāgrāṃs tān āvāhya svamantrataḥ | 
 BRP060.065.2  prācīnāgreṣu vai devān yāmyāgreṣu tathā pitṝn || 65 || 
 
 
 
 
        Chapter 61: Prescriptions concerning worship
         SS  119-121 
 brahmovāca: 
 
 BRP061.001.1  devān pitṝṃs tathā cānyān santarpyācamya vāgyataḥ | 
 BRP061.001.2  hastamātraṃ catuṣkoṇaṃ caturdvāraṃ suśobhanam || 1 || 
 
 
 BRP061.002.1  puraṃ vilikhya bho viprās tīre tasya mahodadheḥ | 
 BRP061.002.2  madhye tatra likhet padmam aṣṭapattraṃ sakarṇikam || 2 || 
 
 
 BRP061.003.1  evaṃ maṇḍalam ālikhya pūjayet tatra bho dvijāḥ | 
 BRP061.003.2  aṣṭākṣaravidhānena nārāyaṇam ajaṃ vibhum || 3 || 
 
 
 BRP061.004.1  ataḥ paraṃ pravakṣyāmi kāyaśodhanam uttamam | 
 BRP061.004.2  akāraṃ hṛdaye dhyātvā cakrarekhāsamanvitam || 4 || 
 
 
 BRP061.005.1  jvalantaṃ triśikhaṃ caiva dahantaṃ pāpanāśanam | 
 BRP061.005.2  candramaṇḍalamadhyasthaṃ rākāraṃ mūrdhni cintayet || 5 || 
 
 
 BRP061.006.1  śuklavarṇaṃ pravarṣantam amṛtaṃ plāvayan mahīm | 
 BRP061.006.2  evaṃ nirdhūtapāpas tu divyadehas tato bhavet || 6 || 
 
 
 BRP061.007.1  aṣṭākṣaraṃ tato mantraṃ nyased evātmano budhaḥ | 
 BRP061.007.2  vāmapādaṃ samārabhya kramaśaś caiva vinyaset || 7 || 
 
 
 BRP061.008.1  pañcāṅgaṃ vaiṣṇavaṃ caiva caturvyūhaṃ tathaiva ca | 
 BRP061.008.2  karaśuddhiṃ prakurvīta mūlamantreṇa sādhakaḥ || 8 || 
 
 
 BRP061.009.1  ekaikaṃ caiva varṇaṃ tu aṅgulīṣu pṛthak pṛthak | 
 BRP061.009.2  oṅkāraṃ pṛthivīṃ śuklāṃ vāmapāde tu vinyaset || 9 || 
 
 
 BRP061.010.1  nakāraḥ śāmbhavaḥ śyāmo dakṣiṇe tu vyavasthitaḥ | 
 BRP061.010.2  mokāraṃ kālam evāhur vāmakaṭyāṃ nidhāpayet || 10 || 
 
 
 BRP061.011.1  nākāraḥ sarvabījaṃ tu dakṣiṇasyāṃ vyavasthitaḥ | 
 BRP061.011.2  rākāras teja ity āhur nābhideśe vyavasthitaḥ || 11 || 
 
 
 BRP061.012.1  vāyavyo 'yaṃ yakāras tu vāmaskandhe samāśritaḥ | 
 BRP061.012.2  ṇākāraḥ sarvago jñeyo dakṣiṇāṃse vyavasthitaḥ | 
 BRP061.012.3  yakāro 'yaṃ śirasthaś ca yatra lokāḥ pratiṣṭhitāḥ || 12 || 
 
 
 BRP061.013.1  oṃ viṣṇave namaḥ śiraḥ oṃ jvalanāya namaḥ śikhā | 
 BRP061.013.2  oṃ viṣṇave namaḥ kavacam oṃ viṣṇave namaḥ sphuraṇaṃ diśobandhāya | 
 BRP061.013.3  oṃ humphaḍastram oṃ śirasi śuklo vāsudeva iti | 
 BRP061.013.4  oṃ āṃ lalāṭe raktaḥ saṅkarṣaṇo garutmān vahnis teja āditya iti | 
 BRP061.013.5  oṃ āṃ grīvāyāṃ pītaḥ pradyumno vāyumegha iti | 
 BRP061.013.6  oṃ āṃ hṛdaye kṛṣṇo 'niruddhaḥ sarvaśaktisamanvita iti | 
 BRP061.013.7  evaṃ caturvyūham ātmānaṃ kṛtvā tataḥ karma samācaret || 13 || 
 
 
 BRP061.014.1  mamāgre 'vasthito viṣṇuḥ pṛṣṭhataś cāpi keśavaḥ | 
 BRP061.014.2  govindo dakṣiṇe pārśve vāme tu madhusūdanaḥ || 14 || 
 
 
 BRP061.015.1  upariṣṭāt tu vaikuṇṭho vārāhaḥ pṛthivītale | 
 BRP061.015.2  avāntaradiśo yās tu tāsu sarvāsu mādhavaḥ || 15 || 
 
 
 
 BRP061.016.1  gacchatas tiṣṭhato vāpi jāgrataḥ svapato 'pi vā | 
 BRP061.016.2  narasiṃhakṛtā guptir vāsudevamayo hy aham || 16 || 
 
 
 BRP061.017.1  evaṃ viṣṇumayo bhūtvā tataḥ karma samārabhet | 
 BRP061.017.2  yathā dehe tathā deve sarvatattvāni yojayet || 17 || 
 
 
 BRP061.018.1  tataś caiva prakurvīta prokṣaṇaṃ praṇavena tu | 
 BRP061.018.2  phaṭkārāntaṃ samuddiṣṭaṃ sarvavighnaharaṃ śubham || 18 || 
 
 
 BRP061.019.1  tatrārkacandravahnīnāṃ maṇḍalāni vicintayet | 
 BRP061.019.2  padmamadhye nyased viṣṇuṃ pavanasyāmbarasya ca || 19 || 
 
 
 BRP061.020.1  tato vicintya hṛdaya oṅkāraṃ jyotīrūpiṇam | 
 BRP061.020.2  karṇikāyāṃ samāsīnaṃ jyotīrūpaṃ sanātanam || 20 || 
 
 
 BRP061.021.1  aṣṭākṣaraṃ tato mantraṃ vinyasec ca yathākramam | 
 BRP061.021.2  tena vyastasamastena pūjanaṃ paramaṃ smṛtam || 21 || 
 
 
 BRP061.022.1  dvādaśākṣaramantreṇa yajed devaṃ sanātanam | 
 BRP061.022.2  tato 'vadhārya hṛdaye karṇikāyāṃ bahir nyaset || 22 || 
 
 
 BRP061.023.1  caturbhujaṃ mahāsattvaṃ sūryakoṭisamaprabham | 
 BRP061.023.2  cintayitvā mahāyogaṃ jyotīrūpaṃ sanātanam | 
 BRP061.023.3  tataś cāvāhayen mantraṃ krameṇācintya mānase || 23 || 
 
 āvāhanamantraḥ: 
 
 BRP061.024.1  mīnarūpo varāhaś ca narasiṃho 'tha vāmanaḥ | 
 BRP061.024.2  āyātu devo varado mama nārāyaṇo 'grataḥ | 
 BRP061.024.3  oṃ namo nārāyaṇāya namaḥ || 24 || 
 
 sthāpanamantraḥ: 
 
 BRP061.025.1  karṇikāyāṃ supīṭhe 'tra padmakalpitam āsanam | 
 BRP061.025.2  sarvasattvahitārthāya tiṣṭha tvaṃ madhusūdana | 
 BRP061.025.3  oṃ namo nārāyaṇāya namaḥ || 25 || 
 
 arghamantraḥ: 
 
 BRP061.026.1  oṃ trailokyapatīnāṃ pataye devadevāya hṛṣīkeśāya viṣṇave namaḥ | 
 BRP061.026.2  oṃ namo nārāyaṇāya namaḥ || 26 || 
 
 pādyamantraḥ: 
 
 BRP061.027.1  oṃ pādyaṃ pādayor deva padmanābha sanātana | 
 BRP061.027.2  viṣṇo kamalapattrākṣa gṛhāṇa madhusūdana | 
 BRP061.027.3  oṃ namo nārāyaṇāya namaḥ || 27 || 
 
 madhuparkamantraḥ: 
 
 BRP061.028.1  madhuparkaṃ mahādeva brahmādyaiḥ kalpitaṃ tava | 
 BRP061.028.2  mayā niveditaṃ bhaktyā gṛhāṇa puruṣottama | 
 BRP061.028.3  oṃ namo nārāyaṇāya namaḥ || 28 || 
 
 ācamanīyamantraḥ: 
 
 BRP061.029.1  mandākinyāḥ sitaṃ vāri sarvapāpaharaṃ śivam | 
 
 BRP061.029.2  gṛhāṇācamanīyaṃ tvaṃ mayā bhaktyā niveditam | 
 BRP061.029.3  oṃ namo nārāyaṇāya namaḥ || 29 || 
 
 snānamantraḥ: 
 
 BRP061.030.1  tvam āpaḥ pṛthivī caiva jyotis tvaṃ vāyur eva ca | 
 BRP061.030.2  lokeśa vṛttimātreṇa vāriṇā snāpayāmy aham | 
 BRP061.030.3  oṃ namo nārāyaṇāya namaḥ || 30 || 
 
 vastramantraḥ: 
 
 BRP061.031.1  devatattvasamāyukta yajñavarṇasamanvita | 
 BRP061.031.2  svarṇavarṇaprabhe deva vāsasī tava keśava | 
 BRP061.031.3  oṃ namo nārāyaṇāya namaḥ || 31 || 
 
 vilepanamantraḥ: 
 
 BRP061.032.1  śarīraṃ te na jānāmi ceṣṭāṃ caiva ca keśava | 
 BRP061.032.2  mayā nivedito gandhaḥ pratigṛhya vilipyatām | 
 BRP061.032.3  oṃ namo nārāyaṇāya namaḥ || 32 || 
 
 upavītamantraḥ: 
 
 BRP061.033.1  ṛgyajuḥsāmamantreṇa trivṛtaṃ padmayoninā | 
 BRP061.033.2  sāvitrīgranthisaṃyuktam upavītaṃ tavārpaye | 
 BRP061.033.3  oṃ namo nārāyaṇāya namaḥ || 33 || 
 
 alaṅkāramantraḥ: 
 
 BRP061.034.1  divyaratnasamāyukta vahnibhānusamaprabha | 
 BRP061.034.2  gātrāṇi tava śobhantu sālaṅkārāṇi mādhava | 
 BRP061.034.3  oṃ namo nārāyaṇāya namaḥ || 34 || 
 
 
 BRP061.035.1  oṃ nama iti pratyakṣaraṃ samastena mūlamantreṇa vā pūjayet || 35 || 
 
 dhūpamantraḥ: 
 
 BRP061.036.1  vanaspatiraso divyo gandhāḍhyaḥ surabhiś ca te | 
 BRP061.036.2  mayā nivedito bhaktyā dhūpo 'yaṃ pratigṛhyatām | 
 BRP061.036.3  oṃ namo nārāyaṇāya namaḥ || 36 || 
 
 dīpamantraḥ: 
 
 BRP061.037.1  sūryacandrasamo jyotir vidyudagnyos tathaiva ca | 
 BRP061.037.2  tvam eva jyotiṣāṃ deva dīpo 'yaṃ pratigṛhyatām | 
 BRP061.037.3  oṃ namo nārāyaṇāya namaḥ || 37 || 
 
 naivedyamantraḥ: 
 
 BRP061.038.1  annaṃ caturvidhaṃ caiva rasaiḥ ṣaḍbhiḥ samanvitam | 
 BRP061.038.2  mayā niveditaṃ bhaktyā naivedyaṃ tava keśava | 
 BRP061.038.3  oṃ namo nārāyaṇāya namaḥ || 38 || 
 
 
 BRP061.039.1  pūrve dale vāsudevaṃ yāmye saṅkarṣaṇaṃ nyaset | 
 BRP061.039.2  pradyumnaṃ paścime kuryād aniruddhaṃ tathottare || 39 || 
 
 
 BRP061.040.1  vārāhaṃ ca tathāgneye narasiṃhaṃ ca nairṛte | 
 BRP061.040.2  vāyavye mādhavaṃ caiva tathaiśāne trivikramam || 40 || 
 
 
 
 BRP061.041.1  tathāṣṭākṣaradevasya garuḍaṃ purato nyaset | 
 BRP061.041.2  vāmapārśve tathā cakraṃ śaṅkhaṃ dakṣiṇato nyaset || 41 || 
 
 
 BRP061.042.1  tathā mahāgadāṃ caiva nyased devasya dakṣiṇe | 
 BRP061.042.2  tataḥ śārṅgaṃ dhanur vidvān nyased devasya vāmataḥ || 42 || 
 
 
 BRP061.043.1  dakṣiṇeneṣudhī divye khaḍgaṃ vāme ca vinyaset | 
 BRP061.043.2  śriyaṃ dakṣiṇataḥ sthāpya puṣṭim uttarato nyaset || 43 || 
 
 
 BRP061.044.1  vanamālāṃ ca puratas tataḥ śrīvatsakaustubhau | 
 BRP061.044.2  vinyased dhṛdayādīni pūrvādiṣu caturdiśam || 44 || 
 
 
 BRP061.045.1  tato 'straṃ devadevasya koṇe caiva tu vinyaset | 
 BRP061.045.2  indram agniṃ yamaṃ caiva nairṛtaṃ varuṇaṃ tathā || 45 || 
 
 
 BRP061.046.1  vāyuṃ dhanadam īśānam anantaṃ brahmaṇā saha | 
 BRP061.046.2  pūjayet tāntrikair mantrair adhaś cordhvaṃ tathaiva ca || 46 || 
 
 
 BRP061.047.1  evaṃ sampūjya deveśaṃ maṇḍalasthaṃ janārdanam | 
 BRP061.047.2  labhed abhimatān kāmān naro nāsty atra saṃśayaḥ || 47 || 
 
 
 BRP061.048.1  anenaiva vidhānena maṇḍalasthaṃ janārdanam | 
 BRP061.048.2  pūjitaṃ yaḥ sampaśyeta sa viśed viṣṇum avyayam || 48 || 
 
 
 BRP061.049.1  sakṛd apy arcito yena vidhinānena keśavaḥ | 
 BRP061.049.2  janmamṛtyujarāṃ tīrtvā sa viṣṇoḥ padam āpnuyāt || 49 || 
 
 
 BRP061.050.1  yaḥ smaret satataṃ bhaktyā nārāyaṇam atandritaḥ | 
 BRP061.050.2  anvahaṃ tasya vāsāya śvetadvīpaḥ prakalpitaḥ || 50 || 
 
 
 BRP061.051.1  oṅkārādisamāyuktaṃ namaḥkārāntadīpitam | 
 BRP061.051.2  tannāma sarvatattvānāṃ mantra ity abhidhīyate || 51 || 
 
 
 BRP061.052.1  anenaiva vidhānena gandhapuṣpaṃ nivedayet | 
 BRP061.052.2  ekaikasya prakurvīta yathoddiṣṭaṃ krameṇa tu || 52 || 
 
 
 BRP061.053.1  mudrās tato nibadhnīyād yathoktakramacoditāḥ | 
 BRP061.053.2  japaṃ caiva prakurvīta mūlamantreṇa mantravit || 53 || 
 
 
 BRP061.054.1  aṣṭāviṃśatim aṣṭau vā śatam aṣṭottaraṃ tathā | 
 BRP061.054.2  kāmeṣu ca yathāproktaṃ yathāśakti samāhitaḥ || 54 || 
 
 
 BRP061.055.1  padmaṃ śaṅkhaś ca śrīvatso gadā garuḍa eva ca | 
 BRP061.055.2  cakraṃ khaḍgaś ca śārṅgaṃ ca aṣṭau mudrāḥ prakīrtitāḥ || 55 || 
 
 visarjanamantraḥ: 
 
 BRP061.056.1  gaccha gaccha paraṃ sthānaṃ purāṇapuruṣottama | 
 BRP061.056.2  yatra brahmādayo devā vindanti paramaṃ padam | 
 BRP061.056.3  [oṃ namo nārāyaṇāyeti visarjanam] || 56 || 
 
 
 BRP061.057.1  arcanaṃ ye na jānanti harer mantrair yathoditam | 
 BRP061.057.2  te tatra mūlamantreṇa pūjayantv acyutaṃ sadā || 57 || 
 
 
 
 
        Chapter 62: The ocean as holy place (Samudrasnānamāhātmya)
         SS  121 
 brahmovāca: 
 
 BRP062.001.1  evaṃ sampūjya vidhivad bhaktyā taṃ puruṣottamam | 
 BRP062.001.2  praṇamya śirasā paścāt sāgaraṃ ca prasādayet || 1 || 
 
 
 BRP062.002.1  prāṇas tvaṃ sarvabhūtānāṃ yoniś ca saritāṃ pate | 
 BRP062.002.2  tīrtharāja namas te 'stu trāhi mām acyutapriya || 2 || 
 
 
 BRP062.003.1  snātvaivaṃ sāgare samyak tasmin kṣetravare dvijāḥ | 
 BRP062.003.2  tīre cābhyarcya vidhivan nārāyaṇam anāmayam || 3 || 
 
 
 BRP062.004.1  rāmaṃ kṛṣṇaṃ subhadrāṃ ca praṇipatya ca sāgaram | 
 BRP062.004.2  śatānām aśvamedhānāṃ phalaṃ prāpnoti mānavaḥ || 4 || 
 
 
 BRP062.005.1  sarvapāpavinirmuktaḥ sarvaduḥkhavivarjitaḥ | 
 BRP062.005.2  vṛndāraka iva śrīmān rūpayauvanagarvitaḥ || 5 || 
 
 
 BRP062.006.1  vimānenārkavarṇena divyagandharvanādinā | 
 BRP062.006.2  kulaikaviṃśam uddhṛtya viṣṇulokaṃ sa gacchati || 6 || 
 
 
 BRP062.007.1  bhuktvā tatra varān bhogān krīḍitvā cāpsaraiḥ saha | 
 BRP062.007.2  manvantaraśataṃ sāgraṃ jarāmṛtyuvivarjitaḥ || 7 || 
 
 
 BRP062.008.1  puṇyakṣayād ihāyātaḥ kule sarvaguṇānvite | 
 BRP062.008.2  rūpavān subhagaḥ śrīmān satyavādī jitendriyaḥ || 8 || 
 
 
 BRP062.009.1  vedaśāstrārthavid vipro bhaved yajvā tu vaiṣṇavaḥ | 
 BRP062.009.2  yogaṃ ca vaiṣṇavaṃ prāpya tato mokṣam avāpnuyāt || 9 || 
 
 
 BRP062.010.1  grahoparāge saṅkrāntyām ayane viṣuve tathā | 
 BRP062.010.2  yugādiṣu ṣaḍaśītyāṃ vyatīpāte dinakṣaye || 10 || 
 
 
 BRP062.011.1  āṣāḍhyāṃ caiva kārttikyāṃ māghyāṃ vānye śubhe tithau | 
 BRP062.011.2  ye tatra dānaṃ viprebhyaḥ prayacchanti sumedhasaḥ || 11 || 
 
 
 BRP062.012.1  phalaṃ sahasraguṇitam anyatīrthāl labhanti te | 
 BRP062.012.2  pitṝṇāṃ ye prayacchanti piṇḍaṃ tatra vidhānataḥ || 12 || 
 
 
 BRP062.013.1  akṣayāṃ pitaras teṣāṃ tṛptiṃ samprāpnuvanti vai | 
 BRP062.013.2  evaṃ snānaphalaṃ samyak sāgarasya mayoditam || 13 || 
 
 
 BRP062.014.1  dānasya ca phalaṃ viprāḥ piṇḍadānasya caiva hi | 
 BRP062.014.2  dharmārthamokṣaphaladam āyuṣkīrtiyaśaskaram || 14 || 
 
 
 BRP062.015.1  bhuktimuktiphalaṃ nṝṇāṃ dhanyaṃ duḥsvapnanāśanam | 
 BRP062.015.2  sarvapāpaharaṃ puṇyaṃ sarvakāmaphalapradam || 15 || 
 
 
 BRP062.016.1  nāstikāya na vaktavyaṃ purāṇaṃ ca dvijottamāḥ | 
 BRP062.016.2  tāvad garjanti tīrthāni māhātmyaiḥ svaiḥ pṛthak pṛthak || 16 || 
 
 
 BRP062.017.1  yāvan na tīrtharājasya māhātmyaṃ varṇyate dvijāḥ | 
 BRP062.017.2  puṣkarādīni tīrthāni prayacchanti svakaṃ phalam || 17 || 
 
 
 BRP062.018.1  tīrtharājas tu sa punaḥ sarvatīrthaphalapradaḥ | 
 BRP062.018.2  bhūtale yāni tīrthāni saritaś ca sarāṃsi ca || 18 || 
 
 
 BRP062.019.1  viśanti sāgare tāni tenāsau śreṣṭhatāṃ gataḥ | 
 BRP062.019.2  rājā samastatīrthānāṃ sāgaraḥ saritāṃ patiḥ || 19 || 
 
 
 BRP062.020.1  tasmāt samastatīrthebhyaḥ śreṣṭho 'sau sarvakāmadaḥ | 
 BRP062.020.2  tamo nāśaṃ yathābhyeti bhāskare 'bhyudite dvijāḥ || 20 || 
 
 
 BRP062.021.1  snānena tīrtharājasya tathā pāpasya saṅkṣayaḥ | 
 BRP062.021.2  tīrtharājasamaṃ tīrthaṃ na bhūtaṃ na bhaviṣyati || 21 || 
 
 
 
 BRP062.022.1  adhiṣṭhānaṃ yadā yatra prabhor nārāyaṇasya vai | 
 BRP062.022.2  kaḥ śaknoti guṇān vaktuṃ tīrtharājasya bho dvijāḥ || 22 || 
 
 
 BRP062.023.1  koṭyo navanavatyas tu yatra tīrthāni santi vai | 
 BRP062.023.2  tasmāt snānaṃ ca dānaṃ ca homaṃ japyaṃ surārcanam | 
 BRP062.023.3  yat kiñcit kriyate tatra cākṣayaṃ kriyate dvijāḥ || 23 || 
 
 
 
        Chapter 63: Pañcatīrtha-Māhātmya (concluded). On auspicious dates
         SS  121-122 
 brahmovāca: 
 
 BRP063.001.1  tato gacched dvijaśreṣṭhās tīrthaṃ yajñāṅgasambhavam | 
 BRP063.001.2  indradyumnasaro nāma yatrāste pāvanaṃ śubham || 1 || 
 
 
 BRP063.002.1  gatvā tatra śucir dhīmān ācamya manasā harim | 
 BRP063.002.2  dhyātvopasthāya ca jalam imaṃ mantram udīrayet || 2 || 
 
 
 BRP063.003.1  aśvamedhāṅgasambhūta tīrtha sarvāghanāśana | 
 BRP063.003.2  snānaṃ tvayi karomy adya pāpaṃ hara namo 'stu te || 3 || 
 
 
 BRP063.004.1  evam uccārya vidhivat snātvā devān ṛṣīn pitṝn | 
 BRP063.004.2  tilodakena cānyāṃś ca santarpyācamya vāgyataḥ || 4 || 
 
 
 BRP063.005.1  dattvā pitṝṇāṃ piṇḍāṃś ca sampūjya puruṣottamam | 
 BRP063.005.2  daśāśvamedhikaṃ samyak phalaṃ prāpnoti mānavaḥ || 5 || 
 
 
 BRP063.006.1  saptāvarān sapta parān vaṃśān uddhṛtya devavat | 
 BRP063.006.2  kāmagena vimānena viṣṇulokaṃ sa gacchati || 6 || 
 
 
 BRP063.007.1  bhuktvā tatra sukhān bhogān yāvac candrārkatārakam | 
 BRP063.007.2  cyutas tasmād ihāyāto mokṣaṃ ca labhate dhruvam || 7 || 
 
 
 BRP063.008.1  evaṃ kṛtvā pañcatīrthīm ekādaśyām upoṣitaḥ | 
 BRP063.008.2  jyeṣṭhaśuklapañcadaśyāṃ yaḥ paśyet puruṣottamam || 8 || 
 
 
 BRP063.009.1  sa pūrvoktaṃ phalaṃ prāpya krīḍitvā vācyutālaye | 
 BRP063.009.2  prayāti paramaṃ sthānaṃ yasmān nāvartate punaḥ || 9 || 
 
 munaya ūcuḥ: 
 
 BRP063.010.1  māsān anyān parityajya māghādīn prapitāmaha | 
 BRP063.010.2  praśaṃsasi kathaṃ jyeṣṭhaṃ brūhi tatkāraṇaṃ prabho || 10 || 
 
 brahmovāca: 
 
 BRP063.011.1  śṛṇudhvaṃ muniśārdūlāḥ pravakṣyāmi samāsataḥ | 
 BRP063.011.2  jyeṣṭhaṃ māsaṃ yathā tebhyaḥ praśaṃsāmi punaḥ punaḥ || 11 || 
 
 
 BRP063.012.1  pṛthivyāṃ yāni tīrthāni saritaś ca sarāṃsi ca | 
 BRP063.012.2  puṣkariṇyas taḍāgāni vāpyaḥ kūpās tathā hradāḥ || 12 || 
 
 
 BRP063.013.1  nānānadyaḥ samudrāś ca saptāhaṃ puruṣottame | 
 BRP063.013.2  jyeṣṭhaśukladaśamyādi pratyakṣaṃ yānti sarvadā || 13 || 
 
 
 BRP063.014.1  snānadānādikaṃ tasmād devatāprekṣaṇaṃ dvijāḥ | 
 BRP063.014.2  yat kiñcit kriyate tatra tasmin kāle 'kṣayaṃ bhavet || 14 || 
 
 
 BRP063.015.1  śuklapakṣasya daśamī jyeṣṭhe māsi dvijottamāḥ | 
 BRP063.015.2  harate daśa pāpāni tasmād daśaharā smṛtā || 15 || 
 
 
 
 BRP063.016.1  yas tasyāṃ halinaṃ kṛṣṇaṃ paśyed bhadrāṃ susaṃyataḥ | 
 BRP063.016.2  sarvapāpavinirmukto viṣṇulokaṃ vrajen naraḥ || 16 || 
 
 
 BRP063.017.1  uttare dakṣiṇe viprās tv ayane puruṣottamam | 
 BRP063.017.2  dṛṣṭvā rāmaṃ subhadrāṃ ca viṣṇulokaṃ vrajen naraḥ || 17 || 
 
 
 BRP063.018.1  naro dolāgataṃ dṛṣṭvā govindaṃ puruṣottamam | 
 BRP063.018.2  phālgunyāṃ prayato bhūtvā govindasya puraṃ vrajet || 18 || 
 
 
 BRP063.019.1  viṣuvaddivase prāpte pañcatīrthīṃ vidhānataḥ | 
 BRP063.019.2  kṛtvā saṅkarṣaṇaṃ kṛṣṇaṃ dṛṣṭvā bhadrāṃ ca bho dvijāḥ || 19 || 
 
 
 BRP063.020.1  naraḥ samastayajñānāṃ phalaṃ prāpnoti durlabham | 
 BRP063.020.2  vimuktaḥ sarvapāpebhyo viṣṇulokaṃ ca gacchati || 20 || 
 
 
 BRP063.021.1  yaḥ paśyati tṛtīyāyāṃ kṛṣṇaṃ candanarūṣitam | 
 BRP063.021.2  vaiśākhasyāsite pakṣe sa yāty acyutamandiram || 21 || 
 
 
 BRP063.022.1  jyaiṣṭhyāṃ jyeṣṭharkṣayuktāyāṃ yaḥ paśyet puruṣottamam | 
 BRP063.022.2  kulaikaviṃśam uddhṛtya viṣṇulokaṃ sa gacchati || 22 || 
 
 
 
        Chapter 64: On the importance of the month Jyeṣṭha
         SS  122-123 
 brahmovāca: 
 
 BRP064.001.1  yadā bhaven mahājyaiṣṭhī rāśinakṣatrayogataḥ | 
 BRP064.001.2  prayatnena tadā martyair gantavyaṃ puruṣottamam || 1 || 
 
 
 BRP064.002.1  kṛṣṇaṃ dṛṣṭvā mahājyaiṣṭhyāṃ rāmaṃ bhadrāṃ ca bho dvijāḥ | 
 BRP064.002.2  naro dvādaśayātrāyāḥ phalaṃ prāpnoti cādhikam || 2 || 
 
 
 BRP064.003.1  prayāge ca kurukṣetre naimiṣe puṣkare gaye | 
 BRP064.003.2  gaṅgādvāre kuśāvarte gaṅgāsāgarasaṅgame || 3 || 
 
 
 BRP064.004.1  kokāmukhe śūkare ca mathurāyāṃ marusthale | 
 BRP064.004.2  śālagrāme vāyutīrthe mandare sindhusāgare || 4 || 
 
 
 BRP064.005.1  piṇḍārake citrakūṭe prabhāse kanakhale dvijāḥ | 
 BRP064.005.2  śaṅkhoddhāre dvārakāyāṃ tathā badarikāśrame || 5 || 
 
 
 BRP064.006.1  lohakuṇḍe cāśvatīrthe sarvapāpapramocane | 
 BRP064.006.2  kāmālaye koṭitīrthe tathā cāmarakaṇṭake || 6 || 
 
 
 BRP064.007.1  lohārgale jambumārge somatīrthe pṛthūdake | 
 BRP064.007.2  utpalāvartake caiva pṛthutuṅge sukubjake || 7 || 
 
 
 BRP064.008.1  ekāmrake ca kedāre kāśyāṃ ca viraje dvijāḥ | 
 BRP064.008.2  kālañjare ca gokarṇe śrīśaile gandhamādane || 8 || 
 
 
 BRP064.009.1  mahendre malaye vindhye pāriyātre himālaye | 
 BRP064.009.2  sahye ca śuktimante ca gomante cārbude tathā || 9 || 
 
 
 BRP064.010.1  gaṅgāyāṃ sarvatīrtheṣu yāmuneṣu ca bho dvijāḥ | 
 BRP064.010.2  sārasvateṣu gomatyāṃ brahmaputreṣu saptasu || 10 || 
 
 
 
 BRP064.011.1  godāvarī bhīmarathī tuṅgabhadrā ca narmadā | 
 BRP064.011.2  tāpī payouṣṇī kāverī śiprā carmaṇvatī dvijāḥ || 11 || 
 
 
 BRP064.012.1  vitastā candrabhāgā ca śatadrur bāhudā tathā | 
 BRP064.012.2  ṛṣikulyā kumārī ca vipāśā ca dṛṣadvatī || 12 || 
 
 
 BRP064.013.1  śarayūr nākagaṅgā ca gaṇḍakī ca mahānadī | 
 BRP064.013.2  kauśikī karatoyā ca trisrotā madhuvāhinī || 13 || 
 
 
 BRP064.014.1  mahānadī vaitaraṇī yāś cānyā nānukīrtitāḥ | 
 BRP064.014.2  athavā kiṃ bahūktena bhāṣitena dvijottamāḥ || 14 || 
 
 
 BRP064.015.1  pṛthivyāṃ sarvatīrtheṣu sarveṣv āyataneṣu ca | 
 BRP064.015.2  sāgareṣu ca śaileṣu nadīṣu ca saraḥsu ca || 15 || 
 
 
 BRP064.016.1  yat phalaṃ snānadānena rāhugraste divākare | 
 BRP064.016.2  tat phalaṃ kṛṣṇam ālokya mahājyaiṣṭhyāṃ labhen naraḥ || 16 || 
 
 
 BRP064.017.1  tasmāt sarvaprayatnena gantavyaṃ puruṣottame | 
 BRP064.017.2  mahājyaiṣṭhyāṃ muniśreṣṭhā sarvakāmaphalepsubhiḥ || 17 || 
 
 
 BRP064.018.1  dṛṣṭvā rāmaṃ mahājyeṣṭhaṃ kṛṣṇaṃ subhadrayā saha | 
 BRP064.018.2  viṣṇulokaṃ naro yāti samuddhṛtya samaṃ kulam || 18 || 
 
 
 BRP064.019.1  bhuktvā tatra varān bhogān yāvad ābhūtasamplavam | 
 BRP064.019.2  puṇyakṣayād ihāgatya caturvedī dvijo bhavet || 19 || 
 
 
 BRP064.020.1  svadharmanirataḥ śāntaḥ kṛṣṇabhakto jitendriyaḥ | 
 BRP064.020.2  vaiṣṇavaṃ yogam āsthāya tato mokṣam avāpnuyāt || 20 || 
 
 
 
        Chapter 65: Bathing festival of Kṛṣṇa, Balarāma, and Subhadrā
         SS  123-125 
 munaya ūcuḥ: 
 
 BRP065.001.1  kasmin kāle bhavet snānaṃ kṛṣṇasya kamalodbhava | 
 BRP065.001.2  vidhinā kena tad brūhi tato vidhividāṃ vara || 1 || 
 
 brahmovāca: 
 
 BRP065.002.1  śṛṇudhvaṃ munayaḥ snānaṃ kṛṣṇasya vadato mama | 
 BRP065.002.2  rāmasya ca subhadrāyāḥ puṇyaṃ sarvāghanāśanam || 2 || 
 
 
 BRP065.003.1  māsi jyeṣṭhe ca samprāpte nakṣatre candradaivate | 
 BRP065.003.2  paurṇamāsyāṃ tadā snānaṃ sarvakālaṃ harer dvijāḥ || 3 || 
 
 
 BRP065.004.1  sarvatīrthamayaḥ kūpas tatrāste nirmalaḥ śuciḥ | 
 BRP065.004.2  tadā bhogavatī tatra pratyakṣā bhavati dvijāḥ || 4 || 
 
 
 BRP065.005.1  tasmāj jyaiṣṭhyāṃ samuddhṛtya haimāḍhyaiḥ kalaśair jalam | 
 BRP065.005.2  kṛṣṇarāmābhiṣekārthaṃ subhadrāyāś ca bho dvijāḥ || 5 || 
 
 
 BRP065.006.1  kṛtvā suśobhanaṃ mañcaṃ patākābhir alaṅkṛtam | 
 BRP065.006.2  sudṛḍhaṃ sukhasañcāraṃ vastraiḥ puṣpair alaṅkṛtam || 6 || 
 
 
 BRP065.007.1  vistīrṇaṃ dhūpitaṃ dhūpaiḥ snānārthaṃ rāmakṛṣṇayoḥ | 
 BRP065.007.2  sitavastraparicchannaṃ muktāhārāvalambitam || 7 || 
 
 
 
 BRP065.008.1  tatra nānāvidhair vādyaiḥ kṛṣṇaṃ nīlāmbaraṃ dvijāḥ | 
 BRP065.008.2  madhye subhadrāṃ cāsthāpya jayamaṅgalanisvanaiḥ || 8 || 
 
 
 BRP065.009.1  brāhmaṇaiḥ kṣatriyair vaiśyaiḥ śūdraiś cānyaiś ca jātibhiḥ | 
 BRP065.009.2  anekaśatasāhasrair vṛtaṃ strīpuruṣair dvijāḥ || 9 || 
 
 
 BRP065.010.1  gṛhasthāḥ snātakāś caiva yatayo brahmacāriṇaḥ | 
 BRP065.010.2  snāpayanti tadā kṛṣṇaṃ mañcasthaṃ sahalāyudham || 10 || 
 
 
 BRP065.011.1  tathā samastatīrthāni pūrvoktāni dvijottamāḥ | 
 BRP065.011.2  svodakaiḥ puṣpamiśraiś ca snāpayanti pṛthak pṛthak || 11 || 
 
 
 BRP065.012.1  paścāt paṭahaśaṅkhādyair bherīmurajanisvanaiḥ | 
 BRP065.012.2  kāhalais tālaśabdaiś ca mṛdaṅgair jharjharais tathā || 12 || 
 
 
 BRP065.013.1  anyaiś ca vividhair vādyair ghaṇṭāsvanavibhūṣitaiḥ | 
 BRP065.013.2  strīṇāṃ maṅgalaśabdaiś ca stutiśabdair manoharaiḥ || 13 || 
 
 
 BRP065.014.1  jayaśabdais tathā stotrair vīṇāveṇunināditaiḥ | 
 BRP065.014.2  śrūyate sumahāñ śabdaḥ sāgarasyeva garjataḥ || 14 || 
 
 
 BRP065.015.1  munīnāṃ vedaśabdena mantraśabdais tathāparaiḥ | 
 BRP065.015.2  nānāstotraravaiḥ puṇyaiḥ sāmaśabdopabṛṃhitaiḥ || 15 || 
 
 
 BRP065.016.1  yatibhiḥ snātakaiś caiva gṛhasthair brahmacāribhiḥ | 
 BRP065.016.2  snānakāle suraśreṣṭha stuvanti parayā mudā || 16 || 
 
 
 BRP065.017.1  śyāmair veśyājanaiś caiva kucabhārāvanāmibhiḥ | 
 BRP065.017.2  pītaraktāmbarābhiś ca mālyadāmāvanāmibhiḥ || 17 || 
 
 
 BRP065.018.1  saratnakuṇḍalair divyaiḥ suvarṇastabakānvitaiḥ | 
 BRP065.018.2  cāmarai ratnadaṇḍaiś ca vījyete rāmakeśavau || 18 || 
 
 
 BRP065.019.1  yakṣavidyādharaiḥ siddhaiḥ kinnaraiś cāpsarogaṇaiḥ | 
 BRP065.019.2  parivāryāmbaragatair devagandharvacāraṇaiḥ || 19 || 
 
 
 BRP065.020.1  ādityā vasavo rudrāḥ sādhyā viśve marudgaṇāḥ | 
 BRP065.020.2  lokapālās tathā cānye stuvanti puruṣottamam || 20 || 
 
 
 BRP065.021.1  namas te devadeveśa purāṇa puruṣottama | 
 BRP065.021.2  sargasthityantakṛd deva lokanātha jagatpate || 21 || 
 
 
 BRP065.022.1  trailokyadhāriṇaṃ devaṃ brahmaṇyaṃ mokṣakāraṇam | 
 BRP065.022.2  taṃ namasyāmahe bhaktyā sarvakāmaphalapradam || 22 || 
 
 
 BRP065.023.1  stutvaivaṃ vibudhāḥ kṛṣṇaṃ rāmaṃ caiva mahābalam | 
 BRP065.023.2  subhadrāṃ ca muniśreṣṭhās tadākāśe vyavasthitāḥ || 23 || 
 
 
 BRP065.024.1  gāyanti devagandharvā nṛtyanty apsarasas tathā | 
 BRP065.024.2  devatūryāṇy avādyanta vātā vānti suśītalāḥ || 24 || 
 
 
 BRP065.025.1  puṣpamiśraṃ tadā meghā varṣanty ākāśagocarāḥ | 
 BRP065.025.2  jayaśabdaṃ ca kurvanti munayaḥ siddhacāraṇāḥ || 25 || 
 
 
 BRP065.026.1  śakrādyā vibudhāḥ sarva ṛṣayaḥ pitaras tathā | 
 BRP065.026.2  prajānāṃ patayo nāgā ye cānye svargavāsinaḥ || 26 || 
 
 
 BRP065.027.1  tato maṅgalasambhārair vidhimantrapuraskṛtam | 
 BRP065.027.2  ābhiṣecanikaṃ dravyaṃ gṛhītvā devatāgaṇāḥ || 27 || 
 
 
 
 BRP065.028.1  indro viṣṇur mahāvīryaḥ sūryācandramasau tathā | 
 BRP065.028.2  dhātā caiva vidhātā ca tathā caivānilānalau || 28 || 
 
 
 BRP065.029.1  pūṣā bhago 'ryamā tvaṣṭā aṃśunaiva vivasvatā | 
 BRP065.029.2  patnībhyāṃ sahito dhīmān mitreṇa varuṇena ca || 29 || 
 
 
 BRP065.030.1  rudrair vasubhir ādityair aśvibhyāṃ ca vṛtaḥ prabhuḥ | 
 BRP065.030.2  viśvair devair marudbhiś ca sādhyaiś ca pitṛbhiḥ saha || 30 || 
 
 
 BRP065.031.1  gandharvair apsarobhiś ca yakṣarākṣasapannagaiḥ | 
 BRP065.031.2  devarṣibhir asaṅkhyeyais tathā brahmarṣibhir varaiḥ || 31 || 
 
 
 BRP065.032.1  vaikhānasair vālakhilyair vāyvāhārair marīcipaiḥ | 
 BRP065.032.2  bhṛgubhiś cāṅgirobhiś ca sarvavidyāsuniṣṭhitaiḥ || 32 || 
 
 
 BRP065.033.1  sarvavidyādharaiḥ puṇyair yogasiddhibhir āvṛtaḥ | 
 BRP065.033.2  pitāmahaḥ pulastyaś ca pulahaś ca mahātapāḥ || 33 || 
 
 
 BRP065.034.1  aṅgirāḥ kaśyapo 'triś ca marīcir bhṛgur eva ca | 
 BRP065.034.2  kratur haraḥ pracetāś ca manur dakṣas tathaiva ca || 34 || 
 
 
 BRP065.035.1  ṛtavaś ca grahāś caiva jyotīṃṣi ca dvijottamāḥ | 
 BRP065.035.2  mūrtimatyaś ca sarito devāś caiva sanātanāḥ || 35 || 
 
 
 BRP065.036.1  samudrāś ca hradāś caiva tīrthāni vividhāni ca | 
 BRP065.036.2  pṛthivī dyaur diśaś caiva pādapāś ca dvijottamāḥ || 36 || 
 
 
 BRP065.037.1  aditir devamātā ca hrīḥ śrīḥ svāhā sarasvatī | 
 BRP065.037.2  umā śacī sinīvālī tathā cānumatiḥ kuhūḥ || 37 || 
 
 
 BRP065.038.1  rākā ca dhiṣaṇā caiva patnyaś cānyā divaukasām | 
 BRP065.038.2  himavāṃś caiva vindhyaś ca meruś cānekaśṛṅgavān || 38 || 
 
 
 BRP065.039.1  airāvataḥ sānucaraḥ kalākāṣṭhās tathaiva ca | 
 BRP065.039.2  māsārdhaṃ māsartavas tathā rātryahanī samāḥ || 39 || 
 
 
 BRP065.040.1  uccaiḥśravā hayaśreṣṭho nāgarājaś ca vāmanaḥ | 
 BRP065.040.2  aruṇo garuḍaś caiva vṛkṣāś cauṣadhibhiḥ saha || 40 || 
 
 
 BRP065.041.1  dharmaś ca bhagavān devaḥ samājagmur hi saṅgatāḥ | 
 BRP065.041.2  kālo yamaś ca mṛtyuś ca yamasyānucarāś ca ye || 41 || 
 
 
 BRP065.042.1  bahulatvāc ca noktā ye vividhā devatāgaṇāḥ | 
 BRP065.042.2  te devasyābhiṣekārthaṃ samāyānti tatas tataḥ || 42 || 
 
 
 BRP065.043.1  gṛhītvā te tadā viprāḥ sarve devā divaukasaḥ | 
 BRP065.043.2  ābhiṣecanikaṃ dravyaṃ maṅgalāni ca sarvaśaḥ || 43 || 
 
 
 BRP065.044.1  divyasambhārasaṃyuktaiḥ kalaśaiḥ kāñcanair dvijāḥ | 
 BRP065.044.2  sārasvatībhiḥ puṇyābhir divyatoyābhir eva ca || 44 || 
 
 
 BRP065.045.1  toyenākāśagaṅgāyāḥ kṛṣṇaṃ rāmeṇa saṅgatam | 
 BRP065.045.2  sapuṣpaiḥ kāñcanaiḥ kumbhaiḥ snāpayanty avanisthitāḥ || 45 || 
 
 
 BRP065.046.1  sañcaranti vimānāni devānām ambare tathā | 
 BRP065.046.2  uccāvacāni divyāni kāmagāni sthirāṇi ca || 46 || 
 
 
 BRP065.047.1  divyaratnavicitrāṇi sevitāny apsarogaṇaiḥ | 
 BRP065.047.2  gītair vādyaiḥ patākābhiḥ śobhitāni samantataḥ || 47 || 
 
 
 
 BRP065.048.1  evaṃ tadā muniśreṣṭhāḥ kṛṣṇaṃ rāmeṇa saṅgatam | 
 BRP065.048.2  snāpayitvā subhadrāṃ ca saṃstuvanti mudānvitāḥ || 48 || 
 
 
 BRP065.049.1  jaya jaya lokapāla bhaktarakṣaka jaya jaya praṇatavatsala jaya jaya
            bhūtacaraṇa jaya jayādideva bahukāraṇa jaya jaya vāsudeva jaya jayāsurasaṃharaṇa jaya
            jaya divyamīna jaya jaya tridaśavara jaya jaya jaladhiśayana | 
 BRP065.049.2  jaya jaya yogivara jaya jaya sūryanetra jaya jaya devarāja jaya jaya
            kaiṭabhāre jaya jaya vedavara jaya jaya kūrmarūpa jaya jaya yajñavara jaya jaya
            kamalanābha jaya jaya śailacara | 
 BRP065.049.3  jaya jaya yogaśāyiñ jaya jaya vegadhara jaya jaya viśvamūrte jaya jaya
            cakradhara jaya jaya bhūtanātha jaya jaya dharaṇīdhara jaya jaya śeṣaśāyiñ jaya jaya
            pītavāso jaya jaya somakānta | 
 BRP065.049.4  jaya jaya yogavāsa jaya jaya dahanavaktra jaya jaya dharmavāsa jaya jaya
            guṇanidhāna jaya jaya śrīnivāsa jaya jaya garuḍagamana jaya jaya sukhanivāsa jaya jaya
            dharmaketo jaya jaya mahīnivāsa | 
 BRP065.049.5  jaya jaya gahanacaritra jaya jaya yogigamya jaya jaya makhanivāsa jaya
            jaya vedavedya jaya śāntikara jaya jaya yogicintya jaya jaya puṣṭikara jaya jaya
            jñānamūrte jaya jaya kamalākara | 
 BRP065.049.6  jaya jaya bhāvavedya jaya jaya muktikara jaya jaya vimaladeha jaya jaya
            sattvanilaya jaya jaya guṇasamṛddha jaya jaya yajñakara jaya jaya guṇavihīna jaya jaya
            mokṣakara jaya jaya bhūśaraṇya | 
 BRP065.049.7  jaya jaya kāntiyuta jaya jaya lokaśaraṇa jaya jaya lakṣmīyuta jaya jaya
            paṅkajākṣa jaya jaya sṛṣṭikara jaya jaya yogayuta jaya jayātasīkusumaśyāmadeha jaya jaya
            samudrāviṣṭadeha jaya jaya lakṣmīpaṅkajaṣaṭcaraṇa | 
 BRP065.049.8  jaya jaya bhaktavaśa jaya jaya lokakānta jaya jaya paramaśānta jaya jaya
            paramasāra jaya jaya cakradhara jaya jaya bhogiyuta jaya jaya nīlāmbara jaya jaya
            śāntikara jaya jaya mokṣakara jaya jaya kaluṣahara || 49 || 
 
 
 BRP065.050.1  jaya kṛṣṇa jagannātha jaya saṅkarṣaṇānuja | 
 BRP065.050.2  jaya padmapalāśākṣa jaya vāñchāphalaprada || 50 || 
 
 
 BRP065.051.1  jaya mālāvṛtoraska jaya cakragadādhara | 
 BRP065.051.2  jaya padmālayākānta jaya viṣṇo namo 'stu te || 51 || 
 
 brahmovāca: 
 
 BRP065.053.1  evaṃ stutvā tadā devāḥ śakrādyā hṛṣṭamānasāḥ | 
 BRP065.053.2  siddhacāraṇasaṅghāś ca ye cānye svargavāsinaḥ munayo vālakhilyāś ca
            kṛṣṇaṃ rāmeṇa saṅgatam | 
 BRP065.053.3  subhadrāṃ ca muniśreṣṭhāḥ praṇipatyāmbare sthitāḥ || 53 || 
 
 
 
 BRP065.054.1  dṛṣṭvā stutvā namaskṛtvā tadā te tridivaukasaḥ | 
 BRP065.054.2  kṛṣṇaṃ rāmaṃ subhadrāṃ ca yānti svaṃ svaṃ niveśanam || 54 || 
 
 
 BRP065.055.1  sañcaranti vimānāni devānām ambare tadā | 
 BRP065.055.2  uccāvacāni divyāni kāmagāni sthirāṇi ca || 55 || 
 
 
 BRP065.056.1  divyaratnavicitrāṇi sevitāny apsarogaṇaiḥ | 
 BRP065.056.2  gītair vādyaiḥ patākābhiḥ śobhitāni samantataḥ || 56 || 
 
 
 BRP065.057.1  tasmin kāle tu ye martyāḥ paśyanti puruṣottamam | 
 BRP065.057.2  balabhadraṃ subhadrāṃ ca te yānti padam avyayam || 57 || 
 
 
 BRP065.058.1  subhadrārāmasahitaṃ mañcasthaṃ puruṣottamam | 
 BRP065.058.2  dṛṣṭvā nirāmayaṃ sthānaṃ yānti nāsty atra saṃśayaḥ || 58 || 
 
 
 BRP065.059.1  kapilāśatadānena yat phalaṃ puṣkare smṛtam | 
 BRP065.059.2  tat phalaṃ kṛṣṇam ālokya mañcasthaṃ sahalāyudham | 
 BRP065.059.3  subhadrāṃ ca muniśreṣṭhāḥ prāpnoti śubhakṛn naraḥ || 59 || 
 
 
 BRP065.060.1  kanyāśatapradānena yat phalaṃ samudāhṛtam | 
 BRP065.060.2  tat phalaṃ kṛṣṇam ālokya mañcasthaṃ labhate naraḥ || 60 || 
 
 
 BRP065.061.1  suvarṇaśataniṣkāṇāṃ dānena yat phalaṃ smṛtam | 
 BRP065.061.2  tat phalaṃ kṛṣṇam ālokya mañcasthaṃ labhate naraḥ || 61 || 
 
 
 BRP065.062.1  gosahasrapradānena yat phalaṃ parikīrtitam | 
 BRP065.062.2  tat phalaṃ kṛṣṇam ālokya mañcasthaṃ labhate naraḥ || 62 || 
 
 
 BRP065.063.1  bhūmidānena vidhivad yat phalaṃ samudāhṛtam | 
 BRP065.063.2  tat phalaṃ kṛṣṇam ālokya mañcasthaṃ labhate naraḥ || 63 || 
 
 
 BRP065.064.1  yat phalaṃ cānnadānena arghātithyena kīrtitam | 
 BRP065.064.2  tat phalaṃ kṛṣṇam ālokya mañcasthaṃ labhate naraḥ || 64 || 
 
 
 BRP065.065.1  vṛṣotsargeṇa vidhivad yat phalaṃ samudāhṛtam | 
 BRP065.065.2  tat phalaṃ kṛṣṇam ālokya mañcasthaṃ labhate naraḥ || 65 || 
 
 
 BRP065.066.1  yat phalaṃ toyadānena grīṣme vānyatra kīrtitam | 
 BRP065.066.2  tat phalaṃ kṛṣṇam ālokya mañcasthaṃ labhate naraḥ || 66 || 
 
 
 BRP065.067.1  tiladhenupradānena yat phalaṃ samprakīrtitam | 
 BRP065.067.2  tat phalaṃ kṛṣṇam ālokya mañcasthaṃ labhate naraḥ || 67 || 
 
 
 BRP065.068.1  gajāśvarathadānena yat phalaṃ samudāhṛtam | 
 BRP065.068.2  tat phalaṃ kṛṣṇam ālokya mañcasthaṃ labhate naraḥ || 68 || 
 
 
 BRP065.069.1  suvarṇaśṛṅgīdānena yat phalaṃ samudāhṛtam | 
 BRP065.069.2  tat phalaṃ kṛṣṇam ālokya mañcasthaṃ labhate naraḥ || 69 || 
 
 
 BRP065.070.1  jaladhenupradānena yat phalaṃ samudāhṛtam | 
 BRP065.070.2  tat phalaṃ kṛṣṇam ālokya mañcasthaṃ labhate naraḥ || 70 || 
 
 
 BRP065.071.1  dānena ghṛtadhenvāś ca phalaṃ yat samudāhṛtam | 
 BRP065.071.2  tat phalaṃ kṛṣṇam ālokya mañcasthaṃ labhate naraḥ || 71 || 
 
 
 BRP065.072.1  cāndrāyaṇena cīrṇena yat phalaṃ samudāhṛtam | 
 BRP065.072.2  tat phalaṃ kṛṣṇam ālokya mañcasthaṃ labhate naraḥ || 72 || 
 
 
 BRP065.073.1  māsopavāsair vidhivad yat phalaṃ samudāhṛtam | 
 BRP065.073.2  tat phalaṃ kṛṣṇam ālokya mañcasthaṃ labhate naraḥ || 73 || 
 
 
 
 BRP065.074.1  atha kiṃ bahunoktena bhāṣitena punaḥ punaḥ | 
 BRP065.074.2  tasya devasya māhātmyaṃ mañcasthasya dvijottamāḥ || 74 || 
 
 
 BRP065.075.1  yat phalaṃ sarvatīrtheṣu vratair dānaiś ca kīrtitam | 
 BRP065.075.2  tat phalaṃ kṛṣṇam ālokya mañcasthaṃ sahalāyudham || 75 || 
 
 
 BRP065.076.1  subhadrāṃ ca muniśreṣṭhāḥ prāpnoti śubhakṛn naraḥ | 
 BRP065.076.2  tasmān naro 'thavā nārī paśyet taṃ puruṣottamam || 76 || 
 
 
 BRP065.077.1  tataḥ samastatīrthānāṃ labhet snānādikaṃ phalam | 
 BRP065.077.2  snānaśeṣeṇa kṛṣṇasya toyenātmābhiṣicyate || 77 || 
 
 
 BRP065.078.1  vandhyā mṛtaprajā yā tu durbhagā grahapīḍitā | 
 BRP065.078.2  rākṣasādyair gṛhītā vā tathā rogaiś ca saṃhatāḥ || 78 || 
 
 
 BRP065.079.1  sadyas tāḥ snānaśeṣeṇa udakenābhiṣecitāḥ | 
 BRP065.079.2  prāpnuvantīpsitān kāmān yān yān vāñchanti cepsitān || 79 || 
 
 
 BRP065.080.1  putrārthinī labhet putrān saubhāgyaṃ ca sukhārthinī | 
 BRP065.080.2  rogārtā mucyate rogād dhanaṃ ca dhanakāṅkṣiṇī || 80 || 
 
 
 BRP065.081.1  puṇyāni yāni toyāni tiṣṭhanti dharaṇītale | 
 BRP065.081.2  tāni snānāvaśeṣasya kalāṃ nārhanti ṣoḍaśīm || 81 || 
 
 
 BRP065.082.1  tasmāt snānāvaśeṣaṃ yat kṛṣṇasya salilaṃ dvijāḥ | 
 BRP065.082.2  tenābhiṣiñced gātrāṇi sarvakāmapradaṃ hi tat || 82 || 
 
 
 BRP065.083.1  snātaṃ paśyanti ye kṛṣṇaṃ vrajantaṃ dakṣiṇāmukham | 
 BRP065.083.2  brahmahatyādibhiḥ pāpair mucyante te na saṃśayaḥ || 83 || 
 
 
 BRP065.084.1  śāstreṣu yat phalaṃ proktaṃ pṛthivyas tripradakṣiṇaiḥ | 
 BRP065.084.2  dṛṣṭvā naro labhet kṛṣṇaṃ vrajantaṃ dakṣiṇāmukham || 84 || 
 
 
 BRP065.085.1  tīrthayātrāphalaṃ yat tu pṛthivyāṃ samudāhṛtam | 
 BRP065.085.2  dṛṣṭvā naro labhet kṛṣṇaṃ tat phalaṃ dakṣiṇāmukham || 85 || 
 
 
 BRP065.086.1  badaryāṃ yat phalaṃ proktaṃ dṛṣṭvā nārāyaṇaṃ naram | 
 BRP065.086.2  dṛṣṭvā naro labhet kṛṣṇaṃ tat phalaṃ dakṣiṇāmukham || 86 || 
 
 
 BRP065.087.1  gaṅgādvāre kurukṣetre snānadānena yat phalam | 
 BRP065.087.2  dṛṣṭvā naro labhet kṛṣṇaṃ tat phalaṃ dakṣiṇāmukham || 87 || 
 
 
 BRP065.088.1  prayāge ca mahāmāghyāṃ yat phalaṃ samudāhṛtam | 
 BRP065.088.2  dṛṣṭvā naro labhet kṛṣṇaṃ tat phalaṃ dakṣiṇāmukham || 88 || 
 
 
 BRP065.089.1  śālagrāme mahācaitryāṃ snānadānena yat phalam | 
 BRP065.089.2  dṛṣṭvā naro labhet kṛṣṇaṃ tat phalaṃ dakṣiṇāmukham || 89 || 
 
 
 BRP065.090.1  mahābhidhānakārttikyāṃ puṣkare yat phalaṃ smṛtam | 
 BRP065.090.2  dṛṣṭvā naro labhet kṛṣṇaṃ tat phalaṃ dakṣiṇāmukham || 90 || 
 
 
 BRP065.091.1  yat phalaṃ snānadānena gaṅgāsāgarasaṅgame | 
 BRP065.091.2  dṛṣṭvā naro labhet kṛṣṇaṃ tat phalaṃ dakṣiṇāmukham || 91 || 
 
 
 BRP065.092.1  graste sūrye kurukṣetre snānadānena yat phalam | 
 BRP065.092.2  dṛṣṭvā naro labhet kṛṣṇaṃ tat phalaṃ dakṣiṇāmukham || 92 || 
 
 
 BRP065.093.1  gaṅgāyāṃ sarvatīrtheṣu yāmuneṣu ca bho dvijāḥ | 
 BRP065.093.2  sārasvateṣu tīrtheṣu tathānyeṣu saraḥsu ca || 93 || 
 
 
 BRP065.094.1  yat phalaṃ snānadānena vidhivat samudāhṛtam | 
 BRP065.094.2  dṛṣṭvā naro labhet kṛṣṇaṃ tat phalaṃ dakṣiṇāmukham || 94 || 
 
 
 
 BRP065.095.1  puṣkare cātha tīrtheṣu gaye cāmarakaṇṭake | 
 BRP065.095.2  naimiṣādiṣu tīrtheṣu kṣetreṣv āyataneṣu ca || 95 || 
 
 
 BRP065.096.1  yat phalaṃ snānadānena rāhugraste divākare | 
 BRP065.096.2  dṛṣṭvā naro labhet kṛṣṇaṃ tat phalaṃ dakṣiṇāmukham || 96 || 
 
 
 BRP065.097.1  atha kiṃ punar uktena bhāṣitena punaḥ punaḥ | 
 BRP065.097.2  yat kiñcit kathitaṃ cātra phalaṃ puṇyasya karmaṇaḥ || 97 || 
 
 
 BRP065.098.1  vedaśāstre purāṇe ca bhārate ca dvijottamāḥ | 
 BRP065.098.2  dharmaśāstreṣu sarveṣu tathānyatra manīṣibhiḥ || 98 || 
 
 
 BRP065.099.1  dṛṣṭvā naro labhet kṛṣṇaṃ tat phalaṃ sahalāyudham | 
 BRP065.099.2  sakalaṃ bhadrayā sārdhaṃ vrajantaṃ dakṣiṇāmukham || 99 || 
 
 
 
        Chapter 66: Description of the car festival
         SS  125 
 brahmovāca: 
 
 BRP066.001.1  guḍivāmaṇḍapaṃ yāntaṃ ye paśyanti rathe sthitam | 
 BRP066.001.2  kṛṣṇaṃ balaṃ subhadrāṃ ca te yānti bhavanaṃ hareḥ || 1 || 
 
 
 BRP066.002.1  ye paśyanti tadā kṛṣṇaṃ saptāhaṃ maṇḍape sthitam | 
 BRP066.002.2  halinaṃ ca subhadrāṃ ca viṣṇulokaṃ vrajanti te || 2 || 
 
 munaya ūcuḥ: 
 
 BRP066.003.1  kena sā nirmitā yātrā dakṣiṇasyāṃ jagatpate | 
 BRP066.003.2  yātrāphalaṃ ca kiṃ tatra prāpyate brūhi mānavaiḥ || 3 || 
 
 
 BRP066.004.1  kimarthaṃ sarasas tīre rājñas tasya jagatpate | 
 BRP066.004.2  pavitre vijane deśe gatvā tatra ca maṇḍape || 4 || 
 
 
 BRP066.005.1  kṛṣṇaḥ saṅkarṣaṇaś caiva subhadrā ca rathena te | 
 BRP066.005.2  svasthānaṃ samparityajya saptarātraṃ vasanti vai || 5 || 
 
 brahmovāca: 
 
 BRP066.006.1  indradyumnena bho viprāḥ purā vai prārthito hariḥ | 
 BRP066.006.2  saptāhaṃ sarasas tīre mama yātrā bhavatv iti || 6 || 
 
 
 BRP066.007.1  guḍivā nāma deveśa bhuktimuktiphalapradā | 
 BRP066.007.2  tasmai kila varaṃ cāsau dadau sa puruṣottamaḥ || 7 || 
 
 śrībhagavān uvāca: 
 
 BRP066.008.1  saptāhaṃ sarasas tīre tava rājan bhaviṣyati | 
 BRP066.008.2  guḍivā nāma yātrā me sarvakāmaphalapradā || 8 || 
 
 
 BRP066.009.1  ye māṃ tatrārcayiṣyanti śraddhayā maṇḍape sthitam | 
 BRP066.009.2  saṅkarṣaṇaṃ subhadrāṃ ca vidhivat susamāhitāḥ || 9 || 
 
 
 BRP066.010.1  brāhmaṇāḥ kṣatriyā vaiśyāḥ striyaḥ śūdrāś ca vai nṛpa | 
 BRP066.010.2  puṣpair gandhais tathā dhūpair dīpair naivedyakair varaiḥ || 10 || 
 
 
 BRP066.011.1  upahārair bahuvidhaiḥ praṇipātaiḥ pradakṣiṇaiḥ | 
 BRP066.011.2  jayaśabdais tathā stotrair gītair vādyair manoharaiḥ || 11 || 
 
 
 
 BRP066.012.1  na teṣāṃ durlabhaṃ kiñcit phalaṃ yasya yad īpsitam | 
 BRP066.012.2  bhaviṣyati nṛpaśreṣṭha matprasādād asaṃśayam || 12 || 
 
 brahmovāca: 
 
 BRP066.013.1  evam uktvā tu taṃ devas tatraivāntaradhīyata | 
 BRP066.013.2  sa tu rājavaraḥ śrīmān kṛtakṛtyo 'bhavat tadā || 13 || 
 
 
 BRP066.014.1  tasmāt sarvaprayatnena guḍivāyāṃ dvijottamāḥ | 
 BRP066.014.2  sarvakāmapradaṃ devaṃ paśyet taṃ puruṣottamam || 14 || 
 
 
 BRP066.015.1  aputro labhate putrān nirdhano labhate dhanam | 
 BRP066.015.2  rogāc ca mucyate rogī kanyā prāpnoti satpatim || 15 || 
 
 
 BRP066.016.1  āyuḥ kīrtiṃ yaśo medhāṃ balaṃ vidyāṃ dhṛtiṃ paśūn | 
 BRP066.016.2  naraḥ santatim āpnoti rūpayauvanasampadam || 16 || 
 
 
 BRP066.017.1  yān yān samīhate bhogān dṛṣṭvā taṃ puruṣottamam | 
 BRP066.017.2  naro vāpy athavā nārī tāṃs tān prāpnoty asaṃśayam || 17 || 
 
 
 BRP066.018.1  yātrāṃ kṛtvā guḍivākhyāṃ vidhivat susamāhitaḥ | 
 BRP066.018.2  āṣāḍhasya site pakṣe naro yoṣid athāpi vā || 18 || 
 
 
 BRP066.019.1  dṛṣṭvā kṛṣṇaṃ ca rāmaṃ ca subhadrāṃ ca dvijottamāḥ | 
 BRP066.019.2  daśapañcāśvamedhānāṃ phalaṃ prāpnoti cādhikam || 19 || 
 
 
 BRP066.020.1  saptāvarān sapta parān vaṃśān uddhṛtya cātmanaḥ | 
 BRP066.020.2  kāmagena vimānena sarvaratnair alaṅkṛtaḥ || 20 || 
 
 
 BRP066.021.1  gandharvair apsarobhiś ca sevyamāno yathottaraiḥ | 
 BRP066.021.2  rūpavān subhagaḥ śūro naro viṣṇupuraṃ vrajet || 21 || 
 
 
 BRP066.022.1  tatra bhuktvā varān bhogān yāvad ābhūtasamplavam | 
 BRP066.022.2  sarvakāmasamṛddhātmā jarāmaraṇavarjitaḥ || 22 || 
 
 
 BRP066.023.1  puṇyakṣayād ihāgatya caturvedī dvijo bhavet | 
 BRP066.023.2  vaiṣṇavaṃ yogam āsthāya tato mokṣam avāpnuyāt || 23 || 
 
 
 
        Chapter 67: The installation-ceremony and its merit
         SS  125-127 
 munaya ūcuḥ: 
 
 BRP067.001.1  ekaikasyās tu yātrāyāḥ phalaṃ brūhi pṛthak pṛthak | 
 BRP067.001.2  yat prāpnoti naraḥ kṛtvā nārī vā tatra saṃyatā || 1 || 
 
 brahmovāca: 
 
 BRP067.002.1  pratiyātrāphalaṃ viprāḥ śṛṇudhvaṃ gadato mama | 
 BRP067.002.2  yat prāpnoti naraḥ kṛtvā tasmin kṣetre susaṃyataḥ || 2 || 
 
 
 BRP067.003.1  guḍivāyāṃ tathotthāne phālgunyāṃ viṣuve tathā | 
 BRP067.003.2  yātrāṃ kṛtvā vidhānena dṛṣṭvā kṛṣṇaṃ praṇamya ca || 3 || 
 
 
 BRP067.004.1  saṅkarṣaṇaṃ subhadrāṃ ca labhet sarvatra vai phalam | 
 BRP067.004.2  naro gacched viṣṇuloke yāvad indrāś caturdaśa || 4 || 
 
 
 
 BRP067.005.1  yāvad yātrāṃ jyeṣṭhamāse karoti vidhivan naraḥ | 
 BRP067.005.2  tāvat kalpaṃ viṣṇuloke sukhaṃ bhuṅkte na saṃśayaḥ || 5 || 
 
 
 BRP067.006.1  tasmin kṣetravare puṇye ramye śrīpuruṣottame | 
 BRP067.006.2  bhuktimuktiprade nṝṇāṃ sarvasattvasukhāvahe || 6 || 
 
 
 BRP067.007.1  jyeṣṭhe yātrāṃ naraḥ kṛtvā nārī vā saṃyatendriyaḥ | 
 BRP067.007.2  yathoktena vidhānena daśa dve ca samāhitaḥ || 7 || 
 
 
 BRP067.008.1  pratiṣṭhāṃ kurute yas tu śāṭhyadambhavivarjitaḥ | 
 BRP067.008.2  sa bhuktvā vividhān bhogān mokṣaṃ cānte labhed dhruvam || 8 || 
 
 munaya ūcuḥ: 
 
 BRP067.009.1  śrotum icchāmahe deva pratiṣṭhāṃ vadatas tava | 
 BRP067.009.2  vidhānaṃ cārcanaṃ dānaṃ phalaṃ tatra jagatpateḥ || 9 || 
 
 brahmovāca: 
 
 BRP067.010.1  śṛṇudhvaṃ muniśārdūlāḥ pratiṣṭhāṃ vidhicoditām | 
 BRP067.010.2  yāṃ kṛtvā tu naro bhaktyā nārī vā labhate phalam || 10 || 
 
 
 BRP067.011.1  yātrā dvādaśa sampūrṇā yadā syāt tu dvijottamāḥ | 
 BRP067.011.2  tadā kurvīta vidhivat pratiṣṭhāṃ pāpanāśinīm || 11 || 
 
 
 BRP067.012.1  jyeṣṭhe māsi site pakṣe tv ekādaśyāṃ samāhitaḥ | 
 BRP067.012.2  gatvā jalāśayaṃ puṇyam ācamya prayataḥ śuciḥ || 12 || 
 
 
 BRP067.013.1  āvāhya sarvatīrthāni dhyātvā nārāyaṇaṃ tathā | 
 BRP067.013.2  tataḥ snānaṃ prakurvīta vidhivat susamāhitaḥ || 13 || 
 
 
 BRP067.014.1  yasya yo vidhir uddiṣṭa ṛṣibhiḥ snānakarmaṇi | 
 BRP067.014.2  tenaiva tu vidhānena snānaṃ tasya vidhīyate || 14 || 
 
 
 BRP067.015.1  snātvā samyag vidhānena tato devān ṛṣīn pitṝn | 
 BRP067.015.2  santarpayet tathānyāṃś ca nāmagotravidhānavit || 15 || 
 
 
 BRP067.016.1  uttīrya vāsasī dhaute nirmale paridhāya vai | 
 BRP067.016.2  upaspṛśya vidhānena bhāskarābhimukhas tataḥ || 16 || 
 
 
 BRP067.017.1  gāyatrīṃ pāvanīṃ devīṃ manasā vedamātaram | 
 BRP067.017.2  sarvapāpaharāṃ puṇyāṃ japed aṣṭottaraṃ śatam || 17 || 
 
 
 BRP067.018.1  puṇyāṃś ca sauramantrāṃś ca śraddhayā susamāhitaḥ | 
 BRP067.018.2  triḥ pradakṣiṇam āvṛtya bhāskaraṃ praṇamet tataḥ || 18 || 
 
 
 BRP067.019.1  vedoktaṃ triṣu varṇeṣu snānaṃ jāpyam udāhṛtam | 
 BRP067.019.2  strīśūdrayoḥ snānajāpyaṃ vedoktavidhivarjitam || 19 || 
 
 
 BRP067.020.1  tato gacched gṛhaṃ maunī pūjayet puruṣottamam | 
 BRP067.020.2  prakṣālya hastau pādau ca upaspṛśya yathāvidhi || 20 || 
 
 
 BRP067.021.1  ghṛtena snāpayed devaṃ kṣīreṇa tadanantaram | 
 BRP067.021.2  madhugandhodakenaiva tīrthacandanavāriṇā || 21 || 
 
 
 BRP067.022.1  tato vastrayugaṃ śreṣṭhaṃ bhaktyā taṃ paridhāpayet | 
 BRP067.022.2  candanāgarukarpūraiḥ kuṅkumena vilepayet || 22 || 
 
 
 BRP067.023.1  pūjayet parayā bhaktyā padmaiś ca puruṣottamam | 
 BRP067.023.2  anyaiś ca vaiṣṇavaiḥ puṣpair arcayen mallikādibhiḥ || 23 || 
 
 
 
 BRP067.024.1  sampūjyaivaṃ jagannāthaṃ bhuktimuktipradaṃ harim | 
 BRP067.024.2  dhūpaṃ cāgurusaṃyuktaṃ dahed devasya cāgrataḥ || 24 || 
 
 
 BRP067.025.1  guggulaṃ ca muniśreṣṭhā dahed gandhasamanvitam | 
 BRP067.025.2  dīpaṃ prajvālayed bhaktyā yathāśaktyā ghṛtena vai || 25 || 
 
 
 BRP067.026.1  anyāṃś ca dīpakān dadyād dvādaśaiva samāhitaḥ | 
 BRP067.026.2  ghṛtena ca muniśreṣṭhās tilatailena vā punaḥ || 26 || 
 
 
 BRP067.027.1  naivedye pāyasāpūpaśaṣkulīvaṭakaṃ tathā | 
 BRP067.027.2  modakaṃ phāṇitaṃ vālpaṃ phalāni ca nivedayet || 27 || 
 
 
 BRP067.028.1  evaṃ pañcopacāreṇa sampūjya puruṣottamam | 
 BRP067.028.2  namaḥ puruṣottamāyeti japed aṣṭottaraṃ śatam || 28 || 
 
 
 BRP067.029.1  tataḥ prasādayed devaṃ bhaktyā taṃ puruṣottamam | 
 BRP067.029.2  namas te sarvalokeśa bhaktānām abhayaprada || 29 || 
 
 
 BRP067.030.1  saṃsārasāgare magnaṃ trāhi māṃ puruṣottama | 
 BRP067.030.2  yās te mayā kṛtā yātrā dvādaśaiva jagatpate || 30 || 
 
 
 BRP067.031.1  prasādāt tava govinda sampūrṇās tā bhavantu me | 
 BRP067.031.2  evaṃ prasādya taṃ devaṃ daṇḍavat praṇipatya ca || 31 || 
 
 
 BRP067.032.1  tato 'rcayed guruṃ bhaktyā puṣpavastrānulepanaiḥ | 
 BRP067.032.2  nānayor antaraṃ yasmād vidyate munisattamāḥ || 32 || 
 
 
 BRP067.033.1  devasyopari kurvīta śraddhayā susamāhitaḥ | 
 BRP067.033.2  nānāpuṣpair muniśreṣṭhā vicitraṃ puṣpamaṇḍapam || 33 || 
 
 
 BRP067.034.1  kṛtvāvadhāraṇaṃ paścāj jāgaraṃ kārayen niśi | 
 BRP067.034.2  kathāṃ ca vāsudevasya gītikāṃ cāpi kārayet || 34 || 
 
 
 BRP067.035.1  dhyāyan paṭhan stuvan devaṃ praṇayed rajanīṃ budhaḥ | 
 BRP067.035.2  tataḥ prabhāte vimale dvādaśyāṃ dvādaśaiva tu || 35 || 
 
 
 BRP067.036.1  nimantrayed vratasnātān brāhmaṇān vedapāragān | 
 BRP067.036.2  itihāsapurāṇajñāñ śrotriyān saṃyatendriyān || 36 || 
 
 
 BRP067.037.1  snātvā samyag vidhānena dhautavāsā jitendriyaḥ | 
 BRP067.037.2  snāpayet pūrvavat tatra pūjayet puruṣottamam || 37 || 
 
 
 BRP067.038.1  gandhaiḥ puṣpair upahārair naivedyair dīpakais tathā | 
 BRP067.038.2  upacārair bahuvidhaiḥ praṇipātaiḥ pradakṣiṇaiḥ || 38 || 
 
 
 BRP067.039.1  jāpyaiḥ stutinamaskārair gītavādyair manoharaiḥ | 
 BRP067.039.2  sampūjyaivaṃ jagannāthaṃ brāhmaṇān pūjayet tataḥ || 39 || 
 
 
 BRP067.040.1  dvādaśaiva tu gās tebhyo dattvā kanakam eva ca | 
 BRP067.040.2  chattropānadyugaṃ caiva śraddhābhaktisamanvitaḥ || 40 || 
 
 
 BRP067.041.1  bhaktyā tu sadhanaṃ tebhyo dadyād vastrādikaṃ dvijāḥ | 
 BRP067.041.2  sadbhāvena tu govindas toṣyate pūjito yataḥ || 41 || 
 
 
 BRP067.042.1  ācāryāya tato dadyād govastraṃ kanakaṃ tathā | 
 BRP067.042.2  chattropānadyugaṃ cānyat kāṃsyapātraṃ ca bhaktitaḥ || 42 || 
 
 
 BRP067.043.1  tatas tān bhojayed viprān bhojyaṃ pāyasapūrvakam | 
 BRP067.043.2  pakvānnaṃ bhakṣyabhojyaṃ ca guḍasarpiḥsamanvitam || 43 || 
 
 
 
 BRP067.044.1  tatas tān annatṛptāṃś ca brāhmaṇān svasthamānasān | 
 BRP067.044.2  dvādaśaivodakumbhāṃś ca dadyāt tebhyaḥ samodakān || 44 || 
 
 
 BRP067.045.1  dakṣiṇāṃ ca yathāśaktyā dadyāt tebhyo vimatsaraḥ | 
 BRP067.045.2  kumbhaṃ ca dakṣiṇāṃ caiva ācāryāya nivedayet || 45 || 
 
 
 BRP067.046.1  evaṃ sampūjya tān viprān guruṃ jñānapradāyakam | 
 BRP067.046.2  pūjayet parayā bhaktyā viṣṇutulyaṃ dvijottamāḥ || 46 || 
 
 
 BRP067.047.1  suvarṇavastragodhānyair dravyaiś cānyair varair budhaḥ | 
 BRP067.047.2  sampūjya taṃ namaskṛtya imaṃ mantram udīrayet || 47 || 
 
 
 BRP067.048.1  sarvavyāpī jagannāthaḥ śaṅkhacakragadādharaḥ | 
 BRP067.048.2  anādinidhano devaḥ prīyatāṃ puruṣottamaḥ || 48 || 
 
 
 BRP067.049.1  ity uccārya tato viprāṃs triḥ kṛtvā ca pradakṣiṇām | 
 BRP067.049.2  praṇamya śirasā bhaktyā ācāryaṃ tu visarjayet || 49 || 
 
 
 BRP067.050.1  tatas tān brāhmaṇān bhaktyā cāsīmāntam anuvrajet | 
 BRP067.050.2  anuvrajya tu tān sarvān namaskṛtya nivartayet || 50 || 
 
 
 BRP067.051.1  bāndhavaiḥ svajanair yuktas tato bhuñjīta vāgyataḥ | 
 BRP067.051.2  anyaiś copāsakair dīnair bhikṣukaiś cānnakāṅkṣibhiḥ || 51 || 
 
 
 BRP067.052.1  evaṃ kṛtvā naraḥ samyaṅ nārī vā labhate phalam | 
 BRP067.052.2  aśvamedhasahasrāṇāṃ rājasūyaśatasya ca || 52 || 
 
 
 BRP067.053.1  atītaṃ śatam ādāya puruṣāṇāṃ narottamāḥ | 
 BRP067.053.2  bhaviṣyaṃ ca śataṃ viprāḥ svargatyā divyarūpadhṛk || 53 || 
 
 
 BRP067.054.1  sarvalakṣaṇasampannaḥ sarvālaṅkārabhūṣitaḥ | 
 BRP067.054.2  sarvakāmasamṛddhātmā devavad vigatajvaraḥ || 54 || 
 
 
 BRP067.055.1  rūpayauvanasampanno guṇaiḥ sarvair alaṅkṛtaḥ | 
 BRP067.055.2  stūyamāno 'psarobhiś ca gandharvaiḥ samalaṅkṛtaḥ || 55 || 
 
 
 BRP067.056.1  vimānenārkavarṇena kāmagena sthireṇa ca | 
 BRP067.056.2  patākādhvajayuktena sarvaratnair alaṅkṛtaḥ || 56 || 
 
 
 BRP067.057.1  udyotayan diśaḥ sarvā ākāśe vigataklamaḥ | 
 BRP067.057.2  yuvā mahābalo dhīmān viṣṇulokaṃ sa gacchati || 57 || 
 
 
 BRP067.058.1  tatra kalpaśataṃ yāvad bhuṅkte bhogān yathepsitān | 
 BRP067.058.2  siddhāpsarobhir gandharvaiḥ suravidyādharoragaiḥ || 58 || 
 
 
 BRP067.059.1  stūyamāno munivarais tiṣṭhate vigatajvaraḥ | 
 BRP067.059.2  yathā devo jagannāthaḥ śaṅkhacakragadādharaḥ || 59 || 
 
 
 BRP067.060.1  tathāsau mudito viprāḥ kṛtvā rūpaṃ caturbhujam | 
 BRP067.060.2  bhuktvā tatra varān bhogān krīḍāṃ kṛtvā suraiḥ saha || 60 || 
 
 
 BRP067.061.1  tadante brahmasadanam āyāti sarvakāmadam | 
 BRP067.061.2  siddhavidyādharaiś cāpi śobhitaṃ surakinnaraiḥ || 61 || 
 
 
 BRP067.062.1  kālaṃ navatikalpaṃ tu tatra bhuktvā sukhaṃ naraḥ | 
 BRP067.062.2  tasmād āyāti viprendrāḥ sarvakāmaphalapradam || 62 || 
 
 
 BRP067.063.1  rudralokaṃ suragaṇaiḥ sevitaṃ sukhamokṣadam | 
 BRP067.063.2  anekaśatasāhasrair vimānaiḥ samalaṅkṛtam || 63 || 
 
 
 
 BRP067.064.1  siddhavidyādharair yakṣair bhūṣitaṃ daityadānavaiḥ | 
 BRP067.064.2  aśītikalpakālaṃ tu tatra bhuktvā sukhaṃ naraḥ || 64 || 
 
 
 BRP067.065.1  tadante yāti golokaṃ sarvabhogasamanvitam | 
 BRP067.065.2  surasiddhāpsarobhiś ca śobhitaṃ sumanoharam || 65 || 
 
 
 BRP067.066.1  tatra saptatikalpāṃs tu bhuktvā bhogam anuttamam | 
 BRP067.066.2  durlabhaṃ triṣu lokeṣu svasthacitto yathāmaraḥ || 66 || 
 
 
 BRP067.067.1  tasmād āgacchate lokaṃ prājāpatyam anuttamam | 
 BRP067.067.2  gandharvāpsarasaiḥ siddhair munividyādharair vṛtaḥ || 67 || 
 
 
 BRP067.068.1  ṣaṣṭikalpān sukhaṃ tatra bhuktvā nānāvidhaṃ mudā | 
 BRP067.068.2  tadante śakrabhavanaṃ nānāścaryasamanvitam || 68 || 
 
 
 BRP067.069.1  gandharvaiḥ kinnaraiḥ siddhaiḥ suravidyādharoragaiḥ | 
 BRP067.069.2  guhyakāpsarasaiḥ sādhyair vṛtaiś cānyaiḥ surottamaiḥ || 69 || 
 
 
 BRP067.070.1  āgatya tatra pañcāśat kalpān bhuktvā sukhaṃ naraḥ | 
 BRP067.070.2  suralokaṃ tato gatvā vimānaiḥ samalaṅkṛtaḥ || 70 || 
 
 
 BRP067.071.1  catvāriṃśat tu kalpāṃs tu bhuktvā bhogān sudurlabhān | 
 BRP067.071.2  āgacchate tato lokaṃ nakṣatrākhyaṃ sudurlabham || 71 || 
 
 
 BRP067.072.1  tato bhogān varān bhuṅkte triṃśat kalpān yathepsitān | 
 BRP067.072.2  tasmād āgacchate lokaṃ śaśāṅkasya dvijottamāḥ || 72 || 
 
 
 BRP067.073.1  yatrāsau tiṣṭhate somaḥ sarvair devair alaṅkṛtaḥ | 
 BRP067.073.2  tatra viṃśatikalpāṃs tu bhuktvā bhogaṃ sudurlabham || 73 || 
 
 
 BRP067.074.1  ādityasya tato lokam āyāti surapūjitam | 
 BRP067.074.2  nānāścaryamayaṃ puṇyaṃ gandharvāpsaraḥsevitam || 74 || 
 
 
 BRP067.075.1  tatra bhuktvā śubhān bhogān daśa kalpān dvijottamāḥ | 
 BRP067.075.2  tasmād āyāti bhuvanaṃ gandharvāṇāṃ sudurlabham || 75 || 
 
 
 BRP067.076.1  tatra bhogān samastāṃś ca kalpam ekaṃ yathāsukham | 
 BRP067.076.2  bhuktvā cāyāti medinyāṃ rājā bhavati dhārmikaḥ || 76 || 
 
 
 BRP067.077.1  cakravartī mahāvīryo guṇaiḥ sarvair alaṅkṛtaḥ | 
 BRP067.077.2  kṛtvā rājyaṃ svadharmeṇa yajñair iṣṭvā sudakṣiṇaiḥ || 77 || 
 
 
 BRP067.078.1  tadante yogināṃ lokaṃ gatvā mokṣapradaṃ śivam | 
 BRP067.078.2  tatra bhuktvā varān bhogān yāvad ābhūtasamplavam || 78 || 
 
 
 BRP067.079.1  tasmād āgacchate cātra jāyate yogināṃ kule | 
 BRP067.079.2  pravare vaiṣṇave viprā durlabhe sādhusammate || 79 || 
 
 
 BRP067.080.1  caturvedī vipravaro yajñair iṣṭvāptadakṣiṇaiḥ | 
 BRP067.080.2  vaiṣṇavaṃ yogam āsthāya tato mokṣam avāpnuyāt || 80 || 
 
 
 BRP067.081.1  evaṃ yātrāphalaṃ viprā mayā samyag udāhṛtam | 
 BRP067.081.2  bhuktimuktipradaṃ nṝṇāṃ kim anyac chrotum icchatha || 81 || 
 
 
 
 
        Chapter 68: Description of Viṣṇu's world
         SS  127-129 
 munaya ūcuḥ: 
 
 BRP068.001.1  śrotum icchāmahe deva viṣṇulokam anāmayam | 
 BRP068.001.2  lokānandakaraṃ kāntaṃ sarvāścaryasamanvitam || 1 || 
 
 
 BRP068.002.1  pramāṇaṃ tasya lokasya bhogaṃ kāntiṃ balaṃ prabho | 
 BRP068.002.2  karmaṇā kena gacchanti tatra dharmaparāyaṇāḥ || 2 || 
 
 
 BRP068.003.1  darśanāt sparśanād vāpi tīrthasnānādināpi vā | 
 BRP068.003.2  vistarād brūhi tattvena paraṃ kautūhalaṃ hi naḥ || 3 || 
 
 brahmovāca: 
 
 BRP068.004.1  śṛṇudhvaṃ munayaḥ sarve yat paraṃ paramaṃ padam | 
 BRP068.004.2  bhaktānām īhitaṃ dhanyaṃ puṇyaṃ saṃsāranāśanam || 4 || 
 
 
 BRP068.005.1  pravaraṃ sarvalokānāṃ viṣṇvākhyaṃ vadato mama | 
 BRP068.005.2  sarvāścaryamayaṃ puṇyaṃ sthānaṃ trailokyapūjitam || 5 || 
 
 
 BRP068.006.1  aśokaiḥ pārijātaiś ca mandāraiś campakadrumaiḥ | 
 BRP068.006.2  mālatīmallikākundair bakulair nāgakesaraiḥ || 6 || 
 
 
 BRP068.007.1  punnāgair atimuktaiś ca priyaṅgutagarārjunaiḥ | 
 BRP068.007.2  pāṭalācūtakhadiraiḥ karṇikāravanojjvalaiḥ || 7 || 
 
 
 BRP068.008.1  nāraṅgaiḥ panasair lodhrair nimbadāḍimasarjakaiḥ | 
 BRP068.008.2  drākṣālakucakharjūrair madhukendraphalair drumaiḥ || 8 || 
 
 
 BRP068.009.1  kapitthair nārikeraiś ca tālaiḥ śrīphalasambhavaiḥ | 
 BRP068.009.2  kalpavṛkṣair asaṅkhyaiś ca vanyair anyaiḥ suśobhanaiḥ || 9 || 
 
 
 BRP068.010.1  saralaiś candanair nīpair devadāruśubhāñjanaiḥ | 
 BRP068.010.2  jātīlavaṅgakaṅkolaiḥ karpūrāmodavāsibhiḥ || 10 || 
 
 
 BRP068.011.1  tāmbūlapattranicayais tathā pūgīphaladrumaiḥ | 
 BRP068.011.2  anyaiś ca vividhair vṛkṣaiḥ sarvartuphalaśobhitaiḥ || 11 || 
 
 
 BRP068.012.1  puṣpair nānāvidhaiś caiva latāgucchasamudbhavaiḥ | 
 BRP068.012.2  nānājalāśayaiḥ puṇyair nānāpakṣirutair varaiḥ || 12 || 
 
 
 BRP068.013.1  dīrghikāśatasaṅghātais toyapūrṇair manoharaiḥ | 
 BRP068.013.2  kumudaiḥ śatapattraiś ca puṣpaiḥ kokanadair varaiḥ || 13 || 
 
 
 BRP068.014.1  raktanīlotpalaiḥ kāntaiḥ kahlāraiś ca sugandhibhiḥ | 
 BRP068.014.2  anyaiś ca jalajaiḥ puṣpair nānāvarṇaiḥ suśobhanaiḥ || 14 || 
 
 
 BRP068.015.1  haṃsakāraṇḍavākīrṇaiś cakravākopaśobhitaiḥ | 
 BRP068.015.2  koyaṣṭikaiś ca dātyūhaiḥ kāraṇḍavaravākulaiḥ || 15 || 
 
 
 BRP068.016.1  cātakaiḥ priyaputraiś ca jīvañjīvakajātibhiḥ | 
 BRP068.016.2  anyair divyair jalacarair vihāramadhurasvanaiḥ || 16 || 
 
 
 BRP068.017.1  evaṃ nānāvidhair divyair nānāścaryasamanvitaiḥ | 
 BRP068.017.2  vṛkṣair jalāśayaiḥ puṇyair bhūṣitaṃ sumanoharaiḥ || 17 || 
 
 
 BRP068.018.1  tatra divyair vimānaiś ca nānāratnavibhūṣitaiḥ | 
 BRP068.018.2  kāmagaiḥ kāñcanaiḥ śubhrair divyagandharvanāditaiḥ || 18 || 
 
 
 BRP068.019.1  taruṇādityasaṅkāśair apsarobhir alaṅkṛtaiḥ | 
 BRP068.019.2  hemaśayyāsanayutair nānābhogasamanvitaiḥ || 19 || 
 
 
 
 BRP068.020.1  khecaraiḥ sapatākaiś ca muktāhārāvalambibhiḥ | 
 BRP068.020.2  nānāvarṇair asaṅkhyātair jātarūpaparicchadaiḥ || 20 || 
 
 
 BRP068.021.1  nānākusumagandhāḍhyaiś candanāgurubhūṣitaiḥ | 
 BRP068.021.2  sukhapracārabahulair nānāvāditraniḥsvanaiḥ || 21 || 
 
 
 BRP068.022.1  manomārutatulyaiś ca kiṅkiṇīstabakākulaiḥ | 
 BRP068.022.2  viharanti pure tasmin vaiṣṇave lokapūjite || 22 || 
 
 
 BRP068.023.1  nānāṅganābhiḥ satataṃ gandharvāpsarasādibhiḥ | 
 BRP068.023.2  candrānanābhiḥ kāntābhir yoṣidbhiḥ sumanoharaiḥ || 23 || 
 
 
 BRP068.024.1  pīnonnatakucāgrābhiḥ sumadhyābhiḥ samantataḥ | 
 BRP068.024.2  śyāmāvadātavarṇābhir mattamātaṅgagāmibhiḥ || 24 || 
 
 
 BRP068.025.1  parivārya naraśreṣṭhaṃ vījayanti sma tāḥ striyaḥ | 
 BRP068.025.2  cāmarai rukmadaṇḍaiś ca nānāratnavibhūṣitaiḥ || 25 || 
 
 
 BRP068.026.1  gītanṛtyais tathā vādyair modamānair madālasaiḥ | 
 BRP068.026.2  yakṣavidyādharaiḥ siddhair gandharvair apsarogaṇaiḥ || 26 || 
 
 
 BRP068.027.1  surasaṅghaiś ca ṛṣibhiḥ śuśubhe bhuvanottamam | 
 BRP068.027.2  tatra prāpya mahābhogān prāpnuvanti manīṣiṇaḥ || 27 || 
 
 
 BRP068.028.1  vaṭarājasamīpe tu dakṣiṇasyodadhes taṭe | 
 BRP068.028.2  dṛṣṭo yair bhagavān kṛṣṇaḥ puṣkarākṣo jagatpatiḥ || 28 || 
 
 
 BRP068.029.1  krīḍanty apsarasaiḥ sārdhaṃ yāvad dyauś candratārakam | 
 BRP068.029.2  prataptahemasaṅkāśā jarāmaraṇavarjitāḥ || 29 || 
 
 
 BRP068.030.1  sarvaduḥkhavihīnāś ca tṛṣṇāglānivivarjitāḥ | 
 BRP068.030.2  caturbhujā mahāvīryā vanamālāvibhūṣitāḥ || 30 || 
 
 
 BRP068.031.1  śrīvatsalāñchanair yuktāḥ śaṅkhacakragadādharāḥ | 
 BRP068.031.2  kecin nīlotpalaśyāmāḥ kecit kāñcanasannibhāḥ || 31 || 
 
 
 BRP068.032.1  kecin marakataprakhyāḥ kecid vaidūryasannibhāḥ | 
 BRP068.032.2  śyāmavarṇāḥ kuṇḍalinas tathānye vajrasannibhāḥ || 32 || 
 
 
 BRP068.033.1  na tādṛk sarvadevānāṃ bhānti lokā dvijottamāḥ | 
 BRP068.033.2  yādṛg bhāti harer lokaḥ sarvāścaryasamanvitaḥ || 33 || 
 
 
 BRP068.034.1  na tatra punarāvṛttir gamanāj jāyate dvijāḥ | 
 BRP068.034.2  prabhāvāt tasya devasya yāvad ābhūtasamplavam || 34 || 
 
 
 BRP068.035.1  vicaranti pure divye rūpayauvanagarvitāḥ | 
 BRP068.035.2  kṛṣṇaṃ rāmaṃ subhadrāṃ ca paśyanti puruṣottame || 35 || 
 
 
 BRP068.036.1  prataptahemasaṅkāśaṃ taruṇādityasannibham | 
 BRP068.036.2  puramadhye harer bhāti mandiraṃ ratnabhūṣitam || 36 || 
 
 
 BRP068.037.1  anekaśatasāhasraiḥ patākaiḥ samalaṅkṛtam | 
 BRP068.037.2  yojanāyutavistīrṇaṃ hemaprākāraveṣṭitam || 37 || 
 
 
 BRP068.038.1  nānāvarṇair dhvajaiś citraiḥ kalpitaiḥ sumanoharaiḥ | 
 BRP068.038.2  vibhāti śārado yadvan nakṣatraiḥ saha candramāḥ || 38 || 
 
 
 BRP068.039.1  caturdvāraṃ suvistīrṇaṃ kañcukibhiḥ surakṣitam | 
 BRP068.039.2  purasaptakasaṃyuktaṃ mahotsekaṃ manoharam || 39 || 
 
 
 BRP068.040.1  prathamaṃ kāñcanaṃ tatra dvitīyaṃ marakatair yutam | 
 BRP068.040.2  indranīlaṃ tṛtīyaṃ tu mahānīlaṃ tataḥ param || 40 || 
 
 
 
 BRP068.041.1  puraṃ tu pañcamaṃ dīptaṃ padmarāgamayaṃ puram | 
 BRP068.041.2  ṣaṣṭhaṃ vajramayaṃ viprā vaidūryaṃ saptamaṃ puram || 41 || 
 
 
 BRP068.042.1  nānāratnamayair hemapravālāṅkurabhūṣitaiḥ | 
 BRP068.042.2  stambhair adbhutasaṅkāśair bhāti tad bhavanaṃ mahat || 42 || 
 
 
 BRP068.043.1  dṛśyante tatra siddhāś ca bhāsayanti diśo daśa | 
 BRP068.043.2  paurṇamāsyāṃ sanakṣatro yathā bhāti niśākaraḥ || 43 || 
 
 
 BRP068.044.1  ārūḍhas tatra bhagavān salakṣmīko janārdanaḥ | 
 BRP068.044.2  pītāmbaradharaḥ śyāmaḥ śrīvatsalakṣmasaṃyutaḥ || 44 || 
 
 
 BRP068.045.1  jvalat sudarśanaṃ cakraṃ ghoraṃ sarvāstranāyakam | 
 BRP068.045.2  dadhāra dakṣiṇe haste sarvatejomayaṃ hariḥ || 45 || 
 
 
 BRP068.046.1  kundendurajataprakhyaṃ hāragokṣīrasannibham | 
 BRP068.046.2  ādāya taṃ muniśreṣṭhāḥ savyahastena keśavaḥ || 46 || 
 
 
 BRP068.047.1  yasya śabdena sakalaṃ saṅkṣobhaṃ jāyate jagat | 
 BRP068.047.2  viśrutaṃ pāñcajanyeti sahasrāvartabhūṣitam || 47 || 
 
 
 BRP068.048.1  duṣkṛtāntakarīṃ raudrāṃ daityadānavanāśinīm | 
 BRP068.048.2  jvaladvahniśikhākārāṃ duḥsahāṃ tridaśair api || 48 || 
 
 
 BRP068.049.1  kaumodakīṃ gadāṃ cāsau dhṛtavān dakṣiṇe kare | 
 BRP068.049.2  vāme visphurati hy asya śārṅgaṃ sūryasamaprabham || 49 || 
 
 
 BRP068.050.1  śarair ādityasaṅkāśair jvālāmālākulair varaiḥ | 
 BRP068.050.2  yo 'sau saṃharate devas trailokyaṃ sacarācaram || 50 || 
 
 
 BRP068.051.1  sarvānandakaraḥ śrīmān sarvaśāstraviśāradaḥ | 
 BRP068.051.2  sarvalokagurur devaḥ sarvair devair namaskṛtaḥ || 51 || 
 
 
 BRP068.052.1  sahasramūrdhā deveśaḥ sahasracaraṇekṣaṇaḥ | 
 BRP068.052.2  sahasrākhyaḥ sahasrāṅgaḥ sahasrabhujavān prabhuḥ || 52 || 
 
 
 BRP068.053.1  siṃhāsanagato devaḥ padmapattrāyatekṣaṇaḥ | 
 BRP068.053.2  vidyudvispaṣṭasaṅkāśo jagannātho jagadguruḥ || 53 || 
 
 
 BRP068.054.1  parītaḥ surasiddhaiś ca gandharvāpsarasāṃ gaṇaiḥ | 
 BRP068.054.2  yakṣavidyādharair nāgair munisiddhaiḥ sacāraṇaiḥ || 54 || 
 
 
 BRP068.055.1  suparṇair dānavair daityai rākṣasair guhyakinnaraiḥ | 
 BRP068.055.2  anyair devagaṇair divyaiḥ stūyamāno virājate || 55 || 
 
 
 BRP068.056.1  tatrasthā satataṃ kīrtiḥ prajñā medhā sarasvatī | 
 BRP068.056.2  buddhir matis tathā kṣāntiḥ siddhimūrtis tathā dyutiḥ || 56 || 
 
 
 BRP068.057.1  gāyatrī caiva sāvitrī maṅgalā sarvamaṅgalā | 
 BRP068.057.2  prabhā matis tathā kāntis tatra nārāyaṇī sthitā || 57 || 
 
 
 BRP068.058.1  śraddhā ca kauśikī devī vidyut saudāminī tathā | 
 BRP068.058.2  nidrā rātris tathā māyā tathānyāmarayoṣitaḥ || 58 || 
 
 
 BRP068.059.1  vāsudevasya sarvās tā bhavane sampratiṣṭhitāḥ | 
 BRP068.059.2  atha kiṃ bahunoktena sarvaṃ tatra pratiṣṭhitam || 59 || 
 
 
 BRP068.060.1  ghṛtācī menakā rambhā sahajanyā tilottamā | 
 BRP068.060.2  urvaśī caiva nimlocā tathānyā vāmanā parā || 60 || 
 
 
 
 BRP068.061.1  mandodarī ca subhagā viśvācī vipulānanā | 
 BRP068.061.2  bhadrāṅgī citrasenā ca pramlocā sumanoharā || 61 || 
 
 
 BRP068.062.1  munisammohinī rāmā candramadhyā śubhānanā | 
 BRP068.062.2  sukeśī nīlakeśā ca tathā manmathadīpinī || 62 || 
 
 
 BRP068.063.1  alambuṣā miśrakeśī tathānyā muñjikasthalā | 
 BRP068.063.2  kratusthalā varāṅgī ca pūrvacittis tathā parā || 63 || 
 
 
 BRP068.064.1  parāvatī mahārūpā śaśilekhā śubhānanā | 
 BRP068.064.2  haṃsalīlānugāminyo mattavāraṇagāminī || 64 || 
 
 
 BRP068.065.1  bimbauṣṭhī navagarbhā ca vikhyātāḥ surayoṣitaḥ | 
 BRP068.065.2  etāś cānyā apsaraso rūpayauvanagarvitāḥ || 65 || 
 
 
 BRP068.066.1  sumadhyāś cāruvadanāḥ sarvālaṅkārabhūṣitāḥ | 
 BRP068.066.2  gītamādhuryasaṃyuktāḥ sarvalakṣaṇasaṃyutāḥ || 66 || 
 
 
 BRP068.067.1  gītavādye ca kuśalāḥ suragandharvayoṣitaḥ | 
 BRP068.067.2  nṛtyanty anudinaṃ tatra yatrāsau puruṣottamaḥ || 67 || 
 
 
 BRP068.068.1  na tatra rogo no glānir na mṛtyur na himātapau | 
 BRP068.068.2  na kṣut pipāsā na jarā na vairūpyaṃ na cāsukham || 68 || 
 
 
 BRP068.069.1  paramānandajananaṃ sarvakāmaphalapradam | 
 BRP068.069.2  viṣṇulokāt paraṃ lokaṃ nātra paśyāmi bho dvijāḥ || 69 || 
 
 
 BRP068.070.1  ye lokāḥ svargaloke tu śrūyante puṇyakarmaṇām | 
 BRP068.070.2  viṣṇulokasya te viprāḥ kalāṃ nārhanti ṣoḍaśīm || 70 || 
 
 
 BRP068.071.1  evaṃ hareḥ purasthānaṃ sarvabhogaguṇānvitam | 
 BRP068.071.2  sarvasaukhyakaraṃ puṇyaṃ sarvāścaryamayaṃ dvijāḥ || 71 || 
 
 
 BRP068.072.1  na tatra nāstikā yānti puruṣā viṣayātmakāḥ | 
 BRP068.072.2  na kṛtaghnā na piśunā no stenā nājitendriyāḥ || 72 || 
 
 
 BRP068.073.1  ye 'rcayanti sadā bhaktyā vāsudevaṃ jagadgurum | 
 BRP068.073.2  te tatra vaiṣṇavā yānti viṣṇulokaṃ na saṃśayaḥ || 73 || 
 
 
 BRP068.074.1  dakṣiṇasyodadhes tīre kṣetre paramadurlabhe | 
 BRP068.074.2  dṛṣṭvā kṛṣṇaṃ ca rāmaṃ ca subhadrāṃ ca dvijottamāḥ || 74 || 
 
 
 BRP068.075.1  kalpavṛkṣasamīpe tu ye tyajanti kalevaram | 
 BRP068.075.2  te tatra manujā yānti mṛtā ye puruṣottame || 75 || 
 
 
 BRP068.076.1  vaṭasāgarayor madhye yaḥ smaret puruṣottamam | 
 BRP068.076.2  te 'pi tatra narā yānti ye mṛtāḥ puruṣottame || 76 || 
 
 
 BRP068.077.1  te 'pi tatra paraṃ sthānaṃ yānti nāsty atra saṃśayaḥ | 
 BRP068.077.2  evaṃ mayā muniśreṣṭhā viṣṇulokaḥ sanātanaḥ | 
 BRP068.077.3  sarvānandakaraḥ prokto bhuktimuktiphalapradaḥ || 77 || 
 
 
 
 
        Chapter 69: Puruṣottamakṣetra-Māhātmya
         SS  129 
 munaya ūcuḥ: 
 
 BRP069.001.1  bahvāścaryas tvayā prokto viṣṇuloko jagatpate | 
 BRP069.001.2  nityānandakaraḥ śrīmān bhuktimuktiphalapradaḥ || 1 || 
 
 
 BRP069.002.1  kṣetraṃ ca durlabhaṃ loke kīrtitaṃ puruṣottamam | 
 BRP069.002.2  tyaktvā yatra naro dehaṃ yāti sālokyatāṃ hareḥ || 2 || 
 
 
 BRP069.003.1  samyak kṣetrasya māhātmyaṃ tvayā samyak prakīrtitam | 
 BRP069.003.2  yatra svadehasantyāgād viṣṇulokaṃ vrajen naraḥ || 3 || 
 
 
 BRP069.004.1  aho mokṣasya mārgo 'yaṃ dehatyāgas tvayoditaḥ | 
 BRP069.004.2  narāṇām upakārāya puruṣākhye na saṃśayaḥ || 4 || 
 
 
 BRP069.005.1  anāyāsena deveśa dehaṃ tyaktvā narottamāḥ | 
 BRP069.005.2  tasmin kṣetre paraṃ viṣṇoḥ padaṃ yānti nirāmayam || 5 || 
 
 
 BRP069.006.1  śrutvā kṣetrasya māhātmyaṃ vismayo no mahān abhūt | 
 BRP069.006.2  prayāgapuṣkarādīni kṣetrāṇy āyatanāni ca || 6 || 
 
 
 BRP069.007.1  pṛthivyāṃ sarvatīrthāni saritaś ca sarāṃsi ca | 
 BRP069.007.2  na tathā tāni sarvāṇi praśaṃsasi surottama || 7 || 
 
 
 BRP069.008.1  yathā praśaṃsasi kṣetraṃ puruṣākhyaṃ punaḥ punaḥ | 
 BRP069.008.2  jñāto 'smābhir abhiprāyas tavedānīṃ pitāmaha || 8 || 
 
 
 BRP069.009.1  yena praśaṃsasi kṣetraṃ muktidaṃ puruṣottamam | 
 BRP069.009.2  puruṣākhyasamaṃ nūnaṃ kṣetraṃ nāsti mahītale | 
 BRP069.009.3  tena tvaṃ vibudhaśreṣṭha praśaṃsasi punaḥ punaḥ || 9 || 
 
 brahmovāca: 
 
 BRP069.010.1  satyaṃ satyaṃ muniśreṣṭhā bhavadbhiḥ samudāhṛtam | 
 BRP069.010.2  puruṣākhyasamaṃ kṣetraṃ nāsty atra pṛthivītale || 10 || 
 
 
 BRP069.011.1  santi yāni tu tīrthāni puṇyāny āyatanāni ca | 
 BRP069.011.2  tāni śrīpuruṣākhyasya kalāṃ nārhanti ṣoḍaśīm || 11 || 
 
 
 BRP069.012.1  yathā sarveśvaro viṣṇuḥ sarvalokottamottamaḥ | 
 BRP069.012.2  tathā samastatīrthānāṃ variṣṭhaṃ puruṣottamam || 12 || 
 
 
 BRP069.013.1  ādityānāṃ yathā viṣṇuḥ śreṣṭhatve samudāhṛtaḥ | 
 BRP069.013.2  tathā samastatīrthānāṃ variṣṭhaṃ puruṣottamam || 13 || 
 
 
 BRP069.014.1  nakṣatrāṇāṃ yathā somaḥ sarasāṃ sāgaro yathā | 
 BRP069.014.2  tathā samastatīrthānāṃ variṣṭhaṃ puruṣottamam || 14 || 
 
 
 BRP069.015.1  vasūnāṃ pāvako yadvad rudrāṇāṃ śaṅkaro yathā | 
 BRP069.015.2  tathā samastatīrthānāṃ variṣṭhaṃ puruṣottamam || 15 || 
 
 
 BRP069.016.1  varṇānāṃ brāhmaṇo yadvad vainateyaś ca pakṣiṇām | 
 BRP069.016.2  tathā samastatīrthānāṃ variṣṭhaṃ puruṣottamam || 16 || 
 
 
 BRP069.017.1  śikhariṇāṃ yathā meruḥ parvatānāṃ himālayaḥ | 
 BRP069.017.2  tathā samastatīrthānāṃ variṣṭhaṃ puruṣottamam || 17 || 
 
 
 BRP069.018.1  pramadānāṃ yathā lakṣmīḥ saritāṃ jāhnavī yathā | 
 BRP069.018.2  tathā samastatīrthānāṃ variṣṭhaṃ puruṣottamam || 18 || 
 
 
 BRP069.019.1  airāvato gajendrāṇāṃ maharṣīṇāṃ bhṛgur yathā | 
 BRP069.019.2  tathā samastatīrthānāṃ variṣṭhaṃ puruṣottamam || 19 || 
 
 
 
 BRP069.020.1  senānīnāṃ yathā skandaḥ siddhānāṃ kapilo yathā | 
 BRP069.020.2  tathā samastatīrthānāṃ variṣṭhaṃ puruṣottamam || 20 || 
 
 
 BRP069.021.1  uccaiḥśravā yathāśvānāṃ kavīnām uśanā kaviḥ | 
 BRP069.021.2  tathā samastatīrthānāṃ variṣṭhaṃ puruṣottamam || 21 || 
 
 
 BRP069.022.1  munīnāṃ ca yathā vyāsaḥ kubero yakṣarakṣasām | 
 BRP069.022.2  tathā samastatīrthānāṃ variṣṭhaṃ puruṣottamam || 22 || 
 
 
 BRP069.023.1  indriyāṇāṃ mano yadvad bhūtānām avanī yathā | 
 BRP069.023.2  tathā samastatīrthānāṃ variṣṭhaṃ puruṣottamam || 23 || 
 
 
 BRP069.024.1  aśvatthaḥ sarvavṛkṣāṇāṃ pavanaḥ plavatāṃ yathā | 
 BRP069.024.2  tathā samastatīrthānāṃ variṣṭhaṃ puruṣottamam || 24 || 
 
 
 BRP069.025.1  bhūṣaṇānāṃ tu sarveṣāṃ yathā cūḍāmaṇir dvijāḥ | 
 BRP069.025.2  tathā samastatīrthānāṃ variṣṭhaṃ puruṣottamam || 25 || 
 
 
 BRP069.026.1  gandharvāṇāṃ citrarathaḥ śastrāṇāṃ kuliśo yathā | 
 BRP069.026.2  tathā samastatīrthānāṃ variṣṭhaṃ puruṣottamam || 26 || 
 
 
 BRP069.027.1  akāraḥ sarvavarṇānāṃ gāyatrī chandasāṃ yathā | 
 BRP069.027.2  tathā samastatīrthānāṃ variṣṭhaṃ puruṣottamam || 27 || 
 
 
 BRP069.028.1  sarvāṅgebhyo yathā śreṣṭham uttamāṅgaṃ dvijottamāḥ | 
 BRP069.028.2  tathā samastatīrthānāṃ variṣṭhaṃ puruṣottamam || 28 || 
 
 
 BRP069.029.1  arundhatī yathā strīṇāṃ satīnāṃ śreṣṭhatāṃ gatā | 
 BRP069.029.2  tathā samastatīrthānāṃ śreṣṭhaṃ tat puruṣottamam || 29 || 
 
 
 BRP069.030.1  yathā samastavidyānāṃ mokṣavidyā parā smṛtā | 
 BRP069.030.2  tathā samastatīrthānāṃ śreṣṭhaṃ tat puruṣottamam || 30 || 
 
 
 BRP069.031.1  manuṣyāṇāṃ yathā rājā dhenūnām api kāmadhuk | 
 BRP069.031.2  tathā samastatīrthānāṃ variṣṭhaṃ puruṣottamam || 31 || 
 
 
 BRP069.032.1  suvarṇaṃ sarvaratnānāṃ sarpāṇāṃ vāsukir yathā | 
 BRP069.032.2  tathā samastatīrthānāṃ variṣṭhaṃ puruṣottamam || 32 || 
 
 
 BRP069.033.1  prahlādaḥ sarvadaityānāṃ rāmaḥ śastrabhṛtāṃ yathā | 
 BRP069.033.2  tathā samastatīrthānāṃ variṣṭhaṃ puruṣottamam || 33 || 
 
 
 BRP069.034.1  jhaṣāṇāṃ makaro yadvan mṛgāṇāṃ mṛgarāḍ yathā | 
 BRP069.034.2  tathā samastatīrthānāṃ variṣṭhaṃ puruṣottamam || 34 || 
 
 
 BRP069.035.1  samudrāṇāṃ yathā śreṣṭhaḥ kṣīrodaḥ saritāṃ patiḥ | 
 BRP069.035.2  tathā samastatīrthānāṃ variṣṭhaṃ puruṣottamam || 35 || 
 
 
 BRP069.036.1  varuṇo yādasāṃ yadvad yamaḥ saṃyamināṃ yathā | 
 BRP069.036.2  tathā samastatīrthānāṃ variṣṭhaṃ puruṣottamam || 36 || 
 
 
 BRP069.037.1  devarṣīṇāṃ yathā śreṣṭho nārado munisattamāḥ | 
 BRP069.037.2  tathā samastatīrthānāṃ variṣṭhaṃ puruṣottamam || 37 || 
 
 
 BRP069.038.1  dhātūnāṃ kāñcanaṃ yadvat pavitrāṇāṃ ca dakṣiṇā | 
 BRP069.038.2  tathā samastatīrthānāṃ variṣṭhaṃ puruṣottamam || 38 || 
 
 
 BRP069.039.1  prajāpatir yathā dakṣa ṛṣīṇāṃ kaśyapo yathā | 
 BRP069.039.2  tathā samastatīrthānāṃ variṣṭhaṃ puruṣottamam || 39 || 
 
 
 BRP069.040.1  grahāṇāṃ bhāskaro yadvan mantrāṇāṃ praṇavo yathā | 
 BRP069.040.2  tathā samastatīrthānāṃ variṣṭhaṃ puruṣottamam || 40 || 
 
 
 BRP069.041.1  aśvamedhas tu yajñānāṃ yathā śreṣṭhaḥ prakīrtitaḥ | 
 BRP069.041.2  tathā samastatīrthānāṃ kṣetraṃ ca tad dvijottamāḥ || 41 || 
 
 
 
 BRP069.042.1  oṣadhīnāṃ yathā dhānyaṃ tṛṇeṣu tṛṇarāḍ yathā | 
 BRP069.042.2  tathā samastatīrthānām uttamaṃ puruṣottamam || 42 || 
 
 
 BRP069.043.1  yathā samastatīrthānāṃ dharmaḥ saṃsāratārakaḥ | 
 BRP069.043.2  tathā samastatīrthānāṃ śreṣṭhaṃ tat puruṣottamam || 43 || 
 
 
 
        Chapter 70: Puruṣottamakṣetra-Māhātmya; Gautamī-Māhātmya
         SS  130-131 
 brahmovāca: 
 
 BRP070.001.1  sarveṣāṃ caiva tīrthānāṃ kṣetrāṇāṃ ca dvijottamāḥ | 
 BRP070.001.2  japahomavratānāṃ ca tapodānaphalāni ca || 1 || 
 
 
 BRP070.002.1  na tat paśyāmi bho viprā yat tena sadṛśaṃ bhuvi | 
 BRP070.002.2  kiṃ cātra bahunoktena bhāṣitena punaḥ punaḥ || 2 || 
 
 
 BRP070.003.1  satyaṃ satyaṃ punaḥ satyaṃ kṣetraṃ tat paramaṃ mahat | 
 BRP070.003.2  puruṣākhyaṃ sakṛd dṛṣṭvā sāgarāmbhaḥsamāplutam || 3 || 
 
 
 BRP070.004.1  brahmavidyāṃ sakṛj jñātvā garbhavāso na vidyate | 
 BRP070.004.2  hareḥ sannihite sthāna uttame puruṣottame || 4 || 
 
 
 BRP070.005.1  saṃvatsaram upāsīta māsamātram athāpi vā | 
 BRP070.005.2  tena japtaṃ hutaṃ tena tena taptaṃ tapo mahat || 5 || 
 
 
 BRP070.006.1  sa yāti paramaṃ sthānaṃ yatra yogeśvaro hariḥ | 
 BRP070.006.2  bhuktvā bhogān vicitrāṃś ca devayoṣitsamanvitaḥ || 6 || 
 
 
 BRP070.007.1  kalpānte punar āgatya martyaloke narottamaḥ | 
 BRP070.007.2  jāyate yogināṃ viprā jñānajñeyodyato gṛhe || 7 || 
 
 
 BRP070.008.1  samprāpya vaiṣṇavaṃ yogaṃ hareḥ svacchandatāṃ vrajet | 
 BRP070.008.2  kalpavṛkṣasya rāmasya kṛṣṇasya bhadrayā saha || 8 || 
 
 
 BRP070.009.1  mārkaṇḍeyendradyumnasya māhātmyaṃ mādhavasya ca | 
 BRP070.009.2  svargadvārasya māhātmyaṃ sāgarasya vidhiḥ kramāt || 9 || 
 
 
 BRP070.010.1  mārjanasya yathākāle bhāgīrathyāḥ samāgamam | 
 BRP070.010.2  sarvam etan mayā khyātaṃ yat paraṃ śrotum icchatha || 10 || 
 
 
 BRP070.011.1  indradyumnasya māhātmyam etac ca kathitaṃ mayā | 
 BRP070.011.2  sarvāścaryaṃ samākhyātaṃ rahasyaṃ puruṣottamam | 
 BRP070.011.3  purāṇaṃ paramaṃ guhyaṃ dhanyaṃ saṃsāramocanam || 11 || 
 
 
 munaya ūcuḥ: 
 
 BRP070.012.1  nahi nas tṛptir astīha śṛṇvatāṃ tīrthavistaram | 
 BRP070.012.2  punar eva paraṃ guhyaṃ vaktum arhasy aśeṣataḥ | 
 BRP070.012.3  paraṃ tīrthasya māhātmyaṃ sarvatīrthottamottamam || 12 || 
 
 brahmovāca: 
 
 BRP070.013.1  imam eva purā praśnaṃ pṛṣṭo 'smi dvijasattamāḥ | 
 BRP070.013.2  nāradena prayatnena tadā taṃ proktavān aham || 13 || 
 
 nārada uvāca: 
 
 BRP070.014.1  tapaso yajñadānānāṃ tīrthānāṃ pāvanaṃ smṛtam | 
 BRP070.014.2  sarvaṃ śrutaṃ mayā tvatto jagadyone jagatpate || 14 || 
 
 
 BRP070.015.1  kiyanti santi tīrthāni svargamartyarasātale | 
 BRP070.015.2  sarveṣām eva tīrthānāṃ sarvadā kiṃ viśiṣyate || 15 || 
 
 brahmovāca: 
 
 BRP070.016.1  caturvidhāni tīrthāni svarge martye rasātale | 
 BRP070.016.2  daivāni muniśārdūla āsurāṇy ārṣāṇi ca || 16 || 
 
 
 BRP070.017.1  mānuṣāṇi trilokeṣu vikhyātāni surādibhiḥ | 
 BRP070.017.2  mānuṣebhyaś ca tīrthebhya ārṣaṃ tīrtham anuttamam || 17 || 
 
 
 BRP070.018.1  ārṣebhyaś caiva tīrthebhya āsuraṃ bahupuṇyadam | 
 BRP070.018.2  āsurebhyas tathā puṇyaṃ daivaṃ tat sārvakāmikam || 18 || 
 
 
 BRP070.019.1  brahmaviṣṇuśivaiś caiva nirmitaṃ daivam ucyate | 
 BRP070.019.2  tribhyo yad ekaṃ jāyeta tasmān nātaḥ paraṃ viduḥ || 19 || 
 
 
 BRP070.020.1  trayāṇām api lokānāṃ tīrthaṃ medhyam udāhṛtam | 
 BRP070.020.2  tatrāpi jāmbavaṃ dvīpaṃ tīrthaṃ bahuguṇodayam || 20 || 
 
 
 BRP070.021.1  jāmbave bhārataṃ varṣaṃ tīrthaṃ trailokyaviśrutam | 
 BRP070.021.2  karmabhūmir yataḥ putra tasmāt tīrthaṃ tad ucyate || 21 || 
 
 
 BRP070.022.1  tatraiva yāni tīrthāni yāny uktāni mayā tava | 
 BRP070.022.2  himavadvindhyayor madhye ṣaṇnadyo devasambhavāḥ || 22 || 
 
 
 BRP070.023.1  tathaiva devajā brahman dakṣiṇārṇavavindhyayoḥ | 
 BRP070.023.2  etā dvādaśa nadyas tu prādhānyena prakīrtitāḥ || 23 || 
 
 
 BRP070.024.1  abhisampūjitaṃ yasmād bhārataṃ bahupuṇyadam | 
 BRP070.024.2  karmabhūmir ato devair varṣaṃ tasmāt prakīrtitam || 24 || 
 
 
 BRP070.025.1  ārṣāṇi caiva tīrthāni devajāni kvacit kvacit | 
 BRP070.025.2  āsurair āvṛtāny āsaṃs tad evāsuram ucyate || 25 || 
 
 
 
 BRP070.026.1  daiveṣv eva pradeśeṣu tapas taptvā maharṣayaḥ | 
 BRP070.026.2  daivaprabhāvāt tapasa ārṣāṇy api ca tāny api || 26 || 
 
 
 BRP070.027.1  ātmanaḥ śreyase muktyai pūjāyai bhūtaye 'thavā | 
 BRP070.027.2  ātmanaḥ phalabhūtyarthaṃ yaśaso 'vāptaye punaḥ || 27 || 
 
 
 BRP070.028.1  mānuṣaiḥ kāritāny āhur mānuṣāṇīti nārada | 
 BRP070.028.2  evaṃ caturvidho bhedas tīrthānāṃ munisattama || 28 || 
 
 
 BRP070.029.1  bhedaṃ na kaścij jānāti śrotuṃ yukto 'si nārada | 
 BRP070.029.2  bahavaḥ paṇḍitammanyāḥ śṛṇvanti kathayanti ca | 
 BRP070.029.3  sukṛtī ko 'pi jānāti vaktuṃ śrotuṃ nijair guṇaiḥ || 29 || 
 
 nārada uvāca: 
 
 BRP070.030.1  teṣāṃ svarūpaṃ bhedaṃ ca śrotum icchāmi tattvataḥ | 
 BRP070.030.2  yac chrutvā sarvapāpebhyo mucyate nātra saṃśayaḥ || 30 || 
 
 
 BRP070.031.1  brahman kṛtayugādau tu upāyo 'nyo na vidyate | 
 BRP070.031.2  tīrthasevāṃ vinā svalpaāyāsenābhīṣṭadāyinīm || 31 || 
 
 
 BRP070.032.1  na tvayā sadṛśo dhātar vaktā jñātāthavā kvacit | 
 BRP070.032.2  tvaṃ nābhikamale viṣṇoḥ sañjāto 'khilapūrvajaḥ || 32 || 
 
 brahmovāca: 
 
 BRP070.033.1  godāvarī bhīmarathī tuṅgabhadrā ca veṇikā | 
 BRP070.033.2  tāpī payouṣṇī vindhyasya dakṣiṇe tu prakīrtitāḥ || 33 || 
 
 
 BRP070.034.1  bhāgīrathī narmadā tu yamunā ca sarasvatī | 
 BRP070.034.2  viśokā ca vitastā ca himavatparvatāśritāḥ || 34 || 
 
 
 BRP070.035.1  etā nadyaḥ puṇyatamā devatīrthāny udāhṛtāḥ | 
 BRP070.035.2  gayaḥ kollāsuro vṛtras tripuro hy andhakas tathā || 35 || 
 
 
 BRP070.036.1  hayamūrdhā ca lavaṇo namuciḥ śṛṅgakas tathā | 
 BRP070.036.2  yamaḥ pātālaketuś ca mayaḥ puṣkara eva ca || 36 || 
 
 
 BRP070.037.1  etair āvṛtatīrthāni āsurāṇi śubhāni ca | 
 BRP070.037.2  prabhāso bhārgavo 'gastir naranārāyaṇau tathā || 37 || 
 
 
 BRP070.038.1  vasiṣṭhaś ca bharadvājo gotamaḥ kaśyapo manuḥ | 
 BRP070.038.2  ityādimunijuṣṭāni ṛṣitīrthāni nārada || 38 || 
 
 
 BRP070.039.1  ambarīṣo hariścandro māndhātā manur eva ca | 
 BRP070.039.2  kuruḥ kanakhalaś caiva bhadrāśvaḥ sagaras tathā || 39 || 
 
 
 BRP070.040.1  aśvayūpo nāciketā vṛṣākapir arindamaḥ | 
 BRP070.040.2  ityādimānuṣair vipra nirmitāni śubhāni ca || 40 || 
 
 
 BRP070.041.1  yaśasaḥ phalabhūtyarthaṃ nirmitānīha nārada | 
 BRP070.041.2  svatoudbhūtāni daivāni yatra kvāpi jagattraye | 
 BRP070.041.3  puṇyatīrthāni tāny āhus tīrthabhedo mayoditaḥ || 41 || 
 
 
 
 
        Chapter 71: Prehistory of Śiva's marriage with Pārvatī
         SS  131-132 
 nārada uvāca: 
 
 BRP071.001.1  tridaivatyaṃ tu yat tīrthaṃ sarvebhyo hy uktam uttamam | 
 BRP071.001.2  tasya svarūpabhedaṃ ca vistareṇa bravītu me || 1 || 
 
 brahmovāca: 
 
 BRP071.002.1  tāvad anyāni tīrthāni tāvat tāḥ puṇyabhūmayaḥ | 
 BRP071.002.2  tāvad yajñādayo yāvat tridaivatyaṃ na dṛśyate || 2 || 
 
 
 BRP071.003.1  gaṅgeyaṃ saritāṃ śreṣṭhā sarvakāmapradāyinī | 
 BRP071.003.2  tridaivatyā muniśreṣṭha tadutpattim ataḥ śṛṇu || 3 || 
 
 
 BRP071.004.1  varṣāṇām ayutāt pūrvaṃ devakārya upasthite | 
 BRP071.004.2  tārako balavān āsīn madvarād atigarvitaḥ || 4 || 
 
 
 BRP071.005.1  devānāṃ paramaiśvaryaṃ hṛtaṃ tena balīyasā | 
 BRP071.005.2  tatas te śaraṇaṃ jagmur devāḥ sendrapurogamāḥ || 5 || 
 
 
 BRP071.006.1  kṣīrodaśāyinaṃ devaṃ jagatāṃ prapitāmaham | 
 BRP071.006.2  kṛtāñjalipuṭā devā viṣṇum ūcur ananyagāḥ || 6 || 
 
 devā ūcuḥ: 
 
 BRP071.007.1  tvaṃ trātā jagatāṃ nātha devānāṃ kīrtivardhana | 
 BRP071.007.2  sarveśvara jagadyone trayīmūrte namo 'stu te || 7 || 
 
 
 BRP071.008.1  lokasraṣṭāsurān hantā tvam eva jagatāṃ patiḥ | 
 BRP071.008.2  sthityutpattivināśānāṃ kāraṇaṃ tvaṃ jaganmaya || 8 || 
 
 
 BRP071.009.1  trātā na kopy asti jagattraye 'pi | 
 BRP071.009.2  śarīriṇāṃ sarvavipadgatānām | 
 BRP071.009.3  tvayā vinā vārijapattranetra | 
 BRP071.009.4  tāpatrayāṇāṃ śaraṇaṃ na cānyat || 9 || 
 
 
 BRP071.010.1  pitā ca mātā jagato 'khilasya | 
 BRP071.010.2  tvam eva sevāsulabho 'si viṣṇo | 
 BRP071.010.3  prasīda pāhīśa mahābhayebhyo | 
 BRP071.010.4  'smadārtihantā vada kas tvadanyaḥ || 10 || 
 
 
 BRP071.011.1  ādikartā varāhas tvaṃ matsyaḥ kūrmas tathaiva ca | 
 BRP071.011.2  ityādirūpabhedair no rakṣase bhaya āgate || 11 || 
 
 
 BRP071.012.1  hṛtasvāmyān suragaṇān hṛtadārān gatāpadaḥ | 
 BRP071.012.2  kasmān na rakṣase deva ananyaśaraṇān hare || 12 || 
 
 
 brahmovāca: 
 
 BRP071.013.1  tataḥ provāca bhagavāñ śeṣaśāyī jagatpatiḥ | 
 BRP071.013.2  kasmāc ca bhayam āpannaṃ tad bruvantu gatajvarāḥ | 
 BRP071.013.3  tataḥ śriyaḥ patiṃ prāhus taṃ tārakavadhaṃ prati || 13 || 
 
 devā ūcuḥ: 
 
 BRP071.014.1  tārakād bhayam āpannaṃ bhīṣaṇaṃ romaharṣaṇam | 
 BRP071.014.2  na yuddhais tapasā śāpair hantuṃ naiva kṣamā vayam || 14 || 
 
 
 BRP071.015.1  arvāgdaśāhād yo bālas tasmān mṛtyum avāpsyati | 
 BRP071.015.2  tasmād deva na cānyebhyas tatra nītir vidhīyatām || 15 || 
 
 brahmovāca: 
 
 BRP071.016.1  punar nārāyaṇaḥ prāha nāhaṃ balotkaṭaḥ surāḥ | 
 BRP071.016.2  na matto madapatyāc ca na devebhyo vadho bhavet || 16 || 
 
 
 BRP071.017.1  īśvarād yadi jāyeta apatyaṃ bahuśaktikam | 
 BRP071.017.2  tasmād vadham avāpnoti tārako lokadāruṇaḥ || 17 || 
 
 
 BRP071.018.1  tad gacchāmaḥ surāḥ sarve yatitum ṛṣibhiḥ saha | 
 BRP071.018.2  bhāryārthaṃ prathamo yatnaḥ kartavyaḥ prabhaviṣṇubhiḥ || 18 || 
 
 
 BRP071.019.1  tathety uktvā suragaṇā jagmus te ca nagottamam | 
 BRP071.019.2  himavantaṃ ratnamayaṃ menāṃ ca himavatpriyām || 19 || 
 
 
 BRP071.020.1  idam ūcuḥ sarva eva sabhāryaṃ tuhinaṃ girim || 20 || 
 
 devā ūcuḥ: 
 
 BRP071.021.1  dākṣāyaṇī lokamātā yā śaktiḥ saṃsthitā girau | 
 BRP071.021.2  buddhiḥ prajñā dhṛtir medhā lajjā puṣṭiḥ sarasvatī || 21 || 
 
 
 BRP071.022.1  evaṃ tv anekadhā loke yā sthitā lokapāvanī | 
 BRP071.022.2  devānāṃ kāryasiddhyarthaṃ yuvayor garbham āviśat || 22 || 
 
 
 BRP071.023.1  samutpannā jaganmātā śambhoḥ patnī bhaviṣyati | 
 BRP071.023.2  asmākaṃ bhavatāṃ cāpi pālanī ca bhaviṣyati || 23 || 
 
 brahmovāca: 
 
 BRP071.024.1  himavān api tad vākyaṃ surāṇām abhinandya ca | 
 BRP071.024.2  menā cāpi mahotsāhā astv ity evaṃ vaco 'bravīt || 24 || 
 
 
 BRP071.025.1  tadotpannā jagaddhātrī gaurī himavato gṛhe | 
 BRP071.025.2  śivadhyānaratā nityaṃ tanniṣṭhā tanmanogatā || 25 || 
 
 
 BRP071.026.1  tāṃ vai procuḥ suragaṇā īśārthe tapa āviśa | 
 BRP071.026.2  tathā himavataḥ pṛṣṭhe gaurī tepe tapo mahat || 26 || 
 
 
 BRP071.027.1  punaḥ sammantrayām āsur īśo dhyāyati tāṃ śivām | 
 BRP071.027.2  ātmānaṃ vā tathānyad vā na jānīmaḥ kathaṃ bhavaḥ || 27 || 
 
 
 BRP071.028.1  menakāyāḥ sutāyāṃ tu cittaṃ dadhyāt sureśvaraḥ | 
 BRP071.028.2  tatra nītir vidhātavyā tataḥ śraiṣṭhyam avāpsyatha | 
 BRP071.028.3  tataḥ prāha mahābuddhir vācaspatir udāradhīḥ || 28 || 
 
 bṛhaspatir uvāca: 
 
 BRP071.029.1  yas tv ayaṃ madano dhīmān kandarpaḥ puṣpacāpadhṛk | 
 BRP071.029.2  sa vidhyatu śivaṃ śāntaṃ bāṇaiḥ puṣpamayaiḥ śubhaiḥ || 29 || 
 
 
 
 BRP071.030.1  tena viddhas trinetro 'pi īśāyāṃ buddhim ādadhet | 
 BRP071.030.2  pariṇeṣyaty asau nūnaṃ tadā tāṃ girijāṃ haraḥ || 30 || 
 
 
 BRP071.031.1  jayinaḥ pañcabāṇasya na bāṇāḥ kvāpi kuṇṭhitāḥ | 
 BRP071.031.2  tathoḍhāyāṃ jagaddhātryāṃ śambhoḥ putro bhaviṣyati || 31 || 
 
 
 BRP071.032.1  jātaḥ putras trinetrasya tārakaṃ sa haniṣyati | 
 BRP071.032.2  vasantaṃ ca sahāyārthaṃ śobhiṣṭhaṃ kusumākaram || 32 || 
 
 
 BRP071.033.1  āhlādanaṃ ca manasā kāmāyainaṃ prayacchatha || 33 || 
 
 brahmovāca: 
 
 BRP071.034.1  tathety uktvā suragaṇā madanaṃ kusumākaram | 
 BRP071.034.2  preṣayām āsur avyagrāḥ śivāntikam arindamāḥ || 34 || 
 
 
 BRP071.035.1  sa jagāma tvarā kāmo dhṛtacāpo samādhavaḥ | 
 BRP071.035.2  ratyā ca sahitaḥ kāmaḥ kartuṃ karma suduṣkaram || 35 || 
 
 
 BRP071.036.1  gṛhītvā saśaraṃ cāpam idaṃ tasya mano 'bhavat | 
 BRP071.036.2  mayā vedhyas tv avedhyo vai śambhur lokaguruḥ prabhuḥ || 36 || 
 
 
 BRP071.037.1  trailokyajayino bāṇāḥ śambhau me kiṃ dṛḍhā na vā | 
 BRP071.037.2  tenāsau cāgninetreṇa bhasmaśeṣas tadā kṛtaḥ || 37 || 
 
 
 BRP071.038.1  tad eva karma sudṛḍham īkṣituṃ surasattamāḥ | 
 BRP071.038.2  ājagmus tatra yad vṛttaṃ śṛṇu vismayakārakam || 38 || 
 
 
 BRP071.039.1  śambhuṃ dṛṣṭvā suragaṇā yāvat paśyanti manmatham | 
 BRP071.039.2  tāvac ca bhasmasādbhūtaṃ kāmaṃ dṛṣṭvā bhayāturāḥ | 
 BRP071.039.3  tuṣṭuvus tridaśeśānaṃ kṛtāñjalipuṭāḥ surāḥ || 39 || 
 
 devā ūcuḥ: 
 
 BRP071.040.1  tārakād bhayam āpannaṃ kuru patnīṃ gireḥ sutām || 40 || 
 
 brahmovāca: 
 
 BRP071.041.1  viddhacitto haro 'py āśu mene vākyaṃ suroditam | 
 BRP071.041.2  arundhatīṃ vasiṣṭhaṃ ca māṃ tu cakradharaṃ tathā || 41 || 
 
 
 BRP071.042.1  preṣayām āsur amarā vivāhāya parasparam | 
 BRP071.042.2  sambandho 'pi tathāpy āsīd dhimavallokanāthayoḥ || 42 || 
 
 
 
        Chapter 72: Account of the events at the wedding-ceremony
         SS  132-133 
 brahmovāca: 
 
 BRP072.001.1  himavatparvate śreṣṭhe nānāratnavicitrite | 
 BRP072.001.2  nānāvṛkṣalatākīrṇe nānādvijaniṣevite || 1 || 
 
 
 BRP072.002.1  nadīnadasaraḥkūpataḍāgādibhir āvṛte | 
 BRP072.002.2  devagandharvayakṣādisiddhacāraṇasevite || 2 || 
 
 
 BRP072.003.1  śubhamārutasampanne harṣotkarṣaikakāraṇe | 
 BRP072.003.2  merumandarakailāsamainākādinagair vṛte || 3 || 
 
 
 BRP072.004.1  vasiṣṭhāgastyapaulastyalomaśādibhir āvṛte | 
 BRP072.004.2  mahotsave vartamāne vivāhaḥ samajāyata || 4 || 
 
 
 
 BRP072.005.1  tatra vedī ratnamayī śobhitā svarṇabhūṣitā | 
 BRP072.005.2  vajramāṇikyavaidūryatanmayastambhaśobhitā || 5 || 
 
 
 BRP072.006.1  jayālakṣmīśubhākṣāntikīrtipuṣṭyādisaṃvṛtā | 
 BRP072.006.2  merumandarakailāsaraivataiḥ pariśobhitaiḥ || 6 || 
 
 
 BRP072.007.1  pūjito lokanāthena viṣṇunā prabhaviṣṇunā | 
 BRP072.007.2  mainākaḥ parvataśreṣṭho reje 'tīva hiraṇmayaḥ || 7 || 
 
 
 BRP072.008.1  ṛṣayo lokapālāś ca ādityāḥ samarudgaṇāḥ | 
 BRP072.008.2  vivāhe vedikāṃ cakrur devadevasya śūlinaḥ || 8 || 
 
 
 BRP072.009.1  viśvakarmā svayaṃ tvaṣṭā vedīṃ cakre satoraṇām | 
 BRP072.009.2  surabhī nandinī nandā sunandā kāmadohinī || 9 || 
 
 
 BRP072.010.1  ābhis tu śobhiteśānyā vivāhaḥ samajāyata | 
 BRP072.010.2  samudrāḥ sarito nāgā oṣadhyo lokamātaraḥ || 10 || 
 
 
 BRP072.011.1  savanaspatibījāś ca sarve tatra samāyayuḥ | 
 BRP072.011.2  bhuvaḥ karma ilā cakre oṣadhyas tv annakarma ca || 11 || 
 
 
 BRP072.012.1  varuṇaḥ pānakarmāṇi dānakarma dhanādhipaḥ | 
 BRP072.012.2  agniś cakāra tatrānnaṃ yac ceṣṭaṃ lokanāthayoḥ || 12 || 
 
 
 BRP072.013.1  tatra tatra pṛthak pūjāṃ cakre viṣṇuḥ sanātanaḥ | 
 BRP072.013.2  vedāś ca sarahasyā vai gāyanti ca hasanti || 13 || 
 
 
 BRP072.014.1  nṛtyanty apsarasaḥ sarvā jagur gandharvakinnarāḥ | 
 BRP072.014.2  lājādhṛk cāpi maināko babhūva munisattama || 14 || 
 
 
 BRP072.015.1  puṇyāhavācanaṃ vṛttam antarveśmani nārada | 
 BRP072.015.2  vedikāyām upāviṣṭau dampatī surasattamau || 15 || 
 
 
 BRP072.016.1  pratiṣṭhāpyāgniṃ vidhivad aśmānaṃ cāpi putraka | 
 BRP072.016.2  hutvā lājāṃś ca vidhivat pradakṣiṇam athākarot || 16 || 
 
 
 BRP072.017.1  aśmanaḥ sparśahetoś ca devyaṅguṣṭhaṃ kare 'spṛśat | 
 BRP072.017.2  viṣṇunā preritaḥ śambhur dakṣiṇasya padasya ca || 17 || 
 
 
 BRP072.018.1  tām adarśam ahaṃ tatra homaṃ kurvan harāntike | 
 BRP072.018.2  dṛṣṭe 'ṅguṣṭhe duṣṭabuddhyā vīryaṃ susrāva me tadā || 18 || 
 
 
 BRP072.019.1  lajjayā kaluṣībhūtaḥ skannaṃ vīryam acūrṇayam | 
 BRP072.019.2  madvīryāc cūrṇitāt sūkṣmād vālakhilyās tu jajñire || 19 || 
 
 
 BRP072.020.1  tato mahān abhūt tatra hāhākāraḥ suroditaḥ | 
 BRP072.020.2  lajjayā paribhūto 'haṃ nirgatas tu tadāsanāt || 20 || 
 
 
 BRP072.021.1  paśyatsu devasaṅgheṣu tūṣṇīmbhūteṣu nārada | 
 BRP072.021.2  gacchantaṃ māṃ mahādevo dṛṣṭvā nandinam abravīt || 21 || 
 
 śiva uvāca: 
 
 BRP072.022.1  brahmāṇam āhvayasveha gatapāpaṃ karomy aham | 
 BRP072.022.2  kṛtāparādhe 'pi jane santaḥ sakṛpamānasāḥ | 
 BRP072.022.3  mohayanty api vidvāṃsaṃ viṣayāṇām iyaṃ sthitiḥ || 22 || 
 
 
 brahmovāca: 
 
 BRP072.023.1  evam uktvā sa bhagavān umayā sahitaḥ śivaḥ | 
 BRP072.023.2  mamānukampayā caiva lokānāṃ hitakāmyayā || 23 || 
 
 
 BRP072.024.1  etac cakāra lokeśaḥ śṛṇu nārada yatnataḥ | 
 BRP072.024.2  pāpināṃ pāpamokṣāya bhūmir āpo bhaviṣyati || 24 || 
 
 
 BRP072.025.1  tayoś ca sārasarvasvam āhariṣyāmi pāvanam | 
 BRP072.025.2  evaṃ niścitya bhagavāṃs tayoḥ sāraṃ samāharat || 25 || 
 
 
 BRP072.026.1  bhūmiṃ kamaṇḍaluṃ kṛtvā tatrāpaḥ sanniveśya ca | 
 BRP072.026.2  pāvamānyādibhiḥ sūktair abhimantrya ca yatnataḥ || 26 || 
 
 
 BRP072.027.1  trijagatpāvanīṃ śaktiṃ tatra sasmāra pāpahā | 
 BRP072.027.2  mām uvāca sa lokeśo gṛhāṇemaṃ kamaṇḍalum || 27 || 
 
 
 BRP072.028.1  āpo vai mātaro devyo bhūmir mātā tathāparā | 
 BRP072.028.2  sthityutpattivināśānāṃ hetutvam ubhayoḥ sthitam || 28 || 
 
 
 BRP072.029.1  atra pratiṣṭhito dharmo hy atra yajñaḥ sanātanaḥ | 
 BRP072.029.2  atra bhuktiś ca muktiś ca sthāvaraṃ jaṅgamaṃ tathā || 29 || 
 
 
 BRP072.030.1  smaraṇān mānasaṃ pāpaṃ vacanād vācikaṃ tathā | 
 BRP072.030.2  snānapānābhiṣekāc ca praṇaśyaty api kāyikam || 30 || 
 
 
 BRP072.031.1  etad evāmṛtaṃ loke naitasmāt pāvanaṃ param | 
 BRP072.031.2  mayābhimantritaṃ brahman gṛhāṇemaṃ kamaṇḍalum || 31 || 
 
 
 BRP072.032.1  atratyaṃ vāri yaḥ kaścit smared api paṭhed api | 
 BRP072.032.2  sa sarvakāmān āpnoti gṛhāṇemaṃ kamaṇḍalum || 32 || 
 
 
 BRP072.033.1  bhūtebhyaś cāpi pañcabhya āpo bhūtaṃ mahoditam | 
 BRP072.033.2  tāsām utkṛṣṭam etasmād gṛhāṇemaṃ kamaṇḍalum || 33 || 
 
 
 BRP072.034.1  atra yad vāri śobhiṣṭhaṃ puṇyaṃ pāvanam eva ca | 
 BRP072.034.2  spṛṣṭvā smṛtvā ca dṛṣṭvā ca brahman pāpād vimokṣyase || 34 || 
 
 
 BRP072.035.1  evam uktvā mahādevaḥ prādān mama kamaṇḍalum | 
 BRP072.035.2  tataḥ suragaṇāḥ sarve bhaktyā procuḥ sureśvaram | 
 BRP072.035.3  āhlādaś ca mahāṃs tatra jayaśabdo vyavartata || 35 || 
 
 
 BRP072.038.1  devotsave mātur ajaḥ padāgraṃ | 
 BRP072.038.2  samīkṣya pāpāt patitatvam āpa | 
 BRP072.038.3  prādāt kṛpāluḥ smaraṇāt pavitrāṃ | 
 BRP072.038.4  gaṅgāṃ pitā puṇyakamaṇḍalusthām || 38 || 
 
 
 
 
        Chapter 73: Story fo Bali and Viṣṇu's three steps (Vāmana-Avatāra)
         SS  134-135 
 nārada uvāca: 
 
 BRP073.001.1  kamaṇḍalusthitā devī tava puṇyavivardhinī | 
 BRP073.001.2  yathā martyaṃ gatā nātha tan me vistarato vada || 1 || 
 
 brahmovāca: 
 
 BRP073.002.1  balir nāma mahādaityo devārir aparājitaḥ | 
 BRP073.002.2  dharmeṇa yaśasā caiva prajāsaṃrakṣaṇena ca || 2 || 
 
 
 BRP073.003.1  gurubhaktyā ca satyena vīryeṇa ca balena ca | 
 BRP073.003.2  tyāgena kṣamayā caiva trailokye nopamīyate || 3 || 
 
 
 BRP073.004.1  tasyarddhim unnatāṃ dṛṣṭvā devāś cintāparāyaṇāḥ | 
 BRP073.004.2  mithaḥ samūcur amarā jeṣyāmo vai kathaṃ balim || 4 || 
 
 
 BRP073.005.1  tasmiñ śāsati rājyaṃ tu trailokyaṃ hatakaṇṭakam | 
 BRP073.005.2  nārayo vyādhayo vāpi nādhayo vā kathañcana || 5 || 
 
 
 BRP073.006.1  anāvṛṣṭir adharmo vā nāstiśabdo na durjanaḥ | 
 BRP073.006.2  svapne 'pi naiva dṛśyeta balau rājyaṃ praśāsati || 6 || 
 
 
 BRP073.007.1  tasyonnatiśarair bhagnāḥ kīrtikhaḍgadvidhākṛtāḥ | 
 BRP073.007.2  tasyājñāśaktibhinnāṅgā devāḥ śarma na lebhire || 7 || 
 
 
 BRP073.008.1  tataḥ sammantrayām āsuḥ kṛtvā mātsaryam agrataḥ | 
 BRP073.008.2  tadyaśognipradīptāṅgā viṣṇuṃ jagmuḥ suvihvalāḥ || 8 || 
 
 devā ūcuḥ: 
 
 BRP073.009.1  ārtāḥ sma gatasattvāḥ sma śaṅkhacakragadādhara | 
 BRP073.009.2  asmadarthe bhavān nityam āyudhāni bibharti ca || 9 || 
 
 
 BRP073.010.1  tvayi nāthe jagannātha asmākaṃ duḥkham īdṛśam | 
 BRP073.010.2  tvāṃ tu praṇamatī vāṇī kathaṃ daityaṃ namasyati || 10 || 
 
 
 BRP073.011.1  manasā karmaṇā vācā tvām eva śaraṇaṃ gatāḥ | 
 BRP073.011.2  tvadaṅghriśaraṇāḥ santaḥ kathaṃ daityaṃ namemahi || 11 || 
 
 
 BRP073.012.1  yajāmas tvāṃ mahāyajñair vadāmo vāgbhir acyuta | 
 BRP073.012.2  tvadekaśaraṇāḥ santaḥ kathaṃ daityaṃ namemahi || 12 || 
 
 
 BRP073.013.1  tvadvīryam āśritā nityaṃ devāḥ sendrapurogamāḥ | 
 BRP073.013.2  tvayā dattaṃ padaṃ prāpya kathaṃ daityaṃ namemahi || 13 || 
 
 
 BRP073.014.1  sraṣṭā tvaṃ brahmamūrtyā tu viṣṇur bhūtvā tu rakṣasi | 
 BRP073.014.2  saṃhartā rudraśaktyā tvaṃ kathaṃ daityaṃ namemahi || 14 || 
 
 
 BRP073.015.1  aiśvaryaṃ kāraṇaṃ loke vinaiśvaryaṃ tu kiṃ phalam | 
 BRP073.015.2  hataiśvaryāḥ sureśāna kathaṃ daityaṃ namemahi || 15 || 
 
 
 BRP073.016.1  anādis tvaṃ jagaddhātar anantas tvaṃ jagadguruḥ | 
 BRP073.016.2  antavantam amuṃ śatruṃ kathaṃ daityaṃ namemahi || 16 || 
 
 
 BRP073.017.1  tavaiśvaryeṇa puṣṭāṅgā jitvā trailokyam ojasā | 
 BRP073.017.2  sthirāḥ syāmaḥ sureśāna kathaṃ daityaṃ namemahi || 17 || 
 
 brahmovāca: 
 
 BRP073.018.1  ity etad eva vacanaṃ śrutvā daiteyasūdanaḥ | 
 BRP073.018.2  uvāca sarvān amarān devānāṃ kāryasiddhaye || 18 || 
 
 
 śrībhagavān uvāca: 
 
 BRP073.019.1  madbhakto 'sau balir daityo hy avadhyo 'sau surāsuraiḥ | 
 BRP073.019.2  yathā bhavanto matpoṣyās tathā poṣyo balir mama || 19 || 
 
 
 BRP073.020.1  vinā tu saṅgaraṃ devā hatvā rājyaṃ triviṣṭape | 
 BRP073.020.2  baliṃ nibadhya mantroktyā rājyaṃ vaḥ pradadāmy aham || 20 || 
 
 brahmovāca: 
 
 BRP073.021.1  tathety uktvā suragaṇāḥ sañjagmur divam eva hi | 
 BRP073.021.2  bhagavān api deveśo hy adityā garbham āviśat || 21 || 
 
 
 BRP073.022.1  tasminn utpadyamāne tu utsavāś ca babhūvire | 
 BRP073.022.2  jāto 'sau vāmano brahman yajñeśo yajñapūruṣaḥ || 22 || 
 
 
 BRP073.023.1  etasminn antare brahman hayamedhāya dīkṣitaḥ | 
 BRP073.023.2  balir balavatāṃ śreṣṭha ṛṣimukhyaiḥ samāhitaḥ || 23 || 
 
 
 BRP073.024.1  purodhasā ca śukreṇa vedavedāṅgavedinā | 
 BRP073.024.2  makhe tasmin vartamāne yajamāne balau tathā || 24 || 
 
 
 BRP073.025.1  ārtvijya ṛṣimukhye tu śukre tatra purodhasi | 
 BRP073.025.2  havirbhāgārtham āsannadevagandharvapannage || 25 || 
 
 
 BRP073.026.1  dīyatāṃ bhujyatāṃ pūjā kriyatāṃ ca pṛthak pṛthak | 
 BRP073.026.2  paripūrṇaṃ punaḥ pūrṇam evaṃ vākye pravartati || 26 || 
 
 
 BRP073.027.1  śanais taddeśam abhyāgād vāmanaḥ sāmagāyanaḥ | 
 BRP073.027.2  yajñavāṭam anuprāpto vāmanaś citrakuṇḍalaḥ || 27 || 
 
 
 BRP073.028.1  praśaṃsamānas taṃ yajñaṃ vāmanaṃ prekṣya bhārgavaḥ | 
 BRP073.028.2  brahmarūpadharaṃ devaṃ vāmanaṃ daityasūdanam || 28 || 
 
 
 BRP073.029.1  dātāraṃ yajñatapasāṃ phalaṃ hantāraṃ rakṣasām | 
 BRP073.029.2  jñātvā tvarann athovāca rājānaṃ bhūritejasam || 29 || 
 
 
 BRP073.030.1  jetāraṃ kṣatradharmeṇa dātāraṃ bhaktito dhanam | 
 BRP073.030.2  baliṃ balavatāṃ śreṣṭhaṃ sabhāryaṃ dīkṣitaṃ makhe || 30 || 
 
 
 BRP073.031.1  dhyāyantaṃ yajñapuruṣam utsṛjantaṃ haviḥ pṛthak | 
 BRP073.031.2  tam āha bhṛguśārdūlaḥ śukraḥ paramabuddhimān || 31 || 
 
 śukra uvāca: 
 
 BRP073.032.1  yo 'sau tava makhaṃ prāpto brāhmaṇo vāmanākṛtiḥ | 
 BRP073.032.2  nāsau vipro bale satyaṃ yajñeśo yajñavāhanaḥ || 32 || 
 
 
 BRP073.033.1  śiśus tvāṃ yācituṃ prāpto nūnaṃ devahitāya hi | 
 BRP073.033.2  mayā ca saha sammantrya paścād deyaṃ tvayā prabho || 33 || 
 
 brahmovāca: 
 
 BRP073.034.1  balis tu bhārgavaṃ prāha purodhasam arindamaḥ || 34 || 
 
 balir uvāca: 
 
 BRP073.035.1  dhanyo 'haṃ mama yajñeśo gṛham āyāti mūrtimān | 
 BRP073.035.2  āgatya yācate kiñcit kiṃ mantryam avaśiṣyate || 35 || 
 
 brahmovāca: 
 
 BRP073.036.1  evam uktvā sabhāryo 'sau śukreṇa ca purodhasā | 
 BRP073.036.2  jagāma yatra viprendro vāmano 'ditinandanaḥ || 36 || 
 
 
 
 BRP073.037.1  kṛtāñjalipuṭo bhūtvā kenārthitvaṃ tad ucyatām | 
 BRP073.037.2  vāmano 'pi tadā prāha padatrayamitāṃ bhuvam || 37 || 
 
 
 BRP073.038.1  dehi rājendra nānyena kāryam asti dhanena kim | 
 BRP073.038.2  tathety uktvā tu kalaśān nānāratnavibhūṣitāt || 38 || 
 
 
 BRP073.039.1  vāridhārāṃ puraskṛtya vāmanāya bhuvaṃ dadau | 
 BRP073.039.2  paśyatsu ṛṣimukhyeṣu śukre caiva purodhasi || 39 || 
 
 
 BRP073.040.1  paśyatsu lokanātheṣu vāmanāya bhuvaṃ dadau | 
 BRP073.040.2  paśyatsu daityasaṅgheṣu jayaśabde pravartati || 40 || 
 
 
 BRP073.041.1  śanais tu vāmanaḥ prāha svasti rājan sukhī bhava | 
 BRP073.041.2  dehi me sammitāṃ bhūmiṃ tripadām āśu gamyate || 41 || 
 
 
 BRP073.042.1  tathety uvāca daityeśo yāvat paśyati vāmanam | 
 BRP073.042.2  yajñeśo yajñapuruṣaś candrādityau stanāntare || 42 || 
 
 
 BRP073.043.1  yathā syātāṃ surā mūrdhni vavṛdhe vikramākṛtiḥ | 
 BRP073.043.2  anantaś cācyuto devo vikrānto vikramākṛtiḥ | 
 BRP073.043.3  taṃ dṛṣṭvā daityarāṭ prāha sabhāryo vinayānvitaḥ || 43 || 
 
 balir uvāca: 
 
 BRP073.044.1  kramasva viṣṇo lokeśa yāvacchaktyā jaganmaya | 
 BRP073.044.2  jitaṃ mayā sureśāna sarvabhāvena viśvakṛt || 44 || 
 
 brahmovāca: 
 
 BRP073.045.1  tadvākyasamakālaṃ tu viṣṇuḥ prāha mahākratuḥ || 45 || 
 
 viṣṇur uvāca: 
 
 BRP073.046.1  daityeśvara mahābāho kramiṣye paśya daityarāṭ || 46 || 
 
 brahmovāca: 
 
 BRP073.047.1  evaṃ vadantaṃ sa prāha krama viṣṇo punaḥ punaḥ || 47 || 
 
 brahmovāca: 
 
 BRP073.048.1  kūrmapṛṣṭhe padaṃ nyasya baliyajñe padaṃ nyasat | 
 BRP073.048.2  dvitīyaṃ tu padaṃ prāpa brahmalokaṃ sanātanam || 48 || 
 
 
 BRP073.049.1  tṛtīyasya padasyātra sthānaṃ nāsty asureśvara | 
 BRP073.049.2  kva kramiṣye bhuvaṃ dehi baliṃ taṃ harir abravīt | 
 BRP073.049.3  vihasya balir apy āha sabhāryaḥ sa kṛtāñjaliḥ || 49 || 
 
 balir uvāca: 
 
 BRP073.050.1  tvayā sṛṣṭaṃ jagat sarvaṃ na sraṣṭāhaṃ sureśvara | 
 BRP073.050.2  tvaddoṣād alpam abhavat kiṃ karomi jaganmaya || 50 || 
 
 
 BRP073.051.1  tathāpi nānṛtapūrvaṃ kadācid vacmi keśava | 
 BRP073.051.2  satyavākyaṃ ca māṃ kurvan matpṛṣṭhe hi padaṃ nyasa || 51 || 
 
 
 brahmovāca: 
 
 BRP073.052.1  tataḥ prasanno bhagavāṃs trayīmūrtiḥ surārcitaḥ || 52 || 
 
 bhagavān uvāca: 
 
 BRP073.053.1  varaṃ vṛṇīṣva bhadraṃ te bhaktyā prīto 'smi daityarāṭ || 53 || 
 
 brahmovāca: 
 
 BRP073.054.1  sa tu prāha jagannāthaṃ na yāce tvāṃ trivikramam | 
 BRP073.054.2  sa tu prādāt svayaṃ viṣṇuḥ prītaḥ san manasepsitam || 54 || 
 
 
 BRP073.055.1  rasātalapatitvaṃ ca bhāvi cendrapadaṃ punaḥ | 
 BRP073.055.2  ātmādhipatyaṃ ca harir avināśi yaśo vibhuḥ || 55 || 
 
 
 BRP073.056.1  evaṃ dattvā baleḥ sarvaṃ sasutaṃ bhāryayānvitam | 
 BRP073.056.2  rasātale hariḥ sthāpya baliṃ tv amaravairiṇam || 56 || 
 
 
 BRP073.057.1  śatakratos tathā prādāt surarājyaṃ yathābhavam | 
 BRP073.057.2  etasminn antare tatra padaṃ prāgāt surārcitam || 57 || 
 
 
 BRP073.058.1  dvitīyaṃ tat padaṃ viṣṇoḥ pitur mama mahāmate | 
 BRP073.058.2  yat padaṃ samanuprāptaṃ gṛhaṃ dṛṣṭvāpy acintayam || 58 || 
 
 
 BRP073.059.1  kiṃ kṛtyaṃ yac chubhaṃ me syāt pade viṣṇoḥ samāgate | 
 BRP073.059.2  sarvasvaṃ ca samālokya śreṣṭho me syāt kamaṇḍaluḥ || 59 || 
 
 
 BRP073.060.1  tad vāri yat puṇyatamaṃ dattaṃ ca tripurāriṇā | 
 BRP073.060.2  varaṃ vareṇyaṃ varadaṃ varaṃ śāntikaraṃ param || 60 || 
 
 
 BRP073.061.1  śubhaṃ ca śubhadaṃ nityaṃ bhuktimuktipradāyakam | 
 BRP073.061.2  mātṛsvarūpaṃ lokānām amṛtaṃ bheṣajaṃ śuci || 61 || 
 
 
 BRP073.062.1  pavitraṃ pāvanaṃ pūjyaṃ jyeṣṭhaṃ śreṣṭhaṃ guṇānvitam | 
 BRP073.062.2  smaraṇād eva lokānāṃ pāvanaṃ kiṃ nu darśanāt || 62 || 
 
 
 BRP073.063.1  tādṛg vāri śucir bhūtvā kalpaye 'rghāya me pituḥ | 
 BRP073.063.2  iti sañcintya tad vāri gṛhītvārghāya kalpitam || 63 || 
 
 
 BRP073.064.1  viṣṇoḥ pāde tu patitam arghavāri sumantritam | 
 BRP073.064.2  tad vāri patitaṃ merau caturdhā vyagamad bhuvam || 64 || 
 
 
 BRP073.065.1  pūrve tu dakṣiṇe caiva paścime cottare tathā | 
 BRP073.065.2  dakṣiṇe yat tu patitaṃ jaṭābhiḥ śaṅkaro mune || 65 || 
 
 
 BRP073.066.1  jagrāha paścime yat tu punaḥ prāyāt kamaṇḍalum | 
 BRP073.066.2  uttare patitaṃ yat tu viṣṇur jagrāha taj jalam || 66 || 
 
 
 BRP073.067.1  pūrvasminn ṛṣayo devā pitaro lokapālakāḥ | 
 BRP073.067.2  jagṛhuḥ śubhadaṃ vāri tasmāc chreṣṭhaṃ tad ucyate || 67 || 
 
 
 BRP073.068.1  yā dakṣiṇāṃ diśaṃ prāptā āpo vai lokamātaraḥ | 
 BRP073.068.2  viṣṇupādaprasūtās tā brahmaṇyā lokamātaraḥ || 68 || 
 
 
 BRP073.069.1  maheśvarajaṭāsaṃsthāḥ parvajātaśubhodayāḥ | 
 BRP073.069.2  tāsāṃ prabhāvasmaraṇāt sarvakāmān avāpnuyāt || 69 || 
 
 
 
 
        Chapter 74: Gaṇeśa's device to make Gautama bring down the Gaṅgā
         SS  135-138 
 nārada uvāca: 
 
 BRP074.001.1  kamaṇḍalusthitā devī maheśvarajaṭāgatā | 
 BRP074.001.2  śrutā deva yathā martyam āgatā tad bravītu me || 1 || 
 
 brahmovāca: 
 
 BRP074.002.1  maheśvarajaṭāsthā yā āpo devyo mahāmate | 
 BRP074.002.2  tāsāṃ ca dvividho bheda āhartur dvayakāraṇāt || 2 || 
 
 
 BRP074.003.1  ekāṃśo brāhmaṇenātra vratadānasamādhinā | 
 BRP074.003.2  gotamena śivaṃ pūjya āhṛto lokaviśrutaḥ || 3 || 
 
 
 BRP074.004.1  aparas tu mahāprājña kṣatriyeṇa balīyasā | 
 BRP074.004.2  ārādhya śaṅkaraṃ devaṃ tapobhir niyamais tathā || 4 || 
 
 
 BRP074.005.1  bhagīrathena bhūpena āhṛto 'ṃśo aparas tathā | 
 BRP074.005.2  evaṃ dvairūpyam abhavad gaṅgāyā munisattama || 5 || 
 
 nārada uvāca: 
 
 BRP074.006.1  maheśvarajaṭāsthā yā hetunā kena gautamaḥ | 
 BRP074.006.2  āhartā kṣatriyeṇāpi āhṛtā kena tad vada || 6 || 
 
 brahmovāca: 
 
 BRP074.007.1  yathānītā purā vatsa brāhmaṇenetareṇa vā | 
 BRP074.007.2  tat sarvaṃ vistareṇāhaṃ vadiṣye prītaye tava || 7 || 
 
 
 BRP074.008.1  yasmin kāle sureśasya umā patny abhavat priyā | 
 BRP074.008.2  tasminn evābhavad gaṅgā priyā śambhor mahāmate || 8 || 
 
 
 BRP074.009.1  mama doṣāpanodāya cintayānaḥ śivas tadā | 
 BRP074.009.2  umayā sahitaḥ śrīmān devīṃ prekṣya viśeṣataḥ || 9 || 
 
 
 BRP074.010.1  rasavṛttau sthito yasmān nirmame rasam uttamam | 
 BRP074.010.2  rasikatvāt priyatvāc ca straiṇatvāt pāvanatvataḥ || 10 || 
 
 
 BRP074.012.1  sarvābhyo hy adhikaprītir gaṅgābhūd dvijasattama | 
 BRP074.012.2  saivodbhūtā jaṭāmārgāt kasmiṃścit kāraṇāntare | 
 BRP074.012.3  sa tu saṅgopayām āsa gaṅgāṃ śambhur jaṭāgatām || 12 || 
 
 
 BRP074.013.1  śirasā ca dhṛtāṃ jñātvā na śaśāka umā tadā | 
 BRP074.013.2  soḍhuṃ brahmañ jaṭājūṭe sthitāṃ dṛṣṭvā punaḥ punaḥ || 13 || 
 
 
 BRP074.014.1  amarṣeṇa bhavaṃ gorī prerayasvety abhāṣata | 
 BRP074.014.2  naivāsau prairayac chambhū rasiko rasam uttamam || 14 || 
 
 
 BRP074.015.1  jaṭāsv eva tadā devīṃ gopāyantaṃ vimṛśya sā | 
 BRP074.015.2  vināyakaṃ jayāṃ skandaṃ raho vacanam abravīt || 15 || 
 
 
 BRP074.016.1  naivāyaṃ tridaśeśāno gaṅgāṃ tyajati kāmukaḥ | 
 BRP074.016.2  sāpi priyā śivasyādya kathaṃ tyajati tāṃ priyām || 16 || 
 
 
 BRP074.017.1  evaṃ vimṛśya bahuśo gaurī cāha vināyakam || 17 || 
 
 
 pārvaty uvāca: 
 
 BRP074.018.1  na devair nāsurair yakṣair na siddhair bhavatāpi ca | 
 BRP074.018.2  na rājabhir athānyair vā na gaṅgāṃ tyajati prabhuḥ || 18 || 
 
 
 BRP074.019.1  punas tapsyāmi vā gatvā himavantaṃ nagottamam | 
 BRP074.019.2  athavā brāhmaṇaiḥ puṇyais tapobhir hatakalmaṣaiḥ || 19 || 
 
 
 BRP074.020.1  tair vā jaṭāsthitā gaṅgā prārthitā bhuvam āpnuyāt || 20 || 
 
 brahmovāca: 
 
 BRP074.021.1  etac chrutvā mātṛvākyaṃ mātaraṃ prāha vighnarāṭ | 
 BRP074.021.2  bhrātrā skandena jayayā sammantryeha ca yujyate || 21 || 
 
 
 BRP074.022.1  tat kurmo mastakād gaṅgāṃ yathā tyajati me pitā | 
 BRP074.022.2  etasminn antare brahmann anāvṛṣṭir ajāyata || 22 || 
 
 
 BRP074.023.1  dvir dvādaśa samā martye sarvaprāṇibhayāvahā | 
 BRP074.023.2  tato vinaṣṭam abhavaj jagat sthāvarajaṅgamam || 23 || 
 
 
 BRP074.024.1  vinā tu gautamaṃ puṇyam āśramaṃ sarvakāmadam | 
 BRP074.024.2  sraṣṭukāmaḥ purā putra sthāvaraṃ jaṅgamaṃ tathā || 24 || 
 
 
 BRP074.025.1  kṛto yajño mayā pūrvaṃ sa devayajano giriḥ | 
 BRP074.025.2  mannāmā tatra vikhyātas tato brahmagiriḥ sadā || 25 || 
 
 
 BRP074.026.1  tam āśritya nagaśreṣṭhaṃ sarvadāste sa gautamaḥ | 
 BRP074.026.2  tasyāśrame mahāpuṇye śreṣṭhe brahmagirau śubhe || 26 || 
 
 
 BRP074.027.1  ādhayo vyādhayo vāpi durbhikṣaṃ vāpy avarṣaṇam | 
 BRP074.027.2  bhayaśokau ca dāridryaṃ na śrūyante kadācana || 27 || 
 
 
 BRP074.028.1  tadāśramaṃ vinānyatra havyaṃ vā kavyam eva ca | 
 BRP074.028.2  nāsti putra tathā dātā hotā yaṣṭā tathaiva ca || 28 || 
 
 
 BRP074.029.1  yadaiva gautamo vipro dadāti ca juhoti ca | 
 BRP074.029.2  tadaivāpy ayanaṃ svarge surāṇām api nānyataḥ || 29 || 
 
 
 BRP074.030.1  devaloke 'pi martye vā śrūyate gautamo muniḥ | 
 BRP074.030.2  hotā dātā ca bhoktā ca sa eveti janā viduḥ || 30 || 
 
 
 BRP074.031.1  tac chrutvā munayaḥ sarve nānāśramanivāsinaḥ | 
 BRP074.031.2  gautamāśramam āpṛcchann āgacchantas tapodhanāḥ || 31 || 
 
 
 BRP074.032.1  teṣāṃ munīnāṃ sarveṣām āgatānāṃ sa gautamaḥ | 
 BRP074.032.2  śiṣyavat putravad bhaktyā pitṛvat poṣako 'bhavat || 32 || 
 
 
 BRP074.033.1  yasya yathepsitaṃ kāmaṃ yathāyogyaṃ yathākramam | 
 BRP074.033.2  yathānurūpaṃ sarveṣāṃ śuśrūṣām akaron muniḥ || 33 || 
 
 
 BRP074.034.1  ājñayā gautamasyāsann oṣadhyo lokamātaraḥ | 
 BRP074.034.2  ārādhitāḥ punas tena brahmaviṣṇumaheśvarāḥ || 34 || 
 
 
 BRP074.035.1  jāyante ca tadauṣadhyo lūyante ca tadaiva hi | 
 BRP074.035.2  sampatsyante tadopyante gautamasya tapobalāt || 35 || 
 
 
 BRP074.036.1  sarvāḥ samṛddhayas tasya saṃsidhyante manogatāḥ | 
 BRP074.036.2  pratyahaṃ vakti vinayād gautamas tv āgatān munīn || 36 || 
 
 
 
 BRP074.037.1  putravac chiṣyavac caiva preṣyavat karavāṇi kim | 
 BRP074.037.2  pitṛvat poṣayām āsa saṃvatsaragaṇān bahūn || 37 || 
 
 
 BRP074.038.1  evaṃ vasatsu muniṣu trailokye khyātir āśrayāt | 
 BRP074.038.2  tato vināyakaḥ prāha mātaraṃ bhrātaraṃ jayām || 38 || 
 
 vināyaka uvāca: 
 
 BRP074.039.1  devānāṃ sadane mātar gīyate gautamo dvijaḥ | 
 BRP074.039.2  yan na sādhyaṃ suragaṇair gautamaḥ kṛtavān iti || 39 || 
 
 
 BRP074.040.1  evaṃ śrutaṃ mayā devi brāhmaṇasya tapobalam | 
 BRP074.040.2  sa vipraś cālayed enāṃ mātar gaṅgāṃ jaṭāgatām || 40 || 
 
 
 BRP074.041.1  tapasā vānyato vāpi pūjayitvā trilocanam | 
 BRP074.041.2  sa eva cyāvayed enāṃ jaṭāsthāṃ me pitṛpriyām || 41 || 
 
 
 BRP074.042.1  tatra nītir vidhātavyā tāṃ vipro yācayed yathā | 
 BRP074.042.2  tatprabhāvāt saricchreṣṭhā śiraso 'vataraty api || 42 || 
 
 brahmovāca: 
 
 BRP074.043.1  ity uktvā mātaraṃ bhrātrā jayayā saha vighnarāṭ | 
 BRP074.043.2  jagāma gautamo yatra brahmasūtradharaḥ kṛśaḥ || 43 || 
 
 
 BRP074.044.1  vasan katipayāhaḥsu gautamāśramamaṇḍale | 
 BRP074.044.2  uvāca brāhmaṇān sarvāṃs tatra tatra ca vighnarāṭ || 44 || 
 
 
 BRP074.045.1  gacchāmaḥ svam adhiṣṭhānam āśramāṇi śucīni ca | 
 BRP074.045.2  puṣṭāḥ sma gautamānnena pṛcchāmo gautamaṃ munim || 45 || 
 
 
 BRP074.046.1  iti sammantrya pṛcchanti munayo munisattamāḥ | 
 BRP074.046.2  sa tān nivārayām āsa snehabuddhyā munīn pṛthak || 46 || 
 
 gautama uvāca: 
 
 BRP074.047.1  kṛtāñjaliḥ savinayam āsadhvam iha caiva hi | 
 BRP074.047.2  yuṣmaccaraṇaśuśrūṣāṃ karomi munipuṅgavāḥ || 47 || 
 
 
 BRP074.048.1  śuśrūṣau putravan nityaṃ mayi tiṣṭhati nocitam | 
 BRP074.048.2  bhavatāṃ bhūmidevānām āśramāntarasevanam || 48 || 
 
 
 BRP074.049.1  idam evāśramaṃ puṇyaṃ sarveṣām iti me matiḥ | 
 BRP074.049.2  alam anyena munaya āśrameṇa gatena vā || 49 || 
 
 brahmovāca: 
 
 BRP074.050.1  iti śrutvā muner vākyaṃ vighnakṛtyam anusmaran | 
 BRP074.050.2  uvāca prāñjalir bhūtvā brāhmaṇān sa gaṇādhipaḥ || 50 || 
 
 gaṇādhipa uvāca: 
 
 BRP074.051.1  annakrītā vayaṃ kiṃ no nivārayata gautamaḥ | 
 BRP074.051.2  sāmnā naiva vayaṃ śaktā gantuṃ svaṃ svaṃ niveśanam || 51 || 
 
 
 BRP074.052.1  nāyam arhati daṇḍaṃ vā upakārī dvijottamaḥ | 
 BRP074.052.2  tasmād buddhyā vyavasyāmi tat sarvair anumanyatām || 52 || 
 
 brahmovāca: 
 
 BRP074.053.1  tataḥ sarve dvijaśreṣṭhāḥ kriyatām ity anubruvan | 
 BRP074.053.2  etasya tūpakārāya lokānāṃ hitakāmyayā || 53 || 
 
 
 BRP074.054.1  brāhmaṇānāṃ ca sarveṣāṃ śreyo yat syāt tathā kuru | 
 BRP074.054.2  brāhmaṇānāṃ vacaḥ śrutvā mene vākyaṃ gaṇādhipaḥ || 54 || 
 
 
 vināyaka uvāca: 
 
 BRP074.055.1  kriyate guṇarūpaṃ yad gautamasya viśeṣataḥ || 55 || 
 
 brahmovāca: 
 
 BRP074.056.1  anumānya dvijān sarvān punaḥ punar udāradhīḥ | 
 BRP074.056.2  svayaṃ ca brāhmaṇo bhūtvā praṇamya brāhmaṇān punaḥ | 
 BRP074.056.3  mātur mate sthito vidvāñ jayāṃ prāha gaṇeśvaraḥ || 56 || 
 
 vināyaka uvāca: 
 
 BRP074.057.1  yathā nānyo vijānīte tathā kuru śubhānane | 
 BRP074.057.2  gorūpadhāriṇī gaccha gautamo yatra tiṣṭhati || 57 || 
 
 
 BRP074.058.1  śālīn khāda vināśyātha vikāraṃ kuru bhāmini | 
 BRP074.058.2  kṛte prahāre huṅkāre prekṣite cāpi kiñcana | 
 BRP074.058.3  pata dīnaṃ svanaṃ kṛtvā na mriyasva na jīva ca || 58 || 
 
 brahmovāca: 
 
 BRP074.059.1  tathā cakāra vijayā vighneśvaramate sthitā | 
 BRP074.059.2  yatrāsīd gautamo vipro jayā gorūpadhāriṇī || 59 || 
 
 
 BRP074.060.1  jagāma śālīn khādantī tāṃ dadarśa sa gautamaḥ | 
 BRP074.060.2  gāṃ dṛṣṭvā vikṛtāṃ vipras tāṃ tṛṇena nyavārayat || 60 || 
 
 
 BRP074.061.1  nivāryamāṇā sā tena svanaṃ kṛtvā papāta gauḥ | 
 BRP074.061.2  tasyāṃ tu patitāyāṃ ca hāhākāro mahān abhūt || 61 || 
 
 
 BRP074.062.1  svanaṃ śrutvā ca dṛṣṭvā ca gautamasya viceṣṭitam | 
 BRP074.062.2  vyathitā brāhmaṇāḥ prāhur vighnarājapuraskṛtāḥ || 62 || 
 
 brāhmaṇā ūcuḥ: 
 
 BRP074.063.1  ito gacchāmahe sarve na sthātavyaṃ tavāśrame | 
 BRP074.063.2  putravat poṣitāḥ sarve pṛṣṭo 'si munipuṅgava || 63 || 
 
 brahmovāca: 
 
 BRP074.064.1  iti śrutvā munir vākyaṃ viprāṇāṃ gacchatāṃ tadā | 
 BRP074.064.2  vajrāhata ivāsīt sa viprāṇāṃ purato 'patat || 64 || 
 
 
 BRP074.065.1  tam ūcur brāhmaṇāḥ sarve paśyemāṃ patitāṃ bhuvi | 
 BRP074.065.2  rudrāṇāṃ mātaraṃ devīṃ jagatāṃ pāvanīṃ priyām || 65 || 
 
 
 BRP074.066.1  tīrthadevasvarūpiṇyām asyāṃ gavi vidher balāt | 
 BRP074.066.2  patitāyāṃ muniśreṣṭha gantavyam avaśiṣyate || 66 || 
 
 
 BRP074.067.1  cīrṇaṃ vrataṃ kṣayaṃ yāti yathā vāsas tvadāśrame | 
 BRP074.067.2  vayaṃ nānyadhanā brahman kevalaṃ tu tapodhanāḥ || 67 || 
 
 brahmovāca: 
 
 BRP074.068.1  viprāṇāṃ purataḥ sthitvā vinītaḥ prāha gautamaḥ || 68 || 
 
 gautama uvāca: 
 
 BRP074.069.1  bhavanta eva śaraṇaṃ pūtaṃ māṃ kartum arhatha || 69 || 
 
 brahmovāca: 
 
 BRP074.070.1  tataḥ provāca bhagavān vighnarāḍ brāhmaṇair vṛtaḥ || 70 || 
 
 vighnarāja uvāca: 
 
 BRP074.071.1  naiveyaṃ mriyate tatra naiva jīvati tatra kim | 
 BRP074.071.2  vadāmo 'smin susandigdhe niṣkṛtiṃ gatim eva vā || 71 || 
 
 
 gautama uvāca: 
 
 BRP074.072.1  katham utthāsyatīyaṃ gaur atha cāsmiṃś ca niṣkṛtim | 
 BRP074.072.2  vaktum arhatha tat sarvaṃ kariṣye 'ham asaṃśayam || 72 || 
 
 brāhmaṇā ūcuḥ: 
 
 BRP074.073.1  sarveṣāṃ ca matenāyaṃ vadiṣyati ca buddhimān | 
 BRP074.073.2  etad vākyam athāsmākaṃ pramāṇaṃ tava gautama || 73 || 
 
 brahmovāca: 
 
 BRP074.074.1  brāhmaṇaiḥ preryamāṇo 'sau gautamena balīyasā | 
 BRP074.074.2  vighnakṛd brahmavapuṣā prāha sarvān idaṃ vacaḥ || 74 || 
 
 vighnarāja uvāca: 
 
 BRP074.075.1  sarveṣāṃ ca matenāhaṃ vadiṣyāmi yathārthavat | 
 BRP074.075.2  anumanyantu munayo madvākyaṃ gautamo 'pi ca || 75 || 
 
 
 BRP074.076.1  maheśvarajaṭājūṭe brahmaṇo 'vyaktajanmanaḥ | 
 BRP074.076.2  kamaṇḍalusthitaṃ vāri tiṣṭhatīti hi śuśruma || 76 || 
 
 
 BRP074.077.1  tad ānayasva tarasā tapasā niyamena ca | 
 BRP074.077.2  tenābhiṣiñca gām etāṃ bhagavan bhuvam āśritām | 
 BRP074.077.3  tato vatsyāmahe sarve pūrvavat tava veśmani || 77 || 
 
 brahmovāca: 
 
 BRP074.078.1  ity uktavati viprendre brāhmaṇānāṃ ca saṃsadi | 
 BRP074.078.2  tatrāpatat puṣpavṛṣṭir jayaśabdo vyavardhata | 
 BRP074.078.3  tataḥ kṛtāñjalir namro gautamo vākyam abravīt || 78 || 
 
 gautama uvāca: 
 
 BRP074.079.1  tapasāgniprasādena devabrahmaprasādataḥ | 
 BRP074.079.2  bhavatāṃ ca prasādena matsaṅkalpo 'nusidhyatām || 79 || 
 
 brahmovāca: 
 
 BRP074.080.1  evam astv iti taṃ viprā āpṛcchan munipuṅgavam | 
 BRP074.080.2  svāni sthānāni te jagmuḥ samṛddhāny annavāribhiḥ || 80 || 
 
 
 BRP074.081.1  yāteṣu teṣu vipreṣu bhrātrā saha gaṇeśvaraḥ | 
 BRP074.081.2  jayayā saha suprītaḥ kṛtakṛtyo nyavartata || 81 || 
 
 
 BRP074.082.1  gateṣu brahmavṛndeṣu gaṇeśe ca gate tathā | 
 BRP074.082.2  gautamo 'pi muniśreṣṭhas tapasā hatakalmaṣaḥ || 82 || 
 
 
 BRP074.083.1  dhyāyaṃs tadarthaṃ sa muniḥ kim idaṃ mama saṃsthitam | 
 BRP074.083.2  ity evaṃ bahuśo dhyāyañ jñānena jñātavān dvija || 83 || 
 
 
 BRP074.084.1  niścitya devakāryārtham ātmanaḥ kilbiṣāṃ gatim | 
 BRP074.084.2  lokānām upakāraṃ ca śambhoḥ prīṇanam eva ca || 84 || 
 
 
 BRP074.085.1  umāyāḥ prīṇanaṃ cāpi gaṅgānayanam eva ca | 
 BRP074.085.2  sarvaṃ śreyaskaraṃ manye mayi naiva ca kilbiṣam || 85 || 
 
 
 BRP074.086.1  ity evaṃ manasā dhyāyan suprīto 'bhūd dvijottamaḥ | 
 BRP074.086.2  ārādhya jagatām īśaṃ trinetraṃ vṛṣabhadhvajam || 86 || 
 
 
 
 BRP074.087.1  ānayiṣye saricchreṣṭhāṃ prītā 'stu girijā mama | 
 BRP074.087.2  sapatnī jagadambāyā maheśvarajaṭāsthitā || 87 || 
 
 
 BRP074.088.1  evaṃ hi saṅkalpya munipravīraḥ | 
 BRP074.088.2  sa gautamo brahmagirer jagāma | 
 BRP074.088.3  kailāsam ādhiṣṭhitam ugradhanvanā | 
 BRP074.088.4  surārcitaṃ priyayā brahmavṛndaiḥ || 88 || 
 
 
 
        Chapter 75: Gautama's hymn to Śiva
         SS  138-139 
 nārada uvāca: 
 
 BRP075.001.1  kailāsaśikharaṃ gatvā gautamo bhagavān ṛṣiḥ | 
 BRP075.001.2  kiṃ cakāra tapo vāpi kāṃ cakre stutim uttamām || 1 || 
 
 brahmovāca: 
 
 BRP075.002.1  giriṃ gatvā tato vatsa vācaṃ saṃyamya gautamaḥ | 
 BRP075.002.2  āstīrya sa kuśān prājñaḥ kailāse parvatottame || 2 || 
 
 
 BRP075.003.1  upaviśya śucir bhūtvā stotraṃ cedaṃ tato jagau | 
 BRP075.003.2  apatat puṣpavṛṣṭiś ca stūyamāne maheśvare || 3 || 
 
 gautama uvāca: 
 
 BRP075.004.1  bhogārthināṃ bhogam abhīpsitaṃ ca | 
 BRP075.004.2  dātuṃ mahānty aṣṭavapūṃṣi dhatte | 
 BRP075.004.3  somo janānāṃ guṇavanti nityaṃ | 
 BRP075.004.4  devaṃ mahādevam iti stuvanti || 4 || 
 
 
 BRP075.005.1  kartuṃ svakīyair viṣayaiḥ sukhāni | 
 BRP075.005.2  bhartuṃ samastaṃ sacarācaraṃ ca | 
 BRP075.005.3  sampattaye hy asya vivṛddhaye ca | 
 BRP075.005.4  mahīmayaṃ rūpam itīśvarasya || 5 || 
 
 
 BRP075.006.1  sṛṣṭeḥ sthiteḥ saṃharaṇāya bhūmer | 
 BRP075.006.2  ādhāram ādhātum apāṃ svarūpam | 
 BRP075.006.3  bheje śivaḥ śāntatanur janānāṃ | 
 BRP075.006.4  sukhāya dharmāya jagat pratiṣṭhitam || 6 || 
 
 
 BRP075.007.1  kālavyavasthām amṛtasravaṃ ca | 
 BRP075.007.2  jīvasthitiṃ sṛṣṭim atho vināśanam | 
 BRP075.007.3  mudaṃ prajānāṃ sukham unnatiṃ ca | 
 BRP075.007.4  cakre 'rkacandrāgnimayaṃ śarīram || 7 || 
 
 
 BRP075.008.1  vṛddhiṃ gatiṃ śaktim athākṣarāṇi | 
 BRP075.008.2  jīvavyavasthāṃ mudam apy anekām | 
 BRP075.008.3  sraṣṭuṃ kṛtaṃ vāyur itīśarūpaṃ | 
 BRP075.008.4  tvaṃ vetsi nūnaṃ bhagavan bhavantam || 8 || 
 
 
 
 BRP075.009.1  bhedair vinā naiva kṛtir na dharmo | 
 BRP075.009.2  nātmīyam anyan na diśo 'ntarikṣam | 
 BRP075.009.3  dyāvāpṛthivyau na ca bhuktimuktī | 
 BRP075.009.4  tasmād idaṃ vyomavapus taveśa || 9 || 
 
 
 BRP075.010.1  dharmaṃ vyavasthāpayituṃ vyavasya | 
 BRP075.010.2  ṛksāmaśāstrāṇi yajuś ca śākhāḥ | 
 BRP075.010.3  loke ca gāthāḥ smṛtayaḥ purāṇam | 
 BRP075.010.4  ityādiśabdātmakatām upaiti || 10 || 
 
 
 BRP075.011.1  yaṣṭā kratur yāny api sādhanāni | 
 BRP075.011.2  ṛtvikpradeśaṃ phaladeśakālāḥ | 
 BRP075.011.3  tvam eva śambho paramārthatattvaṃ | 
 BRP075.011.4  vadanti yajñāṅgamayaṃ vapus te || 11 || 
 
 
 BRP075.012.1  kartā pradātā pratibhūḥ pradānaṃ | 
 BRP075.012.2  sarvajñasākṣī puruṣaḥ paraś ca | 
 BRP075.012.3  pratyātmabhūtaḥ paramārtharūpas | 
 BRP075.012.4  tvam eva sarvaṃ kim u vāgvilāsaiḥ || 12 || 
 
 
 BRP075.013.1  na vedaśāstrair gurubhiḥ pradiṣṭo | 
 BRP075.013.2  na nāsi buddhyādibhir apradhṛṣyaḥ | 
 BRP075.013.3  ajo 'prameyaḥ śivaśabdavācyas | 
 BRP075.013.4  tvam asti satyaṃ bhagavan namas te || 13 || 
 
 
 BRP075.014.1  ātmaikatāṃ svaprakṛtiṃ kadācid | 
 BRP075.014.2  aikṣac chivaḥ sampad iyaṃ mameti | 
 BRP075.014.3/ pṛthak tadaivābhavad apratarkya BRP075.014.4  acintyaprabhāvo
            bahuviśvamūrtiḥ || 14 || 
 
 
 BRP075.015.1  bhāve 'bhivṛddhā ca bhave bhave ca | 
 BRP075.015.2  svakāraṇaṃ kāraṇam āsthitā ca | 
 BRP075.015.3  nityā śivā sarvasulakṣaṇā vā | 
 BRP075.015.4  vilakṣaṇā viśvakarasya śaktiḥ || 15 || 
 
 
 BRP075.016.1/ utpādanaṃ saṃsthitir annavṛddhi BRP075.016.2  layāḥ satāṃ yatra sanātanās
            te | 
 BRP075.016.3  ekaiva mūrtir na samasti kiñcid | 
 BRP075.016.4  asādhyam asyā dayitā harasya || 16 || 
 
 
 BRP075.017.1  yadartham annāni dhanāni jīvā | 
 BRP075.017.2  yacchanti kurvanti tapāṃsi dharmān | 
 BRP075.017.3  sāpīyam ambā jagato janitrī | 
 BRP075.017.4  priyā tu somasya mahāsukīrtiḥ || 17 || 
 
 
 BRP075.018.1  yad īkṣitaṃ kāṅkṣati vāsavo 'pi | 
 BRP075.018.2  yannāmato maṅgalam āpnuyāc ca | 
 BRP075.018.3  yā vyāpya viśvaṃ vimalīkaroti | 
 BRP075.018.4  somā sadā somasamānarūpā || 18 || 
 
 
 
 BRP075.019.1  brahmādijīvasya carācarasya | 
 BRP075.019.2  buddhyakṣicaitanyamanaḥsukhāni | 
 BRP075.019.3  yasyāḥ prasādāt phalavanti nityaṃ | 
 BRP075.019.4  vāgīśvarī lokaguroḥ suramyā || 19 || 
 
 
 BRP075.020.1  caturmukhasyāpi mano malīnaṃ | 
 BRP075.020.2  kim anyajantor iti cintya mātā | 
 BRP075.020.3  gaṅgāvatāraṃ vividhair upāyaiḥ | 
 BRP075.020.4  sarvaṃ jagat pāvayituṃ cakāra || 20 || 
 
 
 BRP075.021.1  śrutīḥ samālakṣya haraprabhutvaṃ | 
 BRP075.021.2  viśvasya lokaḥ sakalaiḥ pramāṇaiḥ | 
 BRP075.021.3  kṛtvā ca dharmān bubhuje ca bhogān | 
 BRP075.021.4  vibhūtir eṣā tu sadāśivasya || 21 || 
 
 
 BRP075.022.1  kāryakriyākārakasādhanānāṃ | 
 BRP075.022.2  vedoditānām atha laukikānām | 
 BRP075.022.3  yat sādhyam utkṛṣṭatamaṃ priyaṃ ca | 
 BRP075.022.4  proktā ca sā siddhir anādikartuḥ || 22 || 
 
 
 BRP075.023.1  dhyātvā varaṃ brahma paraṃ pradhānaṃ | 
 BRP075.023.2  yat sārabhūtaṃ yad upāsitavyam | 
 BRP075.023.3  yat prāpya muktā na punar bhavanti | 
 BRP075.023.4  sadyogino muktir umāpatiḥ saḥ || 23 || 
 
 
 BRP075.024.1/ yathā yathā śambhur ameyamāyā BRP075.024.2  rūpāṇi dhatte jagato hitāya
            | 
 BRP075.024.3  tadyogayogyāni tathaiva dhatse | 
 BRP075.024.4  pativratātvaṃ tvayi mātar evam || 24 || 
 
 brahmovāca: 
 
 BRP075.025.1  ity evaṃ stuvatas tasya purastād vṛṣabhadhvajaḥ | 
 BRP075.025.2  umayā sahitaḥ śrīmān gaṇeśādigaṇair vṛtaḥ || 25 || 
 
 
 BRP075.026.1  sākṣād āgatya taṃ śambhuḥ prasanno vākyam abravīt || 26 || 
 
 śiva uvāca: 
 
 BRP075.027.1  kiṃ te gautama dāsyāmi bhaktistotravrataiḥ śubhaiḥ | 
 BRP075.027.2  parituṣṭo 'smi yācasva devānām api duṣkaram || 27 || 
 
 brahmovāca: 
 
 BRP075.028.1  iti śrutvā jaganmūrter vākyaṃ vākyaviśāradaḥ | 
 BRP075.028.2  harṣabāṣpaparītāṅgo gautamaḥ paryacintayat || 28 || 
 
 
 BRP075.029.1  aho daivam aho dharmo hy aho vai viprapūjanam | 
 BRP075.029.2  aho lokagatiś citrā aho dhātar namo 'stu te || 29 || 
 
 gautama uvāca: 
 
 BRP075.030.1  jaṭāsthitāṃ śubhāṃ gaṅgāṃ dehi me tridaśārcita | 
 BRP075.030.2  yadi tuṣṭo 'si deveśa trayīdhāma namo 'stu te || 30 || 
 
 īśvara uvāca: 
 
 BRP075.031.1  trayāṇām upakārārthaṃ lokānāṃ yācitaṃ tvayā | 
 BRP075.031.2  ātmanas tūpakārāya tad yācasvākutobhayaḥ || 31 || 
 
 
 gautama uvāca: 
 
 BRP075.032.1  stotreṇānena ye bhaktās tvāṃ ca devīṃ stuvanti vai | 
 BRP075.032.2  sarvakāmasamṛddhāḥ syur etad dhi varayāmy aham || 32 || 
 
 brahmovāca: 
 
 BRP075.033.1  evam astv iti deveśaḥ parituṣṭo 'bravīd vacaḥ | 
 BRP075.033.2  anyān api varān matto yācasva vigatajvaraḥ || 33 || 
 
 
 BRP075.034.1  evam uktas tu harṣeṇa gautamaḥ prāha śaṅkaram || 34 || 
 
 gautama uvāca: 
 
 BRP075.035.1  imāṃ devīṃ jaṭāsaṃsthāṃ pāvanīṃ lokapāvanīm | 
 BRP075.035.2  tava priyāṃ jagannātha utsṛja brahmaṇo girau || 35 || 
 
 
 BRP075.036.1  sarvāsāṃ tīrthabhūtā tu yāvad gacchati sāgaram | 
 BRP075.036.2  brahmahatyādipāpāni manovākkāyikāni ca || 36 || 
 
 
 BRP075.037.1  snānamātreṇa sarvāṇi vilayaṃ yāntu śaṅkara | 
 BRP075.037.2  candrasūryoparāge ca ayane viṣuve tathā || 37 || 
 
 
 BRP075.038.1  saṅkrāntau vaidhṛtau puṇyatīrtheṣv anyeṣu yat phalam | 
 BRP075.038.2  asyās tu smaraṇād eva tat puṇyaṃ jāyatāṃ hara || 38 || 
 
 
 BRP075.039.1  ślāghyaṃ kṛte tapaḥ proktaṃ tretāyāṃ yajñakarma ca | 
 BRP075.039.2  dvāpare yajñadāne ca dānam eva kalau yuge || 39 || 
 
 
 BRP075.040.1  yugadharmāś ca ye sarve deśadharmās tathaiva ca | 
 BRP075.040.2  deśakālādisaṃyoge yo dharmo yatra śasyate || 40 || 
 
 
 BRP075.041.1  yad anyatra kṛtaṃ puṇyaṃ snānadānādisaṃyamaiḥ | 
 BRP075.041.2  asyās tu smaraṇād eva tat puṇyaṃ jāyatāṃ hara || 41 || 
 
 
 BRP075.042.1  yatra yatra tv iyaṃ yāti yāvat sāgaragāminī | 
 BRP075.042.2  tatra tatra tvayā bhāvyam eṣa cāstu varo varaḥ || 42 || 
 
 
 BRP075.043.1  yojanānāṃ tūpari tu daśa yāvac ca saṅkhyayā | 
 BRP075.043.2  tadantarapraviṣṭānāṃ mahāpātakinām api || 43 || 
 
 
 BRP075.044.1  tat pitṝṇāṃ ca teṣāṃ ca snānāyāgacchatāṃ śiva | 
 BRP075.044.2  snāne cāpy antare mṛtyor muktibhājo bhavantu vai || 44 || 
 
 
 BRP075.045.1  ekataḥ sarvatīrthāni svargamartyarasātale | 
 BRP075.045.2  eṣā tebhyo viśiṣṭā tu alaṃ śambho namo 'stu te || 45 || 
 
 brahmovāca: 
 
 BRP075.046.1  tad gautamavacaḥ śrutvā tathāstv ity abravīc chivaḥ | 
 BRP075.046.2  asyāḥ parataraṃ tīrthaṃ na bhūtaṃ na bhaviṣyati || 46 || 
 
 
 BRP075.047.1  satyaṃ satyaṃ punaḥ satyaṃ vede ca pariniṣṭhitam | 
 BRP075.047.2  sarveṣāṃ gautamī puṇyā ity uktvāntaradhīyata || 47 || 
 
 
 BRP075.048.1  tato gate bhagavati lokapūjite | 
 BRP075.048.2  tadājñayā pūrṇabalaḥ sa gautamaḥ | 
 BRP075.048.3  jaṭāṃ samādāya saridvarāṃ tāṃ | 
 BRP075.048.4  surair vṛto brahmagiriṃ viveśa || 48 || 
 
 
 BRP075.049.1  tatas tu gautame prāpte jaṭām ādāya nārada | 
 BRP075.049.2  puṣpavṛṣṭir abhūt tatra samājagmuḥ sureśvarāḥ || 49 || 
 
 
 BRP075.050.1  ṛṣayaś ca mahābhāgā brāhmaṇāḥ kṣatriyās tathā | 
 BRP075.050.2  jayaśabdena taṃ vipraṃ pūjayanto mudānvitāḥ || 50 || 
 
 
 
 
        Chapter 76: The Gautamī Gaṅgā on earth
         SS  139-140 
 nārada uvāca: 
 
 BRP076.001.1  maheśvarajaṭājuṭād gaṅgām ādāya gautamaḥ | 
 BRP076.001.2  āgatya brahmaṇaḥ puṇye tataḥ kim akarod girau || 1 || 
 
 brahmovāca: 
 
 BRP076.002.1  ādāya gautamo gaṅgāṃ śuciḥ prayatamānasaḥ | 
 BRP076.002.2  pūjito devagandharvais tathā girinivāsibhiḥ || 2 || 
 
 
 BRP076.003.1  girer mūrdhni jaṭāṃ sthāpya smaran devaṃ trilocanam | 
 BRP076.003.2  uvāca prāñjalir bhūtvā gaṅgāṃ sa dvijasattamaḥ || 3 || 
 
 gautama uvāca: 
 
 BRP076.004.1  trilocanajaṭodbhūte sarvakāmapradāyini | 
 BRP076.004.2  kṣamasva mātaḥ śāntāsi sukhaṃ yāhi hitaṃ kuru || 4 || 
 
 brahmovāca: 
 
 BRP076.005.1  evam uktā gautamena gaṅgā provāca gautamam | 
 BRP076.005.2  divyarūpadharā devī divyasraganulepanā || 5 || 
 
 gaṅgovāca: 
 
 BRP076.006.1  gaccheyaṃ devasadanam athavāpi kamaṇḍalum | 
 BRP076.006.2  rasātalaṃ vā gaccheyaṃ jātas tvaṃ satyavāg asi || 6 || 
 
 gautama uvāca: 
 
 BRP076.007.1  trayāṇām upakārārthaṃ lokānāṃ yācitā mayā | 
 BRP076.007.2  śambhunā ca tathā dattā devi tan nānyathā bhavet || 7 || 
 
 brahmovāca: 
 
 BRP076.008.1  tad gautamavacaḥ śrutvā gaṅgā mene dvijeritam | 
 BRP076.008.2  tredhātmānaṃ vibhajyātha svargamartyarasātale || 8 || 
 
 
 BRP076.009.1  svarge caturdhā vyagamat saptadhā martyamaṇḍale | 
 BRP076.009.2  rasātale caturdhaiva saivaṃ pañcadaśākṛtiḥ || 9 || 
 
 
 BRP076.010.1  sarvatra sarvabhūtaiva sarvapāpavināśinī | 
 BRP076.010.2  sarvakāmapradā nityaṃ saiva vede pragīyate || 10 || 
 
 
 BRP076.011.1  martyā martyagatām eva paśyanti na talaṃ gatām | 
 BRP076.011.2  naiva svargagatāṃ martyāḥ paśyanty ajñānabuddhayaḥ || 11 || 
 
 
 BRP076.012.1  yāvat sāgaragā devī tāvad devamayī smṛtā | 
 BRP076.012.2  utsṛṣṭā gautamenaiva prāyāt pūrvārṇavaṃ prati || 12 || 
 
 
 BRP076.013.1  tato devarṣibhir juṣṭāṃ mātaraṃ jagataḥ śubhām | 
 BRP076.013.2  gautamo muniśārdūlaḥ pradakṣiṇam athākarot || 13 || 
 
 
 BRP076.014.1  trilocanaṃ sureśānaṃ prathamaṃ pūjya gautamaḥ | 
 BRP076.014.2  ubhayos tīrayoḥ snānaṃ karomīti dadhe matim || 14 || 
 
 
 BRP076.015.1  smṛtamātras tadā tatra āvirāsīt karuṇārṇavaḥ | 
 BRP076.015.2  tatra snānaṃ kathaṃ sidhyed ity evaṃ śarvam abravīt || 15 || 
 
 
 
 BRP076.016.1  kṛtāñjalipuṭo bhūtvā bhaktinamras trilocanam || 16 || 
 
 gautama uvāca: 
 
 BRP076.017.1  devadeva maheśāna tīrthasnānavidhiṃ mama | 
 BRP076.017.2  brūhi samyaṅ maheśāna lokānāṃ hitakāmyayā || 17 || 
 
 śiva uvāca: 
 
 BRP076.018.1  maharṣe śṛṇu sarvaṃ ca vidhiṃ godāvarībhavam | 
 BRP076.018.2  pūrvaṃ nāndīmukhaṃ kṛtvā dehaśuddhiṃ vidhāya ca || 18 || 
 
 
 BRP076.019.1  brāhmaṇān bhojayitvā ca teṣām ājñāṃ pragṛhya ca | 
 BRP076.019.2  brahmacaryeṇa gacchanti patitālāpavarjitāḥ || 19 || 
 
 
 BRP076.020.1  yasya hastau ca pādau ca manaś caiva susaṃyatam | 
 BRP076.020.2  vidyā tapaś ca kīrtiś ca sa tīrthaphalam aśnute || 20 || 
 
 
 BRP076.021.1  bhāvaduṣṭiṃ parityajya svadharmapariniṣṭhitaḥ | 
 BRP076.021.2  śrāntasaṃvāhanaṃ kurvan dadyād annaṃ yathocitam || 21 || 
 
 
 BRP076.022.1  akiñcanebhyaḥ sādhubhyo dadyād vastrāṇi kambalān | 
 BRP076.022.2  śṛṇvan harikathāṃ divyāṃ tathā gaṅgāsamudbhavām | 
 BRP076.022.3  anena vidhinā gacchan samyak tīrthaphalaṃ labhet || 22 || 
 
 
 
        Chapter 77: Śiva's account of the Gautamī Gaṅgā
         SS  140-141 
 brahmovāca: 
 
 BRP077.001.1  tryambakaś ca iti prāha gautamaṃ munibhir vṛtam || 1 || 
 
 śiva uvāca: 
 
 BRP077.002.1  dvihastamātre tīrthāni sambhaviṣyanti gautama | 
 BRP077.002.2  sarvatrāhaṃ sannihitaḥ sarvakāmapradas tathā || 2 || 
 
 brahmovāca: 
 
 BRP077.003.1  gaṅgādvāre prayāge ca tathā sāgarasaṅgame | 
 BRP077.003.2  eteṣu puṇyadā puṃsāṃ muktidā sā bhagīrathī || 3 || 
 
 
 BRP077.004.1  narmadā tu saricchreṣṭhā parvate 'marakaṇṭake | 
 BRP077.004.2  yamunā saṅgatā tatra prabhāse tu sarasvatī || 4 || 
 
 
 BRP077.005.1  kṛṣṇā bhīmarathī caiva tuṅgabhadrā tu nārada | 
 BRP077.005.2  tisṛṇāṃ saṅgamo yatra tat tīrthaṃ muktidaṃ nṛṇām || 5 || 
 
 
 BRP077.006.1  payouṣṇī saṅgatā yatra tatratyā tac ca muktidam | 
 BRP077.006.2  iyaṃ tu gautamī vatsa yatra kvāpi mamājñayā || 6 || 
 
 
 BRP077.007.1  sarveṣāṃ sarvadā nṝṇāṃ snānān muktiṃ pradāsyati | 
 BRP077.007.2  kiñcitkāle puṇyatamaṃ kiñcittīrthaṃ surāgame || 7 || 
 
 
 BRP077.008.1  sarveṣāṃ sarvadā tīrthaṃ gautamī nātra saṃśayaḥ | 
 
 BRP077.008.2  tisraḥ koṭyo 'rdhakoṭī ca yojanānāṃ śatadvaye || 8 || 
 
 
 BRP077.009.1  tīrthāni muniśārdūla sambhaviṣyanti gautama | 
 BRP077.009.2  iyaṃ māheśvarī gaṅgā gautamī vaiṣṇavīti ca || 9 || 
 
 
 BRP077.010.1  brāhmī godāvarī nandā sunandā kāmadāyinī | 
 BRP077.010.2  brahmatejaḥsamānītā sarvapāpapraṇāśanī || 10 || 
 
 
 BRP077.011.1  smaraṇād eva pāpaughahantrī mama sadā priyā | 
 BRP077.011.2  pañcānām api bhūtānām āpaḥ śreṣṭhatvam āgatāḥ || 11 || 
 
 
 BRP077.012.1  tatrāpi tīrthabhūtās tu tasmād āpaḥ parāḥ smṛtāḥ | 
 BRP077.012.2  tāsāṃ bhāgīrathī śreṣṭhā tābhyo 'pi gautamī tathā || 12 || 
 
 
 BRP077.013.1  ānītā sajaṭā gaṅgā asyā nānyac chubhāvaham | 
 BRP077.013.2  svarge bhuvi tale vāpi tīrthaṃ sarvārthadaṃ mune || 13 || 
 
 brahmovāca: 
 
 BRP077.014.1  ity etat kathitaṃ putra gautamāya mahātmane | 
 BRP077.014.2  sākṣād dhareṇa tuṣṭena mayā tava niveditam || 14 || 
 
 
 BRP077.015.1  evaṃ sā gautamī gaṅgā sarvebhyo 'py adhikā matā | 
 BRP077.015.2  tatsvarūpaṃ ca kathitaṃ kuto 'nyā śravaṇaspṛhā || 15 || 
 
 
 
        Chapter 78: Descent of the Bhāgīrathī Gaṅgā
         SS  141-143 
 nārada uvāca: 
 
 BRP078.001.1  dvividhā saiva gaditā ekāpi surasattama | 
 BRP078.001.2  eko bhedas tu kathito brāhmaṇenāhṛto yataḥ || 1 || 
 
 
 BRP078.002.1  kṣatriyeṇāparo 'py aṃśo jaṭāsv eva vyavasthitaḥ | 
 BRP078.002.2  bhavasya devadevasya āhṛtas tad vadasva me || 2 || 
 
 brahmovāca: 
 
 BRP078.003.1  vaivasvatānvaye jāta ikṣvākukulasambhavaḥ | 
 BRP078.003.2  purā vai sagaro nāma rājāsīd atidhārmikaḥ || 3 || 
 
 
 BRP078.004.1  yajvā dānaparo nityaṃ dharmācāravicāravān | 
 BRP078.004.2  tasya bhāryādvayaṃ cāsīt patibhaktiparāyaṇam || 4 || 
 
 
 BRP078.005.1  tasya vai santatir nābhūd iti cintāparo 'bhavat | 
 BRP078.005.2  vasiṣṭhaṃ gṛham āhūya sampūjya vidhivat tataḥ || 5 || 
 
 
 BRP078.006.1  uvāca vacanaṃ rājā santateḥ kāraṇaṃ prati | 
 BRP078.006.2  iti tadvacanaṃ śrutvā dhyātvā rājānam abravīt || 6 || 
 
 vasiṣṭha uvāca: 
 
 BRP078.007.1  sapatnīkaḥ sadā rājann ṛṣipūjāparo bhava || 7 || 
 
 
 brahmovāca: 
 
 BRP078.008.1  ity uktvā sa munir vipra yathāsthānaṃ jagāma ha | 
 BRP078.008.2  ekadā tasya rājarṣer gṛham āgāt taponidhiḥ || 8 || 
 
 
 BRP078.009.1  tasyarṣeḥ pūjanaṃ cakre sa santuṣṭo 'bravīd vacam | 
 BRP078.009.2  varaṃ brūhi mahābhāgety ukte putrān sa cāvṛṇot || 9 || 
 
 
 BRP078.010.1  sa muniḥ prāha rājānam ekasyāṃ vaṃśadhārakaḥ | 
 BRP078.010.2  putro bhūyāt tathānyasyāṃ ṣaṣṭisāhasrakaṃ sutāḥ || 10 || 
 
 
 BRP078.011.1  varaṃ dattvā munau yāte putrā jātāḥ sahasraśaḥ | 
 BRP078.011.2  sa yajñān subahūṃś cakre hayamedhān sudakṣiṇān || 11 || 
 
 
 BRP078.012.1  ekasmin hayamedhe vai dīkṣito vidhivan nṛpaḥ | 
 BRP078.012.2  putrān nyayojayad rājā sasainyān hayarakṣaṇe || 12 || 
 
 
 BRP078.013.1  kvacid antaram āsādya hayaṃ jahre śatakratuḥ | 
 BRP078.013.2  mārgamāṇāś ca te putrā naivāpaśyan hayaṃ tadā || 13 || 
 
 
 BRP078.014.1  sahasrāṇāṃ tathā ṣaṣṭir nānāyuddhaviśāradāḥ | 
 BRP078.014.2  teṣu paśyatsu rakṣāṃsi putreṣu sagarasya hi || 14 || 
 
 
 BRP078.015.1  prokṣitaṃ tad dhayaṃ nītvā te rasātalam āgaman | 
 BRP078.015.2  rākṣasān māyayā yuktān naivāpaśyanta sāgarāḥ || 15 || 
 
 
 BRP078.016.1  na dṛṣṭvā te hayaṃ putrāḥ sagarasya balīyasaḥ | 
 BRP078.016.2  itaś cetaś carantas te naivāpaśyan hayaṃ tadā || 16 || 
 
 
 BRP078.017.1  devalokaṃ tadā jagmuḥ parvatāṃś ca sarāṃsi ca | 
 BRP078.017.2  vanāni ca vicinvanto naivāpaśyan hayaṃ tadā || 17 || 
 
 
 BRP078.018.1  kṛtasvastyayano rājā ṛtvigbhiḥ kṛtamaṅgalaḥ | 
 BRP078.018.2  adṛṣṭvā tu paśuṃ ramyaṃ rājā cintām upeyivān || 18 || 
 
 
 BRP078.019.1  aṭantaḥ sāgarāḥ sarve devalokam upāgaman | 
 BRP078.019.2  hayaṃ tam anucinvantas tatrāpi na hayo 'bhavat || 19 || 
 
 
 BRP078.020.1  tato mahīṃ samājagmuḥ parvatāṃś ca vanāni ca | 
 BRP078.020.2  tatrāpi ca hayaṃ naiva dṛṣṭavanto nṛpātmajāḥ || 20 || 
 
 
 BRP078.021.1  etasminn antare tatra daivī vāg abhavat tadā | 
 BRP078.021.2  rasātale hayo baddha āste nānyatra sāgarāḥ || 21 || 
 
 
 BRP078.022.1  iti śrutvā tato vākyaṃ gantukāmā rasātalam | 
 BRP078.022.2  akhanan pṛthivīṃ sarvāṃ paritaḥ sāgarās tataḥ || 22 || 
 
 
 BRP078.023.1  te kṣudhārtā mṛdaṃ śuṣkāṃ bhakṣayantas tv aharniśam | 
 BRP078.023.2  nyakhanaṃś cāpi jagmuś ca satvarās te rasātalam || 23 || 
 
 
 BRP078.024.1  tān āgatān bhūpasutān sāgarān balinaḥ kṛtīn | 
 BRP078.024.2  śrutvā rakṣāṃsi santrastā vyagaman kapilāntikam || 24 || 
 
 
 BRP078.025.1  kapilo 'pi mahāprājñas tatra śete rasātale | 
 BRP078.025.2  purā ca sādhitaṃ tena devānāṃ kāryam uttamam || 25 || 
 
 
 BRP078.026.1  vinidreṇa tataḥ śrāntaḥ siddhe kārye surān prati | 
 BRP078.026.2  abravīt kapilaḥ śrīmān nidrāsthānaṃ prayacchatha || 26 || 
 
 
 BRP078.027.1  rasātalaṃ dadus tasmai punar āha surān muniḥ | 
 BRP078.027.2  yo mām utthāpayen mando bhasmī bhūyāc ca satvaram || 27 || 
 
 
 BRP078.028.1  tataḥ śaye talagato no cen na svapna eva hi | 
 BRP078.028.2  tathety uktaḥ suragaṇais tatra śete rasātale || 28 || 
 
 
 
 BRP078.029.1  tasya prabhāvaṃ te jñātvā rākṣasā māyayā yutāḥ | 
 BRP078.029.2  sāgarāṇāṃ ca sarveṣāṃ vadhopāyaṃ pracakrire || 29 || 
 
 
 BRP078.030.1  vinā yuddhena te bhītā rākṣasāḥ satvarās tadā | 
 BRP078.030.2  āgatya yatra sa muniḥ kapilaḥ kopano mahān || 30 || 
 
 
 BRP078.031.1  śirodeśe hayaṃ te vai baddhvātha tvarayānvitāḥ | 
 BRP078.031.2  dūre sthitvā mauninaś ca prekṣantaḥ kiṃ bhaved iti || 31 || 
 
 
 BRP078.032.1  tatas tu sāgarāḥ sarve nirviśanto rasātalam | 
 BRP078.032.2  dadṛśus te hayaṃ baddhaṃ śayānaṃ puruṣaṃ tathā || 32 || 
 
 
 BRP078.033.1  taṃ menire ca hartāraṃ kratuhantāram eva ca | 
 BRP078.033.2  enaṃ hatvā mahāpāpaṃ nayāmo 'śvaṃ nṛpāntikam || 33 || 
 
 
 BRP078.034.1  kecid ūcuḥ paśuṃ baddhaṃ nayāmo 'nena kiṃ phalam | 
 BRP078.034.2  tadāhur apare śūrā rājānaḥ śāsakā vayam || 34 || 
 
 
 BRP078.035.1  utthāpyainaṃ mahāpāpaṃ hanmaḥ kṣātreṇa varcasā | 
 BRP078.035.2  te taṃ jaghnur muniṃ pādair bruvanto niṣṭhurāṇi ca || 35 || 
 
 
 BRP078.036.1  tataḥ kopena mahatā kapilo munisattamaḥ | 
 BRP078.036.2  sāgarān īkṣayām āsa tān kopād bhasmasāt karot || 36 || 
 
 
 BRP078.037.1  jajvalus te tatas tatra sāgarāḥ sarva eva hi | 
 BRP078.037.2  tat tu sarvaṃ na jānāti dīkṣitaḥ sagaro nṛpaḥ || 37 || 
 
 
 BRP078.038.1  nāradaḥ kathayām āsa sagarāya mahātmane | 
 BRP078.038.2  kapilasya tu saṃsthānaṃ hayasyāpi tu saṃsthitim || 38 || 
 
 
 BRP078.039.1  rākṣasānāṃ tu vikṛtiṃ sāgarāṇāṃ ca nāśanam | 
 BRP078.039.2  tataś cintāparo rājā kartavyaṃ nāvabudhyata || 39 || 
 
 
 BRP078.040.1  aparo 'pi sutaś cāsīd asamañjā iti śrutaḥ | 
 BRP078.040.2  sa tu bālāṃs tathā paurān maurkhyāt kṣipati cāmbhasi || 40 || 
 
 
 BRP078.041.1  sagaro 'py atha vijñaptaḥ pauraiḥ sammilitais tadā | 
 BRP078.041.2  durnayaṃ tasya taṃ jñātvā tataḥ kruddho 'bravīn nṛpaḥ || 41 || 
 
 
 BRP078.042.1  svān amātyāṃs tadā rājā deśatyāgaṃ karotv ayam | 
 BRP078.042.2  asamañjāḥ kṣatradharmatyāgī vai bālaghātakaḥ || 42 || 
 
 
 BRP078.043.1  sagarasya tu tad vākyaṃ śrutvāmātyās tvarānvitāḥ | 
 BRP078.043.2  tatyajur nṛpateḥ putram asamañjā gato vanam || 43 || 
 
 
 BRP078.044.1  sāgarā brahmaśāpena naṣṭāḥ sarve rasātale | 
 BRP078.044.2  eko 'pi ca vanaṃ prāpta idānīṃ kā gatir mama || 44 || 
 
 
 BRP078.045.1  aṃśumān iti vikhyātaḥ putras tasyāsamañjasaḥ | 
 BRP078.045.2  ānāyya bālakaṃ rājā kāryaṃ tasmai nyavedayat || 45 || 
 
 
 BRP078.046.1  kapilaṃ ca samārādhya aṃśumān api bālakaḥ | 
 BRP078.046.2  sagarāya hayaṃ prādāt tataḥ pūrṇo 'bhavat kratuḥ || 46 || 
 
 
 BRP078.047.1  tasyāpi putras tejasvī dilīpa iti dhārmikaḥ | 
 BRP078.047.2  tasyāpi putro matimān bhagīratha iti śrutaḥ || 47 || 
 
 
 BRP078.048.1  pitāmahānāṃ sarveṣāṃ gatiṃ śrutvā suduḥkhitaḥ | 
 BRP078.048.2  sagaraṃ nṛpaśārdūlaṃ papraccha vinayānvitaḥ || 48 || 
 
 
 BRP078.049.1  sāgarāṇāṃ tu sarveṣāṃ niṣkṛtis tu kathaṃ bhavet | 
 BRP078.049.2  bhagīrathaṃ nṛpaḥ prāha kapilo vetti putraka || 49 || 
 
 
 
 BRP078.050.1  tasya tad vacanaṃ śrutvā bālaḥ prāyād rasātalam | 
 BRP078.050.2  kapilaṃ ca namaskṛtvā sarvaṃ tasmai nyavedayat || 50 || 
 
 
 BRP078.051.1  sa munis tu ciraṃ dhyātvā tapasārādhya śaṅkaram | 
 BRP078.051.2  jaṭājalena svapitṝn āplāvya nṛpasattama || 51 || 
 
 
 BRP078.052.1  tataḥ kṛtārtho bhavitā tvaṃ ca te pitaras tathā | 
 BRP078.052.2  tathā karomīti muniṃ praṇamya punar abravīt || 52 || 
 
 
 BRP078.053.1  kva gacche 'haṃ muniśreṣṭha kartavyaṃ cāpi tad vada || 53 || 
 
 kapila uvāca: 
 
 BRP078.054.1  kailāsaṃ taṃ naraśreṣṭha gatvā stuhi maheśvaram | 
 BRP078.054.2  tapaḥ kuru yathāśakti tataś cepsitam āpsyasi || 54 || 
 
 brahmovāca: 
 
 BRP078.055.1  tac chrutvā sa muner vākyaṃ muniṃ natvā tv agān nagam | 
 BRP078.055.2  kailāsaṃ sa śucir bhūtvā bālo bālakriyānvitaḥ | 
 BRP078.055.3  tapase niścayaṃ kṛtvā uvāca sa bhagīrathaḥ || 55 || 
 
 bhagīratha uvāca: 
 
 BRP078.056.1  bālo 'haṃ bālabuddhiś ca bālacandradhara prabho | 
 BRP078.056.2  nāhaṃ kimapi jānāmi tataḥ prīto bhava prabho || 56 || 
 
 
 BRP078.057.1  vāgbhir manobhiḥ kṛtibhiḥ kadācin | 
 BRP078.057.2  mamopakurvanti hite ratā ye | 
 BRP078.057.3  tebhyo hitārthaṃ tv iha cāmareśa | 
 BRP078.057.4  somaṃ namasyāmi surādipūjyam || 57 || 
 
 
 BRP078.058.1  utpādito yair abhivardhitaś ca | 
 BRP078.058.2  samānagotraś ca samānadharmā | 
 BRP078.058.3  teṣām abhīṣṭāni śivaḥ karotu | 
 BRP078.058.4  bālendumauliṃ praṇato 'smi nityam || 58 || 
 
 brahmovāca: 
 
 BRP078.059.1  evaṃ tu bruvatas tasya purastād abhavac chivaḥ | 
 BRP078.059.2  vareṇa cchandayāno vai bhagīratham uvāca ha || 59 || 
 
 śiva uvāca: 
 
 BRP078.060.1  yan na sādhyaṃ suragaṇair deyaṃ tat te mayā dhruvam | 
 BRP078.060.2  vadasva nirbhayo bhūtvā bhagīratha mahāmate || 60 || 
 
 brahmovāca: 
 
 BRP078.061.1  bhagīrathaḥ praṇamyeśaṃ hṛṣṭaḥ provāca śaṅkaram || 61 || 
 
 bhagīratha uvāca: 
 
 BRP078.062.1  jaṭāsthitāṃ pitṝṇāṃ me pāvanāya saridvarām | 
 BRP078.062.2  tām eva dehi deveśa sarvam āptaṃ tato bhavet || 62 || 
 
 brahmovāca: 
 
 BRP078.063.1  maheśo 'pi vihasyātha bhagīratham uvāca ha || 63 || 
 
 śiva uvāca: 
 
 BRP078.064.1  dattā mayeyaṃ te putra punas tāṃ stuhi suvrata || 64 || 
 
 brahmovāca: 
 
 BRP078.065.1  tad devavacanaṃ śrutvā tadarthaṃ tu tapo mahat | 
 BRP078.065.2  stutiṃ cakāra gaṅgāyā bhaktyā prayatamānasaḥ || 65 || 
 
 
 
 BRP078.066.1  tasyā api prasādaṃ ca prāpya bālo 'py abālavat | 
 BRP078.066.2  gaṅgāṃ maheśvarāt prāptām ādāyāgād rasātalam || 66 || 
 
 
 BRP078.067.1  nyavedayat sa munaye kapilāya mahātmane | 
 BRP078.067.2  yathoditaprakāreṇa gaṅgāṃ saṃsthāpya yatnataḥ || 67 || 
 
 
 BRP078.068.1  pradakṣiṇam athāvartya kṛtāñjalipuṭo 'bravīt || 68 || 
 
 bhagīratha uvāca: 
 
 BRP078.069.1  devi me pitaraḥ śāpāt kapilasya mahāmuneḥ | 
 BRP078.069.2  prāptās te vigatiṃ mātas tasmāt tān pātum arhasi || 69 || 
 
 brahmovāca: 
 
 BRP078.070.1  tathety uktvā suranadī sarveṣām upakārikā | 
 BRP078.070.2  lokānām upakārārthaṃ pitṝṇāṃ pāvanāya ca || 70 || 
 
 
 BRP078.071.1  agastyapītasyāmbhodheḥ pūraṇāya viśeṣataḥ | 
 BRP078.071.2  smaraṇād eva pāpānāṃ nāśāya suranimnagā || 71 || 
 
 
 BRP078.072.1  bhagīrathoditaṃ cakre rasātalatale sthitān | 
 BRP078.072.2  bhasmībhūtān nṛpasutān sāgarāṃś ca viśeṣataḥ || 72 || 
 
 
 BRP078.073.1  vinirdagdhān athāplāvya khātapūram athākarot | 
 BRP078.073.2  tato meruṃ samāplāvya sthitāṃ bālo 'bravīn nṛpaḥ || 73 || 
 
 
 BRP078.074.1  karmabhūmau tvayā bhāvyaṃ tathety āgād dhimālayam | 
 BRP078.074.2  himavatparvatāt puṇyād bhārataṃ varṣam abhyagāt || 74 || 
 
 
 BRP078.075.1  tanmadhyataḥ puṇyanadī prāyāt pūrvārṇavaṃ prati | 
 BRP078.075.2  evam eṣāpi te proktā gaṅgā kṣātrā mahāmune || 75 || 
 
 
 BRP078.076.1  māheśvarī vaiṣṇavī ca saiva brāhmī ca pāvanī | 
 BRP078.076.2  bhāgīrathī devanadī himavacchikharāśrayā || 76 || 
 
 
 BRP078.077.1  maheśvarajaṭāvāri evaṃ dvaividhyam āgatam | 
 BRP078.077.2  vindhyasya dakṣiṇe gaṅgā gautamī sā nigadyate | 
 BRP078.077.3  uttare sāpi vindhyasya bhāgīrathy abhidhīyate || 77 || 
 
 
 
        Chapter 79: Story of Viṣṇu as boar lifting up the sacrifice
         SS  143-144 
 nārada uvāca: 
 
 BRP079.001.1  na manas tṛptim ādhatte kathāḥ śṛṇvat tvayeritāḥ | 
 BRP079.001.2  pṛthak tīrthaphalaṃ śrotuṃ pravṛttaṃ mama mānasam || 1 || 
 
 
 BRP079.002.1  kramaśo brāhmaṇānītāṃ gaṅgāṃ me prathamaṃ vada | 
 BRP079.002.2  pṛthak tīrthaphalaṃ puṇyaṃ setihāsaṃ yathākramam || 2 || 
 
 brahmovāca: 
 
 BRP079.003.1  tīrthānāṃ ca pṛthag bhāvaṃ phalaṃ māhātmyam eva ca | 
 BRP079.003.2  sarvaṃ vaktuṃ na śaknomi na ca tvaṃ śravaṇe kṣamaḥ || 3 || 
 
 
 BRP079.004.1  tathāpi kiñcid vakṣyāmi śṛṇu nārada yatnataḥ | 
 BRP079.004.2  yāny uktāni ca tīrthāni śrutivākyāni yāni ca || 4 || 
 
 
 BRP079.005.1  tāni vakṣyāmi saṅkṣepān namaskṛtvā trilocanam | 
 BRP079.005.2  yatrāsau bhagavān āsīt pratyakṣas tryambako mune || 5 || 
 
 
 
 BRP079.006.1  tryambakaṃ nāma tat tīrthaṃ bhuktimuktipradāyakam | 
 BRP079.006.2  vārāham aparaṃ tīrthaṃ triṣu lokeṣu viśrutam || 6 || 
 
 
 BRP079.007.1  tasya rūpaṃ pravakṣyāmi nāma viṣṇor yathābhavat | 
 BRP079.007.2  purā devān parābhūya yajñam ādāya rākṣasaḥ || 7 || 
 
 
 BRP079.008.1  rasātalam anuprāptaḥ sindhusena iti śrutaḥ | 
 BRP079.008.2  yajñe talam anuprāpte niryajñā hy abhavan mahī || 8 || 
 
 
 BRP079.009.1  nāyaṃ loko 'sti na paro yajñe naṣṭa itītvarāḥ | 
 BRP079.009.2  surās tam eva viviśū rasātalam anudviṣam || 9 || 
 
 
 BRP079.010.1  nāśaknuvaṃs tu taṃ jetuṃ devā indrapurogamāḥ | 
 BRP079.010.2  viṣṇuṃ purāṇapuruṣaṃ gatvā tasmai nyavedayan || 10 || 
 
 
 BRP079.011.1  rākṣasasya tu tat karma yajñabhraṃśam aśeṣataḥ | 
 BRP079.011.2  tataḥ provāca bhagavān vārāhaṃ vapur āsthitaḥ || 11 || 
 
 
 BRP079.012.1  śaṅkhacakragadāpāṇir gatvā caiva rasātalam | 
 BRP079.012.2  ānayiṣye makhaṃ puṇyaṃ hatvā rākṣasapuṅgavān || 12 || 
 
 
 BRP079.013.1  svaḥ prayāntu surāḥ sarve vyetu vo mānaso jvaraḥ | 
 BRP079.013.2  yena gaṅgā talaṃ prāptā pathā tenaiva cakradhṛk || 13 || 
 
 
 BRP079.014.1  jagāma tarasā putra bhuvaṃ bhittvā rasātalam | 
 BRP079.014.2  sa varāhavapuḥ śrīmān rasātalanivāsinaḥ || 14 || 
 
 
 BRP079.015.1  rākṣasān dānavān hatvā mukhe dhṛtvā mahādhvaram | 
 BRP079.015.2  vārāharūpī bhagavān makham ādāya yajñabhuk || 15 || 
 
 
 BRP079.016.1  yena prāpa talaṃ viṣṇuḥ pathā tenaiva śatrujit | 
 BRP079.016.2  mukhe nyasya mahāyajñaṃ niścakrāma rasātalāt || 16 || 
 
 
 BRP079.017.1  tatra brahmagirau devāḥ pratīkṣāṃ cakrire hareḥ | 
 BRP079.017.2  pathas tasmād viniḥsṛtya gaṅgāsravaṇam abhyagāt || 17 || 
 
 
 BRP079.018.1  prākṣālayac ca svāṅgāni asṛgliptāni nārada | 
 BRP079.018.2  gaṅgāmbhasā tatra kuṇḍaṃ vārāham abhavat tataḥ || 18 || 
 
 
 BRP079.019.1  mukhe nyastaṃ mahāyajñaṃ devānāṃ purato hariḥ | 
 BRP079.019.2  dattavāṃs tridaśaśreṣṭho mukhād yajño 'bhyajāyata || 19 || 
 
 
 BRP079.020.1  tataḥ prabhṛti yajñāṅgaṃ pradhānaṃ sruva ucyate | 
 BRP079.020.2  vārāharūpam abhavad evaṃ vai kāraṇāntarāt || 20 || 
 
 
 BRP079.021.1  tasmāt puṇyatamaṃ tīrthaṃ vārāhaṃ sarvakāmadam | 
 BRP079.021.2  tatra snānaṃ ca dānaṃ ca sarvakratuphalapradam || 21 || 
 
 
 BRP079.022.1  tatra sthito 'pi yaḥ kaścit pitṝn smarati puṇyakṛt | 
 BRP079.022.2  vimuktāḥ sarvapāpebhyaḥ pitaraḥ svargam āpnuyuḥ || 22 || 
 
 
 
        Chapter 80: Story of the pigeon couple and the hunter
         SS  144-146 
 brahmovāca: 
 
 BRP080.001.1  kuśāvartasya māhātmyam ahaṃ vaktuṃ na te kṣamaḥ | 
 BRP080.001.2  tasya smaraṇamātreṇa kṛtakṛtyo bhaven naraḥ || 1 || 
 
 
 BRP080.002.1  kuśāvartam iti khyātaṃ narāṇāṃ sarvakāmadam | 
 BRP080.002.2  kuśenāvartitaṃ yatra gautamena mahātmanā || 2 || 
 
 
 
 BRP080.003.1  kuśenāvartayitvā tu ānayām āsa tāṃ muniḥ | 
 BRP080.003.2  tatra snānaṃ ca dānaṃ ca pitṝṇāṃ tṛptidāyakam || 3 || 
 
 
 BRP080.004.1  nīlagaṅgā saricchreṣṭhā niḥsṛtā nīlaparvatāt | 
 BRP080.004.2  tatra snānādi yat kiñcit karoti prayato naraḥ || 4 || 
 
 
 BRP080.005.1  sarvaṃ tad akṣayaṃ vidyāt pitṝṇāṃ tṛptidāyakam | 
 BRP080.005.2  viśrutaṃ triṣu lokeṣu kapotaṃ tīrtham uttamam || 5 || 
 
 
 BRP080.006.1  tasya rūpaṃ ca vakṣyāmi mune śṛṇu mahāphalam | 
 BRP080.006.2  tatra brahmagirau kaścid vyādhaḥ paramadāruṇaḥ || 6 || 
 
 
 BRP080.007.1  hinasti brāhmaṇān sādhūn yatīn gopakṣiṇo mṛgān | 
 BRP080.007.2  evambhūtaḥ sa pāpātmā krodhano 'nṛtabhāṣaṇaḥ || 7 || 
 
 
 BRP080.008.1  bhīṣaṇākṛtir atyugro nīlākṣo hrasvabāhukaḥ | 
 BRP080.008.2  danturo naṣṭanāsākṣo hrasvapāt pṛthukukṣikaḥ || 8 || 
 
 
 BRP080.009.1  hrasvodaro hrasvabhujo vikṛto gardabhasvanaḥ | 
 BRP080.009.2  pāśahastaḥ pāpacittaḥ pāpiṣṭhaḥ sadhanuḥ sadā || 9 || 
 
 
 BRP080.010.1  tasya bhāryā tathābhūtā apatyāny api nārada | 
 BRP080.010.2  tayā tu preryamāṇo 'sau viveśa gahanaṃ vanam || 10 || 
 
 
 BRP080.011.1  sa jaghāna mṛgān pāpaḥ pakṣiṇo bahurūpiṇaḥ | 
 BRP080.011.2  pañjare prākṣipat kāṃścij jīvamānāṃs tathetarān || 11 || 
 
 
 BRP080.012.1  kṣudhayā paritaptāṅgo vihvalas tṛṣayā tathā | 
 BRP080.012.2  bhrāntadeśo bahutaraṃ nyavartata gṛhaṃ prati || 12 || 
 
 
 BRP080.013.1  tato 'parāhṇe samprāpte nivṛtte madhumādhave | 
 BRP080.013.2  kṣaṇāt taḍid garjitaṃ ca sābhraṃ caivābhavat tadā || 13 || 
 
 
 BRP080.014.1  vavau vāyuḥ sāśmavarṣo vāridhārātibhīṣaṇaḥ | 
 BRP080.014.2  sa gacchaṃl lubdhakaḥ śrāntaḥ panthānaṃ nāvabudhyata || 14 || 
 
 
 BRP080.015.1  jalaṃ sthalaṃ gartam atho panthānam athavā diśaḥ | 
 BRP080.015.2  na bubodha tadā pāpaḥ śrāntaḥ śaraṇam apy atha || 15 || 
 
 
 BRP080.016.1  kva gacchāmi kva tiṣṭheyaṃ kiṃ karomīty acintayat | 
 BRP080.016.2  sarveṣāṃ prāṇināṃ prāṇān āhartāhaṃ yathāntakaḥ || 16 || 
 
 
 BRP080.017.1  mamāpy antakaraṃ bhūtaṃ samprāptaṃ cāśmavarṣaṇam | 
 BRP080.017.2  trātāraṃ naiva paśyāmi śilāṃ vā vṛkṣam antike || 17 || 
 
 
 BRP080.018.1  evaṃ bahuvidhaṃ vyādho vicintyāpaśyad antike | 
 BRP080.018.2  vane vanaspatim iva nakṣatrāṇāṃ yathātrijam || 18 || 
 
 
 BRP080.019.1  mṛgāṇāṃ ca yathā siṃham āśramāṇāṃ gṛhādhipam | 
 BRP080.019.2  indriyāṇāṃ mana iva trātāraṃ prāṇināṃ nagam || 19 || 
 
 
 BRP080.020.1  śreṣṭhaṃ viṭapinaṃ śubhraṃ śākhāpallavamaṇḍitam | 
 BRP080.020.2  tam āśrityopaviṣṭo 'bhūt klinnavāsā sa lubdhakaḥ || 20 || 
 
 
 BRP080.021.1  smaran bhāryām apatyāni jīveyur athavā na vā | 
 BRP080.021.2  etasminn antare tatra cāstaṃ prāpto divākaraḥ || 21 || 
 
 
 BRP080.022.1  tam eva nagam āśritya kapoto bhāryayā saha | 
 BRP080.022.2  putrapautraiḥ parivṛto hy āste tatra nagottame || 22 || 
 
 
 BRP080.023.1  sukhena nirbhayo bhūtvā sutṛptaḥ prīta eva ca | 
 BRP080.023.2  bahavo vatsarā yātā vasatas tasya pakṣiṇaḥ || 23 || 
 
 
 
 BRP080.024.1  pativratā tasya bhāryā suprītā tena caiva hi | 
 BRP080.024.2  koṭare tannage śreṣṭhe jalavāyvagnivarjite || 24 || 
 
 
 BRP080.025.1  bhāryāputraiḥ parivṛtaḥ sarvadāste kapotakaḥ | 
 BRP080.025.2  tasmin dine daivavaśāt kapotaś ca kapotakī || 25 || 
 
 
 BRP080.026.1  bhakṣyārthaṃ tu ubhau yātau kapoto nagam abhyagāt | 
 BRP080.026.2  sāpi daivavaśāt putra pañjarasthaiva vartate || 26 || 
 
 
 BRP080.027.1  gṛhītā lubdhakenātha jīvamāneva vartate | 
 BRP080.027.2  kapotako 'py apatyāni mātṛhīnāny udīkṣya ca || 27 || 
 
 
 BRP080.028.1  varṣaṃ ca bhīṣaṇaṃ prāptam astaṃ yāto divākaraḥ | 
 BRP080.028.2  svakoṭaraṃ tayā hīnam ālokya vilalāpa saḥ || 28 || 
 
 
 BRP080.029.1  tāṃ baddhāṃ pañjarasthāṃ vā na bubodha kapotarāṭ | 
 BRP080.029.2  anvārebhe kapoto vai priyāyā guṇakīrtanam || 29 || 
 
 
 BRP080.030.1  nādyāpy āyāti kalyāṇī mama harṣavivardhinī | 
 BRP080.030.2  mama dharmasya jananī mama dehasya ceśvarī || 30 || 
 
 
 BRP080.031.1  dharmārthakāmamokṣāṇāṃ saiva nityaṃ sahāyinī | 
 BRP080.031.2  tuṣṭe hasantī ruṣṭe ca mama duḥkhapramārjanī || 31 || 
 
 
 BRP080.032.1  sakhī mantreṣu sā nityaṃ mama vākyaratā sadā | 
 BRP080.032.2  nādyāpy āyāti kalyāṇī samprayāte 'pi bhāskare || 32 || 
 
 
 BRP080.033.1  na jānāti vrataṃ mantraṃ daivaṃ dharmārtham eva ca | 
 BRP080.033.2  pativratā patiprāṇā patimantrā patipriyā || 33 || 
 
 
 BRP080.034.1  nādyāpy āyāti kalyāṇī kiṃ karomi kva yāmi vā | 
 BRP080.034.2  kiṃ me gṛhaṃ kānanaṃ ca tayā hīnaṃ hi dṛśyate || 34 || 
 
 
 BRP080.035.1  tayā yuktaṃ śriyā yuktaṃ bhīṣaṇaṃ vāpi śobhanam | 
 BRP080.035.2  nādyāpy āyāti me kāntā yayā gṛham udīritam || 35 || 
 
 
 BRP080.036.1  vinānayā na jīviṣye tyaje vāpi priyāṃ tanum | 
 BRP080.036.2  kiṃ kurvantu tv apatyāni luptadharmas tv ahaṃ punaḥ || 36 || 
 
 
 BRP080.037.1  evaṃ vilapatas tasya bhartur vākyaṃ niśamya sā | 
 BRP080.037.2  pañjarasthaiva sā vākyaṃ bhartāram idam abravīt || 37 || 
 
 kapotaky uvāca: 
 
 BRP080.038.1  atrāham asmi baddhaiva vivaśāsmi khagottama | 
 BRP080.038.2  ānītāhaṃ lubdhakena baddhā pāśair mahāmate || 38 || 
 
 
 BRP080.039.1  dhanyāsmy anugṛhītāsmi patir vakti guṇān mama | 
 BRP080.039.2  sato vāpy asato vāpi kṛtārthāhaṃ na saṃśayaḥ || 39 || 
 
 
 BRP080.040.1  tuṣṭe bhartari nārīṇāṃ tuṣṭāḥ syuḥ sarvadevatāḥ | 
 BRP080.040.2  viparyaye tu nārīṇām avaśyaṃ nāśam āpnuyāt || 40 || 
 
 
 BRP080.041.1  tvaṃ daivaṃ tvaṃ prabhur mahyaṃ tvaṃ suhṛt tvaṃ parāyaṇam | 
 BRP080.041.2  tvaṃ vrataṃ tvaṃ paraṃ brahma svargo mokṣas tvam eva ca || 41 || 
 
 
 BRP080.043.1  mā cintāṃ kuru kalyāṇa dharme buddhiṃ sthirāṃ kuru | 
 BRP080.043.2  tvatprasādāc ca bhuktā hi bhogāś ca vividhā mayā | 
 BRP080.043.3  alaṃ khedena majjena dharme buddhiṃ kuru sthirām || 43 || 
 
 brahmovāca: 
 
 BRP080.044.1  iti śrutvā priyāvākyam uttatāra nagottamāt | 
 BRP080.044.2  yatra sā pañjarasthā tu kapotī vartate tvaram || 44 || 
 
 
 
 BRP080.045.1  tām āgatya priyāṃ dṛṣṭvā mṛtavac cāpi lubdhakam | 
 BRP080.045.2  mocayāmīti tām āha niśceṣṭo lubdhako 'dhunā || 45 || 
 
 
 BRP080.046.1  mā muñcasva mahābhāga jñātvā sambandham asthiram | 
 BRP080.046.2  lubdhānāṃ khecarā hy annaṃ jīvo jīvasya cāśanam || 46 || 
 
 
 BRP080.047.1  nāparādhaṃ smarāmy asya dharmabuddhiṃ sthirāṃ kuru | 
 BRP080.047.2  gurur agnir dvijātīnāṃ varṇānāṃ brāhmaṇo guruḥ || 47 || 
 
 
 BRP080.048.1  patir eva guruḥ strīṇāṃ sarvasyābhyāgato guruḥ | 
 BRP080.048.2  abhyāgatam anuprāptaṃ vacanais toṣayanti ye || 48 || 
 
 
 BRP080.049.1  teṣāṃ vāgīśvarī devī tṛptā bhavati niścitam | 
 BRP080.049.2  tasyānnasya pradānena śakras tṛptim avāpnuyāt || 49 || 
 
 
 BRP080.050.1  pitaraḥ pādaśaucena annādyena prajāpatiḥ | 
 BRP080.050.2  tasyopacārād vai lakṣmīr viṣṇunā prītim āpnuyāt || 50 || 
 
 
 BRP080.051.1  śayane sarvadevās tu tasmāt pūjyatamo 'tithiḥ | 
 BRP080.051.2  abhyāgatam anuśrāntaṃ sūryoḍhaṃ gṛham āgatam | 
 BRP080.051.3  taṃ vidyād devarūpeṇa sarvakratuphalo hy asau || 51 || 
 
 
 BRP080.052.1  abhyāgataṃ śrāntam anuvrajanti | 
 BRP080.052.2  devāś ca sarve pitaro 'gnayaś ca | 
 BRP080.052.3  tasmin hi tṛpte mudam āpnuvanti | 
 BRP080.052.4  gate nirāśe 'pi ca te nirāśāḥ || 52 || 
 
 
 BRP080.053.1  tasmāt sarvātmanā kānta duḥkhaṃ tyaktvā śamaṃ vraja | 
 BRP080.053.2  kṛtvā tiṣṭha śubhāṃ buddhiṃ dharmakṛtyaṃ samācara || 53 || 
 
 
 BRP080.054.1  upakāro 'pakāraś ca pravarāv iti sammatau | 
 BRP080.054.2  upakāriṣu sarvo 'pi karoty upakṛtiṃ punaḥ || 54 || 
 
 
 BRP080.055.1  apakāriṣu yaḥ sādhuḥ puṇyabhāk sa udāhṛtaḥ || 55 || 
 
 kapota uvāca: 
 
 BRP080.056.1  āvayor anurūpaṃ ca tvayoktaṃ sādhu manyase | 
 BRP080.056.2  kintu vaktavyam apy asti tac chṛṇuṣva varānane || 56 || 
 
 
 BRP080.057.1  sahasraṃ bharate kaścic chatam anyo daśāparaḥ | 
 BRP080.057.2  ātmānaṃ ca sukhenānyo vayaṃ kaṣṭodarambharāḥ || 57 || 
 
 
 BRP080.058.1  gartadhānyadhanāḥ kecit kuśūladhanino 'pare | 
 BRP080.058.2  ghaṭakṣiptadhanāḥ kecic cañcukṣiptadhanā vayam || 58 || 
 
 
 BRP080.059.1  pūjayāmi kathaṃ śrāntam abhyāgatam imaṃ śubhe || 59 || 
 
 kapoty uvāca: 
 
 BRP080.060.1  agnir āpaḥ śubhā vāṇī tṛṇakāṣṭhādikaṃ ca yat | 
 BRP080.060.2  etad apy arthine deyaṃ śītārto lubdhakas tv ayam || 60 || 
 
 brahmovāca: 
 
 BRP080.061.1  etac chrutvā priyāvākyaṃ vṛkṣam āruhya pakṣirāṭ | 
 BRP080.061.2  ālokayām āsa tadā vahniṃ dūraṃ dadarśa ha || 61 || 
 
 
 BRP080.062.1  sa tu gatvā vahnideśaṃ cañcunolmukam āharat | 
 BRP080.062.2  puro 'gniṃ jvālayām āsa lubdhakasya kapotakaḥ || 62 || 
 
 
 BRP080.063.1  śuṣkakāṣṭhāni parṇāni tṛṇāni ca punaḥ punaḥ | 
 BRP080.063.2  agnau nikṣepayām āsa niśīthe sa kapotarāṭ || 63 || 
 
 
 BRP080.064.1  tam agniṃ jvalitaṃ dṛṣṭvā lubdhakaḥ śītaduḥkhitaḥ | 
 BRP080.064.2  avaśāni svakāṅgāni pratāpya sukham āptavān || 64 || 
 
 
 BRP080.065.1  kṣudhāgninā dahyamānaṃ vyādhaṃ dṛṣṭvā kapotakī | 
 BRP080.065.2  mā muñcasva mahābhāga iti bhartāram abravīt || 65 || 
 
 
 
 BRP080.066.1  svaśarīreṇa duḥkhārtaṃ lubdhakaṃ prīṇayāmi tam | 
 BRP080.066.2  iṣṭātithīnāṃ ye lokās tāṃs tvaṃ prāpnuhi suvrata || 66 || 
 
 kapota uvāca: 
 
 BRP080.067.1  mayi tiṣṭhati naivāyaṃ tava dharmo vidhīyate | 
 BRP080.067.2  iṣṭātithir bhavāmīha anujānīhi māṃ śubhe || 67 || 
 
 brahmovāca: 
 
 BRP080.068.1  ity uktvāgniṃ trir āvartya smaran devaṃ caturbhujam | 
 BRP080.068.2  viśvātmakaṃ mahāviṣṇuṃ śaraṇyaṃ bhaktavatsalam || 68 || 
 
 
 BRP080.069.1  yathāsukhaṃ juṣasveti vadann agniṃ tathāviśat | 
 BRP080.069.2  taṃ dṛṣṭvāgnau kṣiptajīvaṃ lubdhako vākyam abravīt || 69 || 
 
 lubdhaka uvāca: 
 
 BRP080.070.1  aho mānuṣadehasya dhig jīvitam idaṃ mama | 
 BRP080.070.2  yad idaṃ pakṣirājena madarthe sāhasaṃ kṛtam || 70 || 
 
 brahmovāca: 
 
 BRP080.071.1  evaṃ bruvantaṃ taṃ lubdhaṃ pakṣiṇī vākyam abravīt || 71 || 
 
 kapotaky uvāca: 
 
 BRP080.072.1  māṃ tvaṃ muñca mahābhāga dūraṃ yāty eṣa me patiḥ || 72 || 
 
 brahmovāca: 
 
 BRP080.073.1  tasyās tad vacanaṃ śrutvā pañjarasthāṃ kapotakīm | 
 BRP080.073.2  lubdhako mocayām āsa tarasā bhītavat tadā || 73 || 
 
 
 BRP080.074.1  sāpi pradakṣiṇaṃ kṛtvā patim agniṃ tadā jagau || 74 || 
 
 kapoty uvāca: 
 
 BRP080.075.1  strīṇām ayaṃ paro dharmo yad bhartur anuveśanam | 
 BRP080.075.2  vede ca vihito mārgaḥ sarvalokeṣu pūjitaḥ || 75 || 
 
 
 BRP080.076.1  vyālagrāhī yathā vyālaṃ bilād uddharate balāt | 
 BRP080.076.2  evaṃ tv anugatā nārī saha bhartrā divaṃ vrajet || 76 || 
 
 
 BRP080.077.1  tisraḥ koṭyo 'rdhakoṭī ca yāni romāṇi mānuṣe | 
 BRP080.077.2  tāvatkālaṃ vaset svarge bhartāraṃ yānugacchati || 77 || 
 
 
 BRP080.078.1  namaskṛtvā bhuvaṃ devān gaṅgāṃ cāpi vanaspatīn | 
 BRP080.078.2  āśvāsya tāny apatyāni lubdhakaṃ vākyam abravīt || 78 || 
 
 kapoty uvāca: 
 
 BRP080.079.1  tvatprasādān mahābhāga upapannaṃ mamedṛśam | 
 BRP080.079.2  apatyānāṃ kṣamasveha bhartrā yāmi triviṣṭapam || 79 || 
 
 brahmovāca: 
 
 BRP080.080.1  ity uktvā pakṣiṇī sādhvī praviveśa hutāśanam | 
 BRP080.080.2  praviṣṭāyāṃ hutavahe jayaśabdo nyavartata || 80 || 
 
 
 BRP080.081.1  gagane sūryasaṅkāśaṃ vimānam atiśobhanam | 
 BRP080.081.2  tadārūḍhau suranibhau dampatī dadṛśe tataḥ || 81 || 
 
 
 
 BRP080.082.1  harṣeṇa procatur ubhau lubdhakaṃ vismayānvitam || 82 || 
 
 dampatī ūcatuḥ: 
 
 BRP080.083.1  gacchāvas tridaśasthānam āpṛṣṭo 'si mahāmate | 
 BRP080.083.2  āvayoḥ svargasopānam atithis tvaṃ namo 'stu te || 83 || 
 
 brahmovāca: 
 
 BRP080.084.1  vimānavaram ārūḍhau tau dṛṣṭvā lubdhako 'pi saḥ | 
 BRP080.084.2  sadhanuḥ pañjaraṃ tyaktvā kṛtāñjalir abhāṣata || 84 || 
 
 lubdhaka uvāca: 
 
 BRP080.085.1  na tyaktavyo mahābhāgau deyaṃ kiñcid ajānate | 
 BRP080.085.2  aham atrātithir mānyo niṣkṛtiṃ vaktum arhathaḥ || 85 || 
 
 dampatī ūcatuḥ: 
 
 BRP080.086.1  gautamīṃ gaccha bhadraṃ te tasyāḥ pāpaṃ nivedaya | 
 BRP080.086.2  tatraivāplavanāt pakṣaṃ sarvapāpair vimokṣyase || 86 || 
 
 
 BRP080.087.1  muktapāpaḥ punas tatra gaṅgāyām avagāhane | 
 BRP080.087.2  aśvamedhaphalaṃ puṇyaṃ prāpya puṇyo bhaviṣyasi || 87 || 
 
 
 BRP080.088.1  saridvarāyāṃ gautamyāṃ brahmaviṣṇvīśasambhuvi | 
 BRP080.088.2  punar āplavanād eva tyaktvā dehaṃ malīmasam || 88 || 
 
 
 BRP080.089.1  vimānavaram ārūḍhaḥ svargaṃ gantāsy asaṃśayam || 89 || 
 
 brahmovāca: 
 
 BRP080.090.1  tac chrutvā vacanaṃ tābhyāṃ tathā cakre sa lubdhakaḥ | 
 BRP080.090.2  vimānavaram ārūḍho divyarūpadharo 'bhavat || 90 || 
 
 
 BRP080.091.1  divyamālyāmbaradharaḥ pūjyamāno 'psarogaṇaiḥ | 
 BRP080.091.2  kapotaś ca kapotī ca tṛtīyo lubdhakas tathā | 
 BRP080.091.3  gaṅgāyāś ca prabhāveṇa sarve vai divam ākraman || 91 || 
 
 
 BRP080.092.1  tataḥ prabhṛti tat tīrthaṃ kāpotam iti viśrutam | 
 BRP080.092.2  tatra snānaṃ ca dānaṃ ca pitṛpūjanam eva ca || 92 || 
 
 
 BRP080.093.1  japayajñādikaṃ karma tad ānantyāya kalpate || 93 || 
 
 
 
        Chapter 81: Story of Skanda's lust
         SS  146 
 brahmovāca: 
 
 BRP081.001.1  kārttikeyaṃ paraṃ tīrthaṃ kaumāram iti viśrutam | 
 BRP081.001.2  yannāmaśravaṇād eva kulavān rūpavān bhavet || 1 || 
 
 
 BRP081.002.1  nihate tārake daitye svasthe jāte triviṣṭape | 
 BRP081.002.2  kārttikeyaṃ sutaṃ jyeṣṭhaṃ prītyā provāca pārvatī || 2 || 
 
 
 BRP081.003.1  yathāsukhaṃ bhuṅkṣva bhogāṃs trailokye manasaḥ priyān | 
 BRP081.003.2  mamājñayā prītamanāḥ pituś caiva prasādataḥ || 3 || 
 
 
 BRP081.004.1  evam uktaḥ sa vai mātrā viśākho devatāstriyaḥ | 
 BRP081.004.2  yathāsukhaṃ balād reme devapatnyo 'pi remire || 4 || 
 
 
 BRP081.005.1  tataḥ sambhujyamānāsu devapatnīṣu nārada | 
 BRP081.005.2  nāśaknuvan vārayituṃ kārttikeyaṃ divaukasaḥ || 5 || 
 
 
 
 BRP081.006.1  tato nivedayām āsuḥ pārvatyai putrakarma tat | 
 BRP081.006.2  asakṛd vāryamāṇo 'pi mātrā devaiḥ sa śaktidhṛk || 6 || 
 
 
 BRP081.007.1  naivāsāv akarod vākyaṃ strīṣv āsaktas tu ṣaṇmukhaḥ | 
 BRP081.007.2  abhiśāpabhayād bhītā pārvatī paryacintayat || 7 || 
 
 
 BRP081.008.1  putrasnehāt tathaiveśā devānāṃ kāryasiddhaye | 
 BRP081.008.2  devapatnyaś ciraṃ rakṣyā iti matvā punaḥ punaḥ || 8 || 
 
 
 BRP081.009.1  yasyāṃ tu ramate skandaḥ pārvatī tv api tādṛśī | 
 BRP081.009.2  tadrūpam ātmanaḥ kṛtvā vartayām āsa pārvatī || 9 || 
 
 
 BRP081.010.1  indrasya varuṇasyāpi bhāryām āhūya ṣaṇmukhaḥ | 
 BRP081.010.2  yāvat paśyati tasyāṃ tu mātṛrūpam apaśyata || 10 || 
 
 
 BRP081.011.1  tām apāsya namasyātha punar anyām athāhvayat | 
 BRP081.011.2  tasyāṃ tu mātṛrūpaṃ sa prekṣya lajjām upeyivān || 11 || 
 
 
 BRP081.012.1  evaṃ bahvīṣu tad rūpaṃ dṛṣṭvā mātṛmayaṃ jagat | 
 BRP081.012.2  iti sañcintya gāṅgeyo vairāgyam agamat tadā || 12 || 
 
 
 BRP081.013.1  sa tu mātṛkṛtaṃ jñātvā pravṛttasya nivartanam | 
 BRP081.013.2  nivāryaś ced ahaṃ bhogāt kintu pūrvaṃ pravartitaḥ || 13 || 
 
 
 BRP081.014.1  tasmān mātṛkṛtaṃ sarvaṃ mama hāsyāspadaṃ tv iti | 
 BRP081.014.2  lajjayā parayā yukto gautamīm agamat tadā || 14 || 
 
 
 BRP081.015.1  iyaṃ ca mātṛrūpā me śṛṇotu mama bhāṣitam | 
 BRP081.015.2  itaḥ strīnāmadheyaṃ yan mama mātṛsamaṃ matam || 15 || 
 
 
 BRP081.016.1  evaṃ jñātvā lokanāthaḥ pārvatyā saha śaṅkaraḥ | 
 BRP081.016.2  putraṃ nivārayām āsa vṛttam ity abravīd guruḥ || 16 || 
 
 
 BRP081.017.1  tataḥ surapatiḥ prītaḥ kiṃ dadāmīti cintayan | 
 BRP081.017.2  kṛtāñjalipuṭaḥ skandaḥ pitaraṃ punar abravīt || 17 || 
 
 skanda uvāca: 
 
 BRP081.018.1  senāpatiḥ surapatis tava putro 'ham ity api | 
 BRP081.018.2  alam etena deveśa kiṃ varaiḥ surapūjita || 18 || 
 
 
 BRP081.019.1  athavā dātukāmo 'si lokānāṃ hitakāmyayā | 
 BRP081.019.2  yāce 'haṃ nātmanā deva tad anujñātum arhasi || 19 || 
 
 
 BRP081.020.1  mahāpātakinaḥ kecid gurudārābhigāminaḥ | 
 BRP081.020.2  atrāplavanamātreṇa dhautapāpā bhavantu te || 20 || 
 
 
 BRP081.021.1  āpnuvantūttamāṃ jātiṃ tiryañco 'pi sureśvara | 
 BRP081.021.2  kurūpo rūpasampattim atra snānād avāpnuyāt || 21 || 
 
 brahmovāca: 
 
 BRP081.022.1  evam astv iti taṃ śambhuḥ pratyanandat suteritam | 
 BRP081.022.2  tataḥ prabhṛti tat tīrthaṃ kārttikeyam iti śrutam | 
 BRP081.022.3  tatra snānaṃ ca dānaṃ ca sarvakratuphalapradam || 22 || 
 
 
 
 
        Chapter 82: Story of the Kṛttikās and of Skanda's birth
         SS  147 
 brahmovāca: 
 
 BRP082.001.1  yat khyātaṃ kṛttikātīrthaṃ kārttikeyād anantaram | 
 BRP082.001.2  tasya śravaṇamātreṇa somapānaphalaṃ labhet || 1 || 
 
 
 BRP082.002.1  purā tārakanāśāya bhavareto 'pibat kaviḥ | 
 BRP082.002.2  retogarbhaṃ kaviṃ dṛṣṭvā ṛṣipatnyo 'spṛhan mune || 2 || 
 
 
 BRP082.003.1  saptarṣīṇām ṛtusnātāṃ varjayitvā tv arundhatīm | 
 BRP082.003.2  tāsu garbhaḥ samabhavat ṣaṭsu strīṣu tadāgnitaḥ || 3 || 
 
 
 BRP082.004.1  tapyamānās tu śobhiṣṭhā ṛtusnātās tu tā mune | 
 BRP082.004.2  kiṃ kurmaḥ kva nu gacchāmaḥ kiṃ kṛtvā sukṛtaṃ bhavet || 4 || 
 
 
 BRP082.005.1  ity uktvā tā mitho gaṅgāṃ vyagrā gatvā vyapīḍayan | 
 BRP082.005.2  tābhyas te niḥsṛtā garbhāḥ phenarūpās tadāmbhasi || 5 || 
 
 
 BRP082.006.1  ambhasā tv ekatāṃ prāptā vāyunā sarva eva hi | 
 BRP082.006.2  ekarūpas tadā tābhyaḥ ṣaṇmukhaḥ samajāyata || 6 || 
 
 
 BRP082.007.1  srāvayitvā tu tān garbhān ṛṣipatnyo gṛhān yayuḥ | 
 BRP082.007.2  tāsāṃ vikṛtarūpāṇi dṛṣṭvā te ṛṣayo 'bruvan || 7 || 
 
 
 BRP082.008.1  gamyatāṃ gamyatāṃ śīghraṃ svairī vṛttir na yujyate | 
 BRP082.008.2  strīṇām iti tato vatsa nirastāḥ patibhis tu tāḥ || 8 || 
 
 
 BRP082.009.1  tato duḥkhaṃ samāviṣṭās tyaktāḥ svapatibhiś ca ṣaṭ | 
 BRP082.009.2  tā dṛṣṭvā nāradaḥ prāha kārttikeyo harodbhavaḥ || 9 || 
 
 
 BRP082.010.1  gāṅgeyo 'gnibhavaś ceti vikhyātas tārakāntakaḥ | 
 BRP082.010.2  taṃ yāntu na cirād eva prīto bhogaṃ pradāsyati || 10 || 
 
 
 BRP082.011.1  devarṣer vacanād eva samabhyetya ca ṣaṇmukham | 
 BRP082.011.2  kṛttikāḥ svayam evaitad yathāvṛttaṃ nyavedayat || 11 || 
 
 
 BRP082.012.1  tābhyo vākyaṃ kṛttikābhyaḥ kārttikeyo 'numanya ca | 
 BRP082.012.2  gautamīṃ yāntu sarvāś ca snātvāpūjya maheśvaram || 12 || 
 
 
 BRP082.013.1  eṣyāmi cāhaṃ tatraiva yāsyāmi suramandiram | 
 BRP082.013.2  tathety uktvā kṛttikāś ca snātvā gaṅgāṃ ca gautamīm || 13 || 
 
 
 BRP082.014.1  deveśvaraṃ ca sampūjya kārttikeyānuśāsanāt | 
 BRP082.014.2  deveśvaraprasādena prayayuḥ suramandiram || 14 || 
 
 
 BRP082.015.1  tataḥ prabhṛti tat tīrthaṃ kṛttikātīrtham ucyate | 
 BRP082.015.2  kārttikyāṃ kṛttikāyoge tatra yaḥ snānam ācaret || 15 || 
 
 
 BRP082.016.1  sarvakratuphalaṃ prāpya rājā bhavati dhārmikaḥ | 
 BRP082.016.2  tattīrthasmaraṇaṃ vāpi yaḥ karoti śṛṇoti ca | 
 BRP082.016.3  sarvapāpavinirmukto dīrgham āyur avāpnuyāt || 16 || 
 
 
 
        Chapter 83: The completion of Bhauvana's ten horse-sacrifices
         SS  147-148 
 brahmovāca: 
 
 BRP083.001.1  daśāśvamedhikaṃ tīrthaṃ tac chṛṇuṣva mahāmune | 
 BRP083.001.2  yasya śravaṇamātreṇa hayamedhaphalaṃ labhet || 1 || 
 
 
 BRP083.002.1  viśvakarmasutaḥ śrīmān viśvarūpo mahābalaḥ | 
 BRP083.002.2  tasyāpi prathamaḥ putras tatputro bhauvano vibhuḥ || 2 || 
 
 
 
 BRP083.003.1  purodhāḥ kaśyapas tasya sarvajñānaviśāradaḥ | 
 BRP083.003.2  tam apṛcchan mahābāhur bhauvanaḥ sārvabhauvanaḥ || 3 || 
 
 
 BRP083.004.1  yakṣye 'haṃ hayamedhaiś ca yugapad daśabhir mune | 
 BRP083.004.2  ity apṛcchad guruṃ vipraṃ kva yakṣyāmi surān iti || 4 || 
 
 
 BRP083.005.1  so 'vadad devayajanaṃ tatra tatra nṛpottama | 
 BRP083.005.2  yatra yatra dvijaśreṣṭhāḥ prāvartanta mahākratūn || 5 || 
 
 
 BRP083.006.1  tatrābhavann ṛṣigaṇā ārtvijye makhamaṇḍale | 
 BRP083.006.2  yugapad daśamedhāni pravṛttāni purodhasā || 6 || 
 
 
 BRP083.007.1  pūrṇatāṃ nāyayus tāni dṛṣṭvā cintāparo nṛpaḥ | 
 BRP083.007.2  vihāya devayajanaṃ punar anyatra tān kratūn || 7 || 
 
 
 BRP083.008.1  upākrāmat tathā tatra vighnadoṣās tam āyayuḥ | 
 BRP083.008.2  dṛṣṭvāpūrṇāṃs tato yajñān rājā gurum abhāṣata || 8 || 
 
 rājovāca: 
 
 BRP083.009.1  deśadoṣāt kāladoṣān mama doṣāt tavāpi vā | 
 BRP083.009.2  pūrṇatāṃ nāpnuvanti sma daśamedhāni vājinaḥ || 9 || 
 
 brahmovāca: 
 
 BRP083.010.1  tataś ca duḥkhito rājā kaśyapena purodhasā | 
 BRP083.010.2  gīṣpater bhrātaraṃ jyeṣṭhaṃ gatvā saṃvartam ūcatuḥ || 10 || 
 
 kaśyapabhauvanāv ūcatuḥ: 
 
 BRP083.011.1  bhagavan yugapat kāryāṇy aśvamedhāni mānada | 
 BRP083.011.2  daśa sampūrṇatāṃ yānti taṃ deśaṃ taṃ guruṃ vada || 11 || 
 
 brahmovāca: 
 
 BRP083.012.1  tato dhyātvā ṛṣiśreṣṭhaḥ saṃvarto bhauvanaṃ tadā | 
 BRP083.012.2  abravīd gaccha brahmāṇaṃ guruṃ deśaṃ vadiṣyati || 12 || 
 
 
 BRP083.013.1  bhauvano 'pi mahāprājñaḥ kaśyapena mahātmanā | 
 BRP083.013.2  āgatya mām abravīc ca guruṃ deśādikaṃ ca yat || 13 || 
 
 
 BRP083.014.1  tato 'ham abravaṃ putra bhauvanaṃ kaśyapaṃ tathā | 
 BRP083.014.2  gautamīṃ gaccha rājendra sa deśaḥ kratupuṇyavān || 14 || 
 
 
 BRP083.015.1  ayam eva guruḥ śreṣṭhaḥ kaśyapo vedapāragaḥ | 
 BRP083.015.2  guror asya prasādena gautamyāś ca prasādataḥ || 15 || 
 
 
 BRP083.016.1  ekena hayamedhena tatra snānena vā punaḥ | 
 BRP083.016.2  setsyanti tatra yajñāś ca daśamedhāni vājinaḥ || 16 || 
 
 
 BRP083.017.1  tac chrutvā bhauvano rājā gautamītīram abhyagāt | 
 BRP083.017.2  kaśyapena sahāyena hayamedhāya dīkṣitaḥ || 17 || 
 
 
 BRP083.018.1  tataḥ pravṛtte yajñeśe hayamedhe mahākratau | 
 BRP083.018.2  sampūrṇe tu tadā rājā pṛthivīṃ dātum udyataḥ || 18 || 
 
 
 BRP083.019.1  tato 'ntarikṣe vāg uccair uvāca nṛpasattamam | 
 BRP083.019.2  pūjayitvā sthitaṃ viprān ṛtvijo 'tha sadaspatīn || 19 || 
 
 ākāśavāg uvāca: 
 
 BRP083.020.1  purodhase kaśyapāya saśailavanakānanām | 
 BRP083.020.2  pṛthivīṃ dātukāmena dattaṃ sarvaṃ tvayā nṛpa || 20 || 
 
 
 BRP083.021.1  bhūmidānaspṛhāṃ tyaktvā annaṃ dehi mahāphalam | 
 BRP083.021.2  nānnadānasamaṃ puṇyaṃ triṣu lokeṣu vidyate || 21 || 
 
 
 
 BRP083.022.1  viśeṣatas tu gaṅgāyāḥ śraddhayā puline mune | 
 BRP083.022.2  tvayā tu hayamedho 'yaṃ kṛtaḥ sabahudakṣiṇaḥ | 
 BRP083.022.3  kṛtakṛtyo 'si bhadraṃ te nātra kāryā vicāraṇā || 22 || 
 
 brahmovāca: 
 
 BRP083.023.1  tathāpi dātukāmaṃ taṃ mahī provāca bhauvanam || 23 || 
 
 pṛthivy uvāca: 
 
 BRP083.024.1  viśvakarmaja sārvabhauma mā māṃ dehi punaḥ punaḥ | 
 BRP083.024.2  nimajje 'haṃ salilasya madhye tasmān na dīyatām || 24 || 
 
 brahmovāca: 
 
 BRP083.025.1  tataś ca bhauvano bhītaḥ kiṃ deyam iti cābravīt | 
 BRP083.025.2  punaś covāca sā pṛthvī bhauvanaṃ brāhmaṇair vṛtam || 25 || 
 
 bhūmy uvāca: 
 
 BRP083.026.1  tilā gāvo dhanaṃ dhānyaṃ yat kiñcid gautamītaṭe | 
 BRP083.026.2  sarvaṃ tad akṣayaṃ dānaṃ kiṃ māṃ bhauvana dāsyasi || 26 || 
 
 
 BRP083.027.1  gaṅgātīraṃ samāśritya grāsam ekaṃ dadāti yaḥ | 
 BRP083.027.2  tenāhaṃ sakalā dattā kiṃ māṃ bhauvana dāsyasi || 27 || 
 
 brahmovāca: 
 
 BRP083.028.1  tad bhuvo vacanaṃ śrutvā bhauvanaḥ sārvabhauvanaḥ | 
 BRP083.028.2  tatheti matvā viprebhyo hy annaṃ prādāt suvistaram || 28 || 
 
 
 BRP083.029.1  tataḥ prabhṛti tat tīrthaṃ daśāśvamedhikaṃ viduḥ | 
 BRP083.029.2  daśānām aśvamedhānāṃ phalaṃ snānād avāpyate || 29 || 
 
 
 
        Chapter 84: Birth of Hanumat and his half-brother
         SS  149 
 brahmovāca: 
 
 BRP084.001.1  paiśācaṃ tīrtham aparaṃ pūjitaṃ brahmavādibhiḥ | 
 BRP084.001.2  tasya svarūpaṃ vakṣyāmi gautamyā dakṣiṇe taṭe || 1 || 
 
 
 BRP084.002.1  girir brahmagireḥ pārśve añjano nāma nārada | 
 BRP084.002.2  tasmiñ śaile munivara śāpabhraṣṭā varāpsarā || 2 || 
 
 
 BRP084.003.1  añjanā nāma tatrāsīd uttamāṅgena vānarī | 
 BRP084.003.2  kesarī nāma tadbhartā adriketi tathāparā || 3 || 
 
 
 BRP084.004.1  sāpi kesariṇo bhāryā śāpabhraṣṭā varāpsarā | 
 BRP084.004.2  uttamāṅgena mārjārī sāpy āste 'ñjanaparvate || 4 || 
 
 
 BRP084.005.1  dakṣiṇārṇavam abhyāgāt kesarī lokaviśrutaḥ | 
 BRP084.005.2  etasminn antare 'gastyo 'ñjanaṃ parvatam abhyagāt || 5 || 
 
 
 BRP084.006.1  añjanā cādrikā caiva agastyam ṛṣisattamam | 
 BRP084.006.2  pūjayām āsatur ubhe yathānyāyaṃ yathāsukham || 6 || 
 
 
 BRP084.007.1  tataḥ prasanno bhagavān āhobhe vriyatāṃ varaḥ | 
 BRP084.007.2  te āhatur ubhe 'gastyaṃ putrau dehi munīśvara || 7 || 
 
 
 
 BRP084.008.1  sarvebhyo balinau śreṣṭhau sarvalokopakārakau | 
 BRP084.008.2  tathety uktvā muniśreṣṭho jagāmāśāṃ sa dakṣiṇām || 8 || 
 
 
 BRP084.009.1  tataḥ kadācit te kāle añjanā cādrikā tathā | 
 BRP084.009.2  gītaṃ nṛtyaṃ ca hāsyaṃ ca kurvatyau girimūrdhani || 9 || 
 
 
 BRP084.010.1  vāyuś ca nirṛtiś cāpi te dṛṣṭvā sasmitau surau | 
 BRP084.010.2  kāmākrāntadhiyau cobhau tadā satvaram īyatuḥ || 10 || 
 
 
 BRP084.011.1  bhārye bhavetām ubhayor āvāṃ devau varapradau | 
 BRP084.011.2  te apy ūcatur astv etad remāte girimūrdhani || 11 || 
 
 
 BRP084.012.1  añjanāyāṃ tathā vāyor hanumān samajāyata | 
 BRP084.012.2  adrikāyāṃ ca nirṛter adrir nāma piśācarāṭ || 12 || 
 
 
 BRP084.013.1  punas te āhatur ubhe putrau jātau muner varāt | 
 BRP084.013.2  āvayor vikṛtaṃ rūpam uttamāṅgena dūṣitam || 13 || 
 
 
 BRP084.014.1  śāpāc chacīpates tatra yuvām ājñātum arhathaḥ | 
 BRP084.014.2  tataḥ provāca bhagavān vāyuś ca nirṛtis tathā || 14 || 
 
 
 BRP084.015.1  gautamyāṃ snānadānābhyāṃ śāpamokṣo bhaviṣyati | 
 BRP084.015.2  ity uktvā tāv ubhau prītau tatraivāntaradhīyatām || 15 || 
 
 
 BRP084.016.1  tato 'ñjanāṃ samādāya adriḥ paiśācamūrtimān | 
 BRP084.016.2  bhrātur hanumataḥ prītyai snāpayām āsa mātaram || 16 || 
 
 
 BRP084.017.1  tathaiva hanumān gaṅgām ādāyādrim atitvaran | 
 BRP084.017.2  mārjārarūpiṇīṃ nītvā gautamyās tīram āptavān || 17 || 
 
 
 BRP084.018.1  tataḥ prabhṛti tat tīrthaṃ paiśācaṃ cāñjanaṃ tathā | 
 BRP084.018.2  brahmaṇo girim āsādya sarvakāmapradaṃ śubham || 18 || 
 
 
 BRP084.019.1  yojanānāṃ tripañcāśan mārjāraṃ pūrvato bhavet | 
 BRP084.019.2  mārjārasañjñitāt tasmād dhanūmantaṃ vṛṣākapim || 19 || 
 
 
 BRP084.020.1  phenāsaṅgamam ākhyātaṃ sarvakāmapradaṃ śubham | 
 BRP084.020.2  tasya svarūpaṃ vyuṣṭiś ca tatraiva procyate śubhā || 20 || 
 
 
 
        Chapter 85: Story of Kaṇva's hunger
         SS  149-150 
 brahmovāca: 
 
 BRP085.001.1  kṣudhātīrtham iti khyātaṃ śṛṇu nārada tanmanāḥ | 
 BRP085.001.2  kathyamānaṃ mahāpuṇyaṃ sarvakāmapradaṃ nṛṇām || 1 || 
 
 
 BRP085.002.1  ṛṣir āsīt purā kaṇvas tapasvī vedavittamaḥ | 
 BRP085.002.2  paribhramann āśramāṇi kṣudhayā paripīḍitaḥ || 2 || 
 
 
 BRP085.003.1  gautamasyāśramaṃ puṇyaṃ samṛddhaṃ cānnavāriṇā | 
 BRP085.003.2  ātmānaṃ ca kṣudhāyuktaṃ samṛddhaṃ cāpi gautamam || 3 || 
 
 
 BRP085.004.1  vīkṣya kaṇvo 'tha vaiṣamyaṃ vairāgyam agamat tadā | 
 BRP085.004.2  gautamo 'pi dvijaśreṣṭho hy ahaṃ tapasi niṣṭhitaḥ || 4 || 
 
 
 BRP085.005.1  samena yācñāyuktā syāt tasmād gautamaveśmani | 
 BRP085.005.2  na bhokṣye 'haṃ kṣudhārto 'pi pīḍite 'pi kalevare || 5 || 
 
 
 BRP085.006.1  gaccheyaṃ gautamīṃ gaṅgām arjayeyaṃ ca sampadam | 
 BRP085.006.2  iti niścitya medhāvī gatvā gaṅgāṃ ca pāvanīm || 6 || 
 
 
 
 BRP085.007.1  snātvā śucir yatamanā upaviśya kuśāsane | 
 BRP085.007.2  tuṣṭāva gautamīṃ gaṅgāṃ kṣudhāṃ ca paramāpadam || 7 || 
 
 kaṇva uvāca: 
 
 BRP085.008.1  namo 'stu gaṅge paramārtihāriṇi | 
 BRP085.008.2  namaḥ kṣudhe sarvajanārtikāriṇi | 
 BRP085.008.3  namo maheśānajaṭodbhave śubhe | 
 BRP085.008.4  namo mahāmṛtyumukhād vinisṛte || 8 || 
 
 
 BRP085.009.1  puṇyātmanāṃ śāntarūpe krodharūpe durātmanām | 
 BRP085.009.2  saridrūpeṇa sarveṣāṃ tāpapāpāpahāriṇi || 9 || 
 
 
 BRP085.010.1  kṣudhārūpeṇa sarveṣāṃ tāpapāpaprade namaḥ | 
 BRP085.010.2  namaḥ śreyaskari devi namaḥ pāpapratardini | 
 BRP085.010.3  namaḥ śāntikari devi namo dāridryanāśini || 10 || 
 
 brahmovāca: 
 
 BRP085.011.1  ity evaṃ stuvatas tasya purastād abhavad dvayam | 
 BRP085.011.2  ekaṃ gāṅgaṃ manohāri hy aparaṃ bhīṣaṇākṛti | 
 BRP085.011.3  punaḥ kṛtāñjalir bhūtvā namaskṛtvā dvijottamaḥ || 11 || 
 
 kaṇva uvāca: 
 
 BRP085.012.1  sarvamaṅgalamāṅgalye brāhmi māheśvari śubhe | 
 BRP085.012.2  vaiṣṇavi tryambake devi godāvari namo 'stu te || 12 || 
 
 
 BRP085.013.1  tryambakasya jaṭodbhūte gautamasyāghanāśini | 
 BRP085.013.2  saptadhā sāgaraṃ yānti godāvari namo 'stu te || 13 || 
 
 
 BRP085.014.1  sarvapāpakṛtāṃ pāpe dharmakāmārthanāśini | 
 BRP085.014.2  duḥkhalobhamayi devi kṣudhe tubhyaṃ namo namaḥ || 14 || 
 
 brahmovāca: 
 
 BRP085.015.1  tat kaṇvavacanaṃ śrutvā suprīte āhatur dvijam || 15 || 
 
 gaṅgākṣudhe ūcatuḥ: 
 
 BRP085.016.1  abhīṣṭaṃ vada kalyāṇa varān varaya suvrata || 16 || 
 
 brahmovāca: 
 
 BRP085.017.1  provāca praṇato gaṅgāṃ kaṇvaḥ kṣudhāṃ yathākramam || 17 || 
 
 kaṇva uvāca: 
 
 BRP085.018.1  dehi devi manojñāni kāmāni vibhavaṃ mama | 
 BRP085.018.2  āyur vittaṃ ca bhuktiṃ ca muktiṃ gaṅge prayaccha me || 18 || 
 
 brahmovāca: 
 
 BRP085.019.1  ity uktvā gautamīṃ gaṅgāṃ kṣudhāṃ cāha dvijottamaḥ || 19 || 
 
 kaṇva uvāca: 
 
 BRP085.020.1  mayi madvaṃśaje cāpi kṣudhe tṛṣṇe daridriṇi | 
 BRP085.020.2  yāhi pāpatare rūkṣe na bhūyās tvaṃ kadācana || 20 || 
 
 
 BRP085.021.1  anena stavena ye vai tvāṃ stuvanti kṣudhāturāḥ | 
 BRP085.021.2  teṣāṃ dāridryaduḥkhāni na bhaveyur varo 'paraḥ || 21 || 
 
 
 BRP085.022.1  asmiṃs tīrthe mahāpuṇye snānadānajapādikam | 
 BRP085.022.2  ye kurvanti narā bhaktyā lakṣmībhājo bhavantu te || 22 || 
 
 
 
 BRP085.023.1  yas tv idaṃ paṭhate stotraṃ tīrthe vā yadi vā gṛhe | 
 BRP085.023.2  tasya dāridryaduḥkhebhyo na bhayaṃ syād varo 'paraḥ || 23 || 
 
 brahmovāca: 
 
 BRP085.025.1  evam astv iti coktvā te kaṇvaṃ yāte svam ālayam | 
 BRP085.025.2  tataḥ prabhṛti tat tīrthaṃ kāṇvaṃ gāṅgaṃ kṣudhābhidham | 
 BRP085.025.3  sarvapāpaharaṃ vatsa pitṝṇāṃ prītivardhanam || 25 || 
 
 
 
        Chapter 86: Story of Yama neglecting his duty
         SS  150-151 
 brahmovāca: 
 
 BRP086.001.1  asti brahman mahātīrthaṃ cakratīrtham iti śrutam | 
 BRP086.001.2  tatra snānān naro bhaktyā harer lokam avāpnuyāt || 1 || 
 
 
 BRP086.002.1  ekādaśyāṃ tu śuklāyām upoṣya pṛthivīpate | 
 BRP086.002.2  gaṇikāsaṅgame snātvā prāpnuyād akṣayaṃ padam || 2 || 
 
 
 BRP086.003.1  purā tatra yathā vṛttaṃ tan me nigadataḥ śṛṇu | 
 BRP086.003.2  āsīd viśvadharo nāma vaiśyo bahudhanānvitaḥ || 3 || 
 
 
 BRP086.004.1  uttare vayasi śreṣṭhas tasya putro 'bhavad ṛṣe | 
 BRP086.004.2  guṇavān rūpasampanno vilāsī śubhadarśanaḥ || 4 || 
 
 
 BRP086.005.1  prāṇebhyo 'pi priyaḥ putraḥ kāle pañcatvam āgataḥ | 
 BRP086.005.2  tathā dṛṣṭvā tu taṃ putraṃ dampatī duḥkhapīḍitau || 5 || 
 
 
 BRP086.006.1  kurvāte sma tadā tena sahaiva maraṇe matim | 
 BRP086.006.2  hā putra hanta kālena pāpena sudurātmanā || 6 || 
 
 
 BRP086.007.1  yauvane vartamāno 'pi nīto 'si guṇasāgara | 
 BRP086.007.2  āvayoś ca tathaiva tvaṃ prāṇebhyo 'pi sudurlabhaḥ || 7 || 
 
 
 BRP086.008.1  itthaṃ tu ruditaṃ śrutvā dampatyoḥ karuṇaṃ yamaḥ | 
 BRP086.008.2  tyaktvā nijapuraṃ tūrṇaṃ kṛpayāviṣṭamānasaḥ || 8 || 
 
 
 BRP086.009.1  godāvaryāḥ śubhe tīre sthito dhyāyañ janārdanam | 
 BRP086.009.2  api svalpena kālena prajā vṛddhāḥ samantataḥ || 9 || 
 
 
 BRP086.010.1  iyata iti me pṛthvī kathyatāṃ kena pūritā | 
 BRP086.010.2  na kaścin mriyate jantur bhārākrāntā vasundharā || 10 || 
 
 
 BRP086.011.1  tato devī gatā tūrṇaṃ vasudhā munisattama | 
 BRP086.011.2  yatrāsti surasaṃyuktaḥ śakraḥ parapurañjayaḥ | 
 BRP086.011.3  dṛṣṭvā vasundharām indraḥ praṇipatyedam abravīt || 11 || 
 
 indra uvāca: 
 
 BRP086.012.1  kim āgamanakāryaṃ ta iti me pṛthvi kathyatām || 12 || 
 
 dharovāca: 
 
 BRP086.013.1  bhāreṇa guruṇā śakra pīḍitāhaṃ vinā vadham | 
 BRP086.013.2  kāraṇaṃ praṣṭum āyātā kim idaṃ kathyatāṃ mama || 13 || 
 
 brahmovāca: 
 
 BRP086.014.1  iti śrutvā mahīvākyam indro vacanam abravīt || 14 || 
 
 indra uvāca: 
 
 BRP086.015.1  kāraṇaṃ yadi nāma syāt tadānīṃ jñāyate mayā | 
 BRP086.015.2  surāṇāṃ hi patir yasmād ahaṃ sarvāsu medini || 15 || 
 
 
 brahmovāca: 
 
 BRP086.016.1  atha pṛthvī tadā vākyaṃ śrutvā cāha śacīpatim | 
 BRP086.016.2  yama ādiśyatāṃ tarhi yathā saṃharate prajāḥ || 16 || 
 
 
 BRP086.017.1  iti śrutvā vaco mahyā ādiṣṭāḥ siddhakinnarāḥ | 
 BRP086.017.2  yamasyānayane śīghraṃ mahendreṇa mahāmune || 17 || 
 
 
 BRP086.018.1  tatas te satvaraṃ yātāḥ sarve vaivasvataṃ puram | 
 BRP086.018.2  naivāpaśyan yamaṃ tatra te siddhāḥ saha kinnaraiḥ | 
 BRP086.018.3  tathāgatya punar vegād vārttā śakre niveditā || 18 || 
 
 siddhakinnarā ūcuḥ: 
 
 BRP086.019.1  yamo yamapure nātha asmābhir nāvalokitaḥ | 
 BRP086.019.2  mahatāpi suyatnena vīkṣyamāṇaḥ samantataḥ || 19 || 
 
 brahmovāca: 
 
 BRP086.020.1  iti śrutvā vacas teṣāṃ pṛṣṭaḥ śakreṇa vai tadā | 
 BRP086.020.2  savitā sa pitā tasya yamaḥ kutrāsta ity atha || 20 || 
 
 sūrya uvāca: 
 
 BRP086.021.1  śakra godāvarītīre kṛtānto vartate 'dhunā | 
 BRP086.021.2  caraṃs tatra tapas tīvraṃ na jāne kiṃ nu kāraṇam || 21 || 
 
 brahmovāca: 
 
 BRP086.022.1  iti śrutvā vaco bhānoḥ śakraḥ śaṅkām upāviśat || 22 || 
 
 śakra uvāca: 
 
 BRP086.023.1  aho kaṣṭaṃ mahākaṣṭaṃ naṣṭā me suranāthatā | 
 BRP086.023.2  godāvaryāṃ tapaḥ kuryād yamo vai duṣṭaceṣṭitaḥ | 
 BRP086.023.3  jighṛkṣur matpadaṃ nūnaṃ devā iti matir mama || 23 || 
 
 brahmovāca: 
 
 BRP086.024.1  ity uktvā sahasendreṇa āhūtaś cāpsarogaṇaḥ || 24 || 
 
 indra uvāca: 
 
 BRP086.025.1  kā bhavatīṣu kālasya sthitasya tapasi dviṣaḥ | 
 BRP086.025.2  tapaḥpraṇāśane śaktā iti me śīghram ucyatām || 25 || 
 
 brahmovāca: 
 
 BRP086.026.1  iti śakravacaḥ śrutvā noce kāpi mahāmune | 
 BRP086.026.2  atha śakraḥ prakopeṇa pratyuvācāpsarogaṇam || 26 || 
 
 indra uvāca: 
 
 BRP086.027.1  uttaraṃ nābravīt kiñcid yāmas tarhi vayaṃ svayam | 
 BRP086.027.2  sajjā bhavantu vibudhāḥ sainyair āyāntu mā ciram | 
 BRP086.027.3  ghātayāmo vayaṃ śatruṃ tapasā svargakāmukam || 27 || 
 
 brahmovāca: 
 
 BRP086.028.1  ity ukte sati devānāṃ senā prādurbabhūva ha | 
 BRP086.028.2  itīndrahṛdayaṃ jñātvā hariṇā lokadhāriṇā || 28 || 
 
 
 BRP086.029.1  preṣitaṃ cakriṇā cakraṃ rakṣaṇāya yamasya hi | 
 BRP086.029.2  cakraṃ yatrābhavat tatra cakratīrtham anuttamam || 29 || 
 
 
 BRP086.030.1  athendraṃ menakā prāha śaṅkiteti vacas tadā || 30 || 
 
 menakovāca: 
 
 BRP086.031.1  kālāvalokane nālaṃ kācid asti sureśvara | 
 BRP086.031.2  maraṇaṃ ca varaṃ deva bhavato na yamāt punaḥ || 31 || 
 
 
 BRP086.032.1  rūpayauvanamatteyaṃ gaṇikāyācanaṃ prabho | 
 BRP086.032.2  preṣaṇaṃ tat prayacchaiṣā svāmitvaṃ manyate tvayā || 32 || 
 
 
 brahmovāca: 
 
 BRP086.033.1  iti śrutvā vacas tasyāḥ śakraḥ suravareśvaraḥ | 
 BRP086.033.2  ādideśābalāṃ kṣāmāṃ satkṛtya gaṇikāṃ tathā || 33 || 
 
 śakra uvāca: 
 
 BRP086.034.1  gaṇike gaccha me kāryaṃ kuru sundari mā ciram | 
 BRP086.034.2  kṛtakṛtyāgatā bhūyo vallabhā me yathā śacī || 34 || 
 
 brahmovāca: 
 
 BRP086.035.1  ity ākarṇya vacaḥ śakrād utpatya gaṇikā diśaḥ | 
 BRP086.035.2  kṣaṇena yamasānnidhyam āyātā cārurūpiṇī || 35 || 
 
 
 BRP086.036.1  yamāntikam anuprāptā dyotayantī diśo daśa | 
 BRP086.036.2  salīlaṃ lalitaṃ bālā jagau hindolakaṅkalam || 36 || 
 
 
 BRP086.037.1  tataś cacāla kālasya mano lolaṃ calācalam | 
 BRP086.037.2  athonmīlya yamo netre kāmapāvakapūrite || 37 || 
 
 
 BRP086.038.1  tasyāṃ vyāpārayām āsa śreyaḥśatrau mahāmune | 
 BRP086.038.2  tato vilīya sā sadyaḥ sarittvam agamat tadā || 38 || 
 
 
 BRP086.039.1  gautamyāṃ tu samāgamya gaṇikāgaṇakiṅkaraiḥ | 
 BRP086.039.2  gīyamānā gatā svarge tasya tīrthaprabhāvataḥ || 39 || 
 
 
 BRP086.040.1  gacchantīṃ gaṇikāṃ dṛṣṭvā vimānasthāṃ divaṃ prati | 
 BRP086.040.2  vismayaṃ paramaṃ prāptaḥ kālas taralalocanaḥ | 
 BRP086.040.3  athādityena cāgatya evam ukto yamas tadā || 40 || 
 
 sūrya uvāca: 
 
 BRP086.041.1  kuru putra nijaṃ karma prajānāṃ tvaṃ parikṣayam | 
 BRP086.041.2  paśya vātaṃ sadā vāntaṃ sṛjantaṃ vedhasaṃ prajāḥ | 
 BRP086.041.3  paryaṭantaṃ trilokīṃ māṃ vahantīṃ vasudhāṃ prajāḥ || 41 || 
 
 brahmovāca: 
 
 BRP086.042.1  iti śrutvā yamo vākyaṃ pitur vacanam abravīt || 42 || 
 
 yama uvāca: 
 
 BRP086.043.1  etan na garhitaṃ karma kuryām aham idaṃ dhruvam | 
 BRP086.043.2  karmaṇy asmin mahākrūre samādeṣṭuṃ na vārhasi || 43 || 
 
 
 BRP086.044.1  iti śrutvā ca tad vākyaṃ bhānur vacanam abravīt | 
 BRP086.044.2  kiṃ nāma garhitaṃ karma tava kartum alaṃ yama || 44 || 
 
 
 BRP086.045.1  kiṃ na dṛṣṭā tvayā yāntī gaṇikā gaṇakiṅkaraiḥ | 
 BRP086.045.2  gīyamānā divaṃ sadyo gautamītoyam āplutā || 45 || 
 
 
 BRP086.046.1  tvayā cātra tapas tīvraṃ kṛtaṃ putra suduṣkaram | 
 BRP086.046.2  naivāntaṃ tasya paśyāmi tasmād gaccha nijaṃ puram || 46 || 
 
 
 BRP086.047.1  ity uktvā bhagavān bhānus tatra snātvā gato divam | 
 BRP086.047.2  yamo 'pi saṅgame snātvā tato nijapuraṃ yayau || 47 || 
 
 
 BRP086.048.1  bhūtahāpi tataḥ śaṅkāṃ tatyāja ca mahāmune | 
 BRP086.048.2  tathā dṛṣṭvā yamaṃ yāntaṃ cakre cakraṃ prayāṇakam || 48 || 
 
 
 BRP086.049.1  bhagavān yatra govindo vanamālāvibhūṣitaḥ | 
 BRP086.049.2  iti yaḥ śṛṇuyān martyaḥ paṭhed vāpi samāhitaḥ || 49 || 
 
 
 BRP086.050.1  āpadas tasya naśyanti dīrgham āyur avāpnuyāt || 50 || 
 
 
 
 
        Chapter 87: Story of Indra and Ahalyā
         SS  151-153 
 brahmovāca: 
 
 BRP087.001.1  ahalyāsaṅgamaṃ ceha tīrthaṃ trailokyapāvanam | 
 BRP087.001.2  śṛṇu samyaṅ muniśreṣṭha tatra vṛttam idaṃ yathā || 1 || 
 
 
 BRP087.002.1  kautukenātimahatā mayā pūrvaṃ munīśvara | 
 BRP087.002.2  sṛṣṭā kanyā bahuvidhā rūpavatyo guṇānvitāḥ || 2 || 
 
 
 BRP087.003.1  tāsām ekāṃ śreṣṭhatamāṃ nirmame śubhalakṣaṇām | 
 BRP087.003.2  tāṃ bālāṃ cārusarvāṅgīṃ dṛṣṭvā rūpaguṇānvitām || 3 || 
 
 
 BRP087.004.1  ko vāsyāḥ poṣaṇe śakta iti me buddhir āviśat | 
 BRP087.004.2  na daityānāṃ surāṇāṃ ca na munīnāṃ tathaiva ca || 4 || 
 
 
 BRP087.005.1  nāsty asyāḥ poṣaṇe śaktir iti me buddhir anvabhūt | 
 BRP087.005.2  guṇajyeṣṭhāya viprāya tapoyuktāya dhīmate || 5 || 
 
 
 BRP087.006.1  sarvalakṣaṇayuktāya vedavedāṅgavedine | 
 BRP087.006.2  gautamāya mahāprājñām adadāṃ poṣaṇāya tām || 6 || 
 
 
 BRP087.007.1  pālayasva muniśreṣṭha yāvad āpsyati yauvanam | 
 BRP087.007.2  yauvanasthāṃ punaḥ sādhvīm ānayethā mamāntikam || 7 || 
 
 
 BRP087.008.1  evam uktvā gautamāya prādāṃ kanyāṃ sumadhyamām | 
 BRP087.008.2  tām ādāya muniśreṣṭha tapasā hatakalmaṣaḥ || 8 || 
 
 
 BRP087.009.1  tāṃ poṣayitvā vidhivad alaṅkṛtya mamāntikam | 
 BRP087.009.2  nirvikāro muniśreṣṭho hy ahalyām ānayat tadā || 9 || 
 
 
 BRP087.010.1  tāṃ dṛṣṭvā vibudhāḥ sarve śakrāgnivaruṇādayaḥ | 
 BRP087.010.2  mama deyā sureśāna ity ūcus te pṛthak pṛthak || 10 || 
 
 
 BRP087.011.1  tathaiva munayaḥ sādhyā dānavā yakṣarākṣasāḥ | 
 BRP087.011.2  tān sarvān āgatān dṛṣṭvā kanyārtham atha saṅgatān || 11 || 
 
 
 BRP087.012.1  indrasya tu viśeṣeṇa mahāṃś cābhūt tadā grahaḥ | 
 BRP087.012.2  gautamasya tu māhātmyaṃ gāmbhīryaṃ dhairyam eva ca || 12 || 
 
 
 BRP087.013.1  smṛtvā suvismito bhūtvā mamaivam abhavat sudhīḥ | 
 BRP087.013.2  deyeyaṃ gautamāyaiva nānyayogyā śubhānanā || 13 || 
 
 
 BRP087.014.1  tasmāai eva tu tāṃ dāsye tathāpy evam acintayam | 
 BRP087.014.2  sarveṣāṃ ca matir dhairyaṃ mathitaṃ bālayānayā || 14 || 
 
 
 BRP087.015.1  ahalyeti suraiḥ proktaṃ mayā ca ṛṣibhis tadā | 
 BRP087.015.2  devān ṛṣīṃs tadā vīkṣya mayā tatroktam uccakaiḥ || 15 || 
 
 
 BRP087.016.1  tasmai sā dīyate subhrūr yaḥ pṛthivyāḥ pradakṣiṇām | 
 BRP087.016.2  kṛtvopatiṣṭhate pūrvaṃ na cānyasmai punaḥ punaḥ || 16 || 
 
 
 BRP087.017.1  tataḥ sarve suragaṇāḥ śrutvā vākyaṃ mayeritam | 
 BRP087.017.2  ahalyārthaṃ surā jagmuḥ pṛthivyāś ca pradakṣiṇe || 17 || 
 
 
 BRP087.018.1  gateṣu surasaṅgheṣu gautamo 'pi munīśvara | 
 BRP087.018.2  prayatnam akarot kiñcid ahalyārtham imaṃ tathā || 18 || 
 
 
 
 BRP087.019.1  etasminn antare brahman surabhiḥ sarvakāmadhuk | 
 BRP087.019.2  ardhaprasūtā hy abhavat tāṃ dadarśa sa gautamaḥ || 19 || 
 
 
 BRP087.020.1  tasyāḥ pradakṣiṇaṃ cakre iyam urvīti saṃsmaran | 
 BRP087.020.2  liṅgasya ca sureśasya pradakṣiṇam athākarot || 20 || 
 
 
 BRP087.021.1  tayoḥ pradakṣiṇaṃ kṛtvā gautamo munisattamaḥ | 
 BRP087.021.2  sarveṣāṃ caiva devānām ekaṃ cāpi pradakṣiṇam || 21 || 
 
 
 BRP087.022.1  naivābhavad bhuvo gantuḥ sañjātaṃ dvitayaṃ mama | 
 BRP087.022.2  evaṃ niścitya sa munir mamāntikam athābhyagāt || 22 || 
 
 
 BRP087.023.1  namaskṛtvābravīd vākyaṃ gautamo māṃ mahāmatiḥ | 
 BRP087.023.2  kamalāsana viśvātman namas te 'stu punaḥ punaḥ || 23 || 
 
 
 BRP087.024.1  pradakṣiṇīkṛtā brahman mayeyaṃ vasudhākhilā | 
 BRP087.024.2  yad atra yuktaṃ deveśa jānīte tad bhavān svayam || 24 || 
 
 
 BRP087.025.1  mayā tu dhyānayogena jñātvā gautamam abravam | 
 BRP087.025.2  tavaiva dīyate subhrūḥ pradakṣiṇam idaṃ kṛtam || 25 || 
 
 
 BRP087.026.1  dharmaṃ jānīhi viprarṣe durjñeyaṃ nigamair api | 
 BRP087.026.2  ardhaprasūtā surabhiḥ saptadvīpavatī mahī || 26 || 
 
 
 BRP087.027.1  kṛtā pradakṣiṇā tasyāḥ pṛthivyāḥ sā kṛtā bhavet | 
 BRP087.027.2  liṅgaṃ pradakṣiṇīkṛtya tad eva phalam āpnuyāt || 27 || 
 
 
 BRP087.028.1  tasmāt sarvaprayatnena mune gautama suvrata | 
 BRP087.028.2  tuṣṭo 'haṃ tava dhairyeṇa jñānena tapasā tathā || 28 || 
 
 
 BRP087.029.1  datteyam ṛṣiśārdūla kanyā lokavarā mayā | 
 BRP087.029.2  ity uktvāhaṃ gautamāya ahalyām adadāṃ mune || 29 || 
 
 
 BRP087.030.1  jāte vivāhe te devāḥ kṛtvelāyāḥ pradakṣiṇam | 
 BRP087.030.2  śanaiḥ śanair athāgatya dadṛśuḥ sarva eva te || 30 || 
 
 
 BRP087.031.1  taṃ gautamam ahalyāṃ ca dāmpatyaṃ prītivardhanam | 
 BRP087.031.2  te cāgatyātha paśyanto vismitāś cābhavan surāḥ || 31 || 
 
 
 BRP087.032.1  atikrānte vivāhe tu surāḥ sarve divaṃ yayuḥ | 
 BRP087.032.2  samatsaraḥ śacībhartā tām īkṣya ca divaṃ yayau || 32 || 
 
 
 BRP087.033.1  tataḥ prītamanās tasmai gautamāya mahātmane | 
 BRP087.033.2  prādāṃ brahmagiriṃ puṇyaṃ sarvakāmapradaṃ śubham || 33 || 
 
 
 BRP087.034.1  ahalyāyāṃ muniśreṣṭho reme tatra sa gautamaḥ | 
 BRP087.034.2  gautamasya kathāṃ puṇyāṃ śrutvā śakras triviṣṭape || 34 || 
 
 
 BRP087.035.1  tam āśramaṃ taṃ ca muniṃ tasya bhāryām aninditām | 
 BRP087.035.2  bhūtvā brāhmaṇaveṣeṇa draṣṭum āgāc chatakratuḥ || 35 || 
 
 
 BRP087.036.1  sa dṛṣṭvā bhavanaṃ tasya bhāryāṃ ca vibhavaṃ tathā | 
 BRP087.036.2  pāpīyasīṃ matiṃ kṛtvā ahalyāṃ samudaikṣata || 36 || 
 
 
 BRP087.037.1  nātmānaṃ na paraṃ deśaṃ kālaṃ śāpād ṛṣer bhayam | 
 BRP087.037.2  na bubodha tadā vatsa kāmākṛṣṭaḥ śatakratuḥ || 37 || 
 
 
 BRP087.038.1  taddhyānaparamo nityaṃ surarājyena garvitaḥ | 
 BRP087.038.2  santaptāṅgaḥ kathaṃ kuryāṃ praveśo me kathaṃ bhavet || 38 || 
 
 
 BRP087.039.1  evaṃ vasan viprarūpo nāntaraṃ tv adhyagacchata | 
 BRP087.039.2  sa kadācin mahāprājñaḥ kṛtvā paurvāhṇikīṃ kriyām || 39 || 
 
 
 
 BRP087.040.1  sahito gautamaḥ śiṣyair nirgataś cāśramād bahiḥ | 
 BRP087.040.2  āśramaṃ gautamīṃ viprān dhānyāni vividhāni ca || 40 || 
 
 
 BRP087.041.1  draṣṭuṃ gato munivara indras taṃ samudaikṣata | 
 BRP087.041.2  idam antaram ity uktvā cakre kāryaṃ manaḥpriyam || 41 || 
 
 
 BRP087.042.1  rūpaṃ kṛtvā gautamasya priyepsuḥ sa śatakratuḥ | 
 BRP087.042.2  tāṃ dṛṣṭvā cārusarvāṅgīm ahalyāṃ vākyam abravīt || 42 || 
 
 indra uvāca: 
 
 BRP087.043.1  ākṛṣṭo 'haṃ tava guṇai rūpaṃ smṛtvā skhalatpadaḥ | 
 BRP087.043.2  iti bruvan hasan hastam ādāyāntaḥ samāviśat || 43 || 
 
 
 BRP087.044.1  na bubodha tv ahalyā taṃ jāraṃ mene tu gautamam | 
 BRP087.044.2  ramamāṇā yathāsaukhyaṃ prāgāc chiṣyaiḥ sa gautamaḥ || 44 || 
 
 
 BRP087.045.1  āgacchantaṃ nityam eva ahalyā priyavādinī | 
 BRP087.045.2  pratiyāti priyaṃ vakti toṣayantī ca taṃ guṇaiḥ || 45 || 
 
 
 BRP087.046.1  tām adṛṣṭvā mahāprājño mene tan mahad adbhutam | 
 BRP087.046.2  dvārasthitaṃ muniśreṣṭhaṃ sarve paśyanti nārada || 46 || 
 
 
 BRP087.047.1  agnihotrasya śālāyā rakṣiṇo gṛhakarmiṇaḥ | 
 BRP087.047.2  ūcur munivaraṃ bhītā gautamaṃ vismayānvitāḥ || 47 || 
 
 rakṣiṇa ūcuḥ: 
 
 BRP087.048.1  bhagavan kim idaṃ citraṃ bahir antaś ca dṛśyase | 
 BRP087.048.2  priyayāntaḥ praviṣṭo 'si tathaiva ca bahir bhavān | 
 BRP087.048.3  aho tapaḥprabhāvo 'yaṃ nānārūpadharo bhavān || 48 || 
 
 brahmovāca: 
 
 BRP087.050.1  tac chrutvā vismitas tv antaḥ praviṣṭaḥ ko nu tiṣṭhati | 
 BRP087.050.2  priye ahalye bhavati kiṃ māṃ na pratibhāṣase | 
 BRP087.050.3  ity ṛṣer vacanaṃ śrutvā ahalyā jāram abravīt || 50 || 
 
 ahalyovāca: 
 
 BRP087.051.1  ko bhavān munirūpeṇa pāpaṃ tvaṃ kṛtavān asi | 
 BRP087.051.2  iti bruvatī śayanād utthitā satvaraṃ bhayāt || 51 || 
 
 
 BRP087.052.1  sa cāpi pāpakṛc chakro biḍālo 'bhūn muner bhayāt | 
 BRP087.052.2  trastāṃ ca vikṛtāṃ dṛṣṭvā svapriyāṃ dūṣitāṃ tadā || 52 || 
 
 
 BRP087.053.1  uvāca sa muniḥ kopāt kim idaṃ sāhasaṃ kṛtam | 
 BRP087.053.2  iti bruvantaṃ bhartāraṃ sāpi novāca lajjitā || 53 || 
 
 
 BRP087.054.1  anveṣayaṃs tu taṃ jāraṃ biḍālaṃ dadṛśe muniḥ | 
 BRP087.054.2  ko bhavān iti taṃ prāha bhasmīkuryāṃ mṛṣāvadan || 54 || 
 
 indra uvāca: 
 
 BRP087.055.1  kṛtāñjalipuṭo bhūtvā caivam āha śacīpatiḥ | 
 BRP087.055.2  śacībhartā purāṃ bhettā tapodhana puruṣṭutaḥ || 55 || 
 
 
 BRP087.056.1  mamedaṃ pāpam āpannaṃ satyam uktaṃ mayānagha | 
 BRP087.056.2  mahadvigarhitaṃ karma kṛtavān asmy ahaṃ mune || 56 || 
 
 
 BRP087.057.1  smarasāyakanirbhinnahṛdayāḥ kiṃ na kurvate | 
 BRP087.057.2  brahman mayi mahāpāpe kṣamasva karuṇānidhe || 57 || 
 
 
 
 BRP087.058.1  santaḥ kṛtāparādhe 'pi na raukṣyaṃ jātu kurvate | 
 BRP087.058.2  niśamya tad vaco vipro harim āha ruṣānvitaḥ || 58 || 
 
 gautama uvāca: 
 
 BRP087.059.1  bhagabhaktyā kṛtaṃ pāpaṃ sahasrabhagavān bhava | 
 BRP087.059.2  tām apy āha muniḥ kopāt tvaṃ ca śuṣkanadī bhava || 59 || 
 
 
 BRP087.060.1  tataḥ prasādayām āsa kathayantī tadākṛtim || 60 || 
 
 ahalyovāca: 
 
 BRP087.061.1  manasāpy anyapuruṣaṃ pāpiṣṭhāḥ kāmayanti yāḥ | 
 BRP087.061.2  akṣayān yānti narakāṃs tāsāṃ sarve 'pi pūrvajāḥ || 61 || 
 
 
 BRP087.062.1  bhūtvā prasanno bhagavann avadhāraya madvacaḥ | 
 BRP087.062.2  tava rūpeṇa cāgatya mām agāt sākṣiṇas tv ime || 62 || 
 
 
 BRP087.063.1  tatheti rakṣiṇaḥ procur ahalyā satyavādinī | 
 BRP087.063.2  dhyānenāpi munir jñātvā śāntaḥ prāha pativratām || 63 || 
 
 gautama uvāca: 
 
 BRP087.064.1  yadā tu saṅgatā bhadre gautamyā saridīśayā | 
 BRP087.064.2  nadī bhūtvā punā rūpaṃ prāpsyase priyakṛn mama || 64 || 
 
 
 BRP087.065.1  ity ṛṣer vacanaṃ śrutvā tathā cakre pativratā | 
 BRP087.065.2  tayā tu saṅgatā devyā ahalyā gautamapriyā || 65 || 
 
 
 BRP087.066.1  punas tad rūpam abhavad yan mayā nirmitaṃ purā | 
 BRP087.066.2  tataḥ kṛtāñjalipuṭaḥ surarāṭ prāha gautamam || 66 || 
 
 indra uvāca: 
 
 BRP087.067.1  māṃ pāhi muniśārdūla pāpiṣṭhaṃ gṛham āgatam | 
 BRP087.067.2  pādayoḥ patitaṃ dṛṣṭvā kṛpayā prāha gautamaḥ || 67 || 
 
 gautama uvāca: 
 
 BRP087.068.1  gautamīṃ gaccha bhadraṃ te snānaṃ kuru purandara | 
 BRP087.068.2  kṣaṇān nirdhūtapāpas tvaṃ sahasrākṣo bhaviṣyasi || 68 || 
 
 
 BRP087.069.1  ubhayaṃ vismayakaraṃ dṛṣṭavān asmi nārada | 
 BRP087.069.2  ahalyāyāḥ punarbhāvaṃ śacībhartā sahasradṛk || 69 || 
 
 
 BRP087.070.1  tataḥ prabhṛti tat tīrtham ahalyāsaṅgamaṃ śubham | 
 BRP087.070.2  indratīrtham iti khyātaṃ sarvakāmapradaṃ nṛṇām || 70 || 
 
 
 
        Chapter 88: Varuṇa as teacher of Janaka and Yājñavalkya
         SS  153-154 
 brahmovāca: 
 
 BRP088.001.1  tasmād apy aparaṃ tīrthaṃ janasthānam iti śrutam | 
 BRP088.001.2  caturyojanavistīrṇaṃ smaraṇān muktidaṃ nṛṇām || 1 || 
 
 
 BRP088.002.1  vaivasvatānvaye jāto rājābhūj janakaḥ purā | 
 BRP088.002.2  so 'pāmpates tu tanujām upayeme guṇārṇavām || 2 || 
 
 
 
 BRP088.003.1  dharmārthakāmamokṣāṇāṃ janakāṃ janako nṛpaḥ | 
 BRP088.003.2  anurūpaguṇatvāc ca tasya bhāryā guṇārṇavā || 3 || 
 
 
 BRP088.004.1  yājñavalkyaś ca viprendras tasya rājñaḥ purohitaḥ | 
 BRP088.004.2  tam apṛcchan nṛpaśreṣṭho yājñavalkyaṃ purohitam || 4 || 
 
 janaka uvāca: 
 
 BRP088.005.1  bhuktimuktī ubhe śreṣṭhe nirṇīte munisattamaiḥ | 
 BRP088.005.2  dāsīdāsebhaturagarathādyair bhuktir uttamā || 5 || 
 
 
 BRP088.006.1  kintv antavirasā bhuktir muktir ekā niratyayā | 
 BRP088.006.2  bhukter muktiḥ śreṣṭhatamā bhuktyā muktiṃ kathaṃ vrajet || 6 || 
 
 
 BRP088.007.1  sarvasaṅgaparityāgān muktiprāptiḥ suduḥkhataḥ | 
 BRP088.007.2  tad brūhi dvijaśārdūla sukhān muktiḥ kathaṃ bhavet || 7 || 
 
 yājñavalkya uvāca: 
 
 BRP088.008.1  apāmpatis tava guruḥ śvaśuraḥ priyakṛt tathā | 
 BRP088.008.2  taṃ gatvā pṛccha nṛpate upadekṣyati te hitam || 8 || 
 
 
 BRP088.009.1  yājñavalkyaś ca janako rājānaṃ varuṇaṃ tadā | 
 BRP088.009.2  gatvā cocatur avyagrau muktimārgaṃ yathākramam || 9 || 
 
 varuṇa uvāca: 
 
 BRP088.010.1  dvidhā tu saṃsthitā muktiḥ karmadvāre 'py akarmaṇi | 
 BRP088.010.2  vede ca niścito mārgaḥ karma jyāyo hy akarmaṇaḥ || 10 || 
 
 
 BRP088.011.1  sarvaṃ ca karmaṇā baddhaṃ puruṣārthacatuṣṭayam | 
 BRP088.011.2  akarmaṇaivāpyata iti muktimārgo mṛṣocyate || 11 || 
 
 
 BRP088.012.1  karmaṇā sarvadhānyāni setsyanti nṛpasattama | 
 BRP088.012.2  tasmāt sarvātmanā karma kartavyaṃ vaidikaṃ nṛbhiḥ || 12 || 
 
 
 BRP088.013.1  tena bhuktiṃ ca muktiṃ ca prāpnuvantīha mānavāḥ | 
 BRP088.013.2  akarmaṇaḥ karma puṇyaṃ karma cāpy āśrameṣu ca || 13 || 
 
 
 BRP088.014.1  jātyāśritaṃ ca rājendra tatrāpi śṛṇu dharmavit | 
 BRP088.014.2  āśramāṇi ca catvāri karmadvārāṇi mānada || 14 || 
 
 
 BRP088.015.1  caturṇām āśramāṇāṃ ca gārhasthyaṃ puṇyadaṃ smṛtam | 
 BRP088.015.2  tasmād bhuktiś ca muktiś ca bhavatīti matir mama || 15 || 
 
 brahmovāca: 
 
 BRP088.016.1  etac chrutvā tu janako yājñavalkyaś ca buddhimān | 
 BRP088.016.2  varuṇaṃ pūjayitvā tu punar vacanam ūcatuḥ || 16 || 
 
 
 BRP088.017.1  ko deśaḥ kiṃ ca tīrthaṃ syād bhuktimuktipradāyakam | 
 BRP088.017.2  tad vadasva suraśreṣṭha sarvajño 'si namo 'stu te || 17 || 
 
 varuṇa uvāca: 
 
 BRP088.018.1  pṛthivyāṃ bhārataṃ varṣaṃ daṇḍakaṃ tatra puṇyadam | 
 BRP088.018.2  tasmin kṣetre kṛtaṃ karma bhuktimuktipradaṃ nṛṇām || 18 || 
 
 
 BRP088.019.1  tīrthānāṃ gautamī gaṅgā śreṣṭhā muktipradā nṛṇām | 
 BRP088.019.2  tatra yajñena dānena bhogān muktim avāpsyati || 19 || 
 
 brahmovāca: 
 
 BRP088.020.1  yājñavalkyaś ca janako vācaṃ śrutvā hy apāmpateḥ | 
 BRP088.020.2  varuṇena hy anujñātau svapurīṃ jagmatus tadā || 20 || 
 
 
 
 BRP088.021.1  aśvamedhādikaṃ karma cakāra janako nṛpaḥ | 
 BRP088.021.2  yājayām āsa viprendro yājñavalkyaś ca taṃ nṛpam || 21 || 
 
 
 BRP088.022.1  gaṅgātīraṃ samāśritya yajñān muktim avāpa rāṭ | 
 BRP088.022.2  tathā janakarājāno bahavas tatra karmaṇā || 22 || 
 
 
 BRP088.023.1  muktiṃ prāpur mahābhāgā gautamyāś ca prasādataḥ | 
 BRP088.023.2  tataḥ prabhṛti tat tīrthaṃ janasthāneti viśrutam || 23 || 
 
 
 BRP088.024.1  janakānāṃ yajñasado janasthānaṃ prakīrtitam | 
 BRP088.024.2  caturyojanavistīrṇaṃ smaraṇāt sarvapāpanut || 24 || 
 
 
 BRP088.025.1  tatra snānena dānena pitṝṇāṃ tarpaṇena tu | 
 BRP088.025.2  tīrthasya smaraṇād vāpi gamanād bhaktisevanāt || 25 || 
 
 
 BRP088.026.1  sarvān kāmān avāpnoti muktiṃ ca samavāpnuyāt || 26 || 
 
 
 
        Chapter 89: Story of Vivasvat, the surrogated Chāyā, and the birth of the
          Aśvins
         SS  154-155 
 brahmovāca: 
 
 BRP089.001.1  aruṇā varuṇā caiva nadyau puṇyatare śubhe | 
 BRP089.001.2  tayoś ca saṅgamaḥ puṇyo gaṅgāyāṃ munisattama || 1 || 
 
 
 BRP089.002.1  tadutpattiṃ śṛṇuṣveha sarvapāpavināśinīm | 
 BRP089.002.2  kaśyapasya suto jyeṣṭha ādityo lokaviśrutaḥ || 2 || 
 
 
 BRP089.003.1  trailokyacakṣus tīkṣṇāṃśuḥ saptāśvo lokapūjitaḥ | 
 BRP089.003.2  tasya patnī uṣā khyātā tvāṣṭrī trailokyasundarī || 3 || 
 
 
 BRP089.004.1  bhartuḥ pratāpatīvratvam asahantī sumadhyamā | 
 BRP089.004.2  cintayām āsa kiṃ kṛtyaṃ mama syād iti bhāminī || 4 || 
 
 
 BRP089.005.1  tasyāḥ putrau mahārājñau manur vaivasvato yamaḥ | 
 BRP089.005.2  yamunā ca nadī puṇyā śṛṇu vismayakāraṇam || 5 || 
 
 
 BRP089.006.1  sākarod ātmanaś chāyām ātmarūpeṇa yatnataḥ | 
 BRP089.006.2  tām abravīt tataś coṣā tvaṃ ca matsadṛśī bhava || 6 || 
 
 
 BRP089.007.1  bhartāraṃ tvam apatyāni pālayasva mamājñayā | 
 BRP089.007.2  yāvad āgamanaṃ me syāt patyus tāvat priyā bhava || 7 || 
 
 
 BRP089.008.1  nākhyātavyaṃ tvayā kvāpi apatyānāṃ tathā priye | 
 BRP089.008.2  tathety āha ca sā chāyā nirjagāma gṛhād uṣā || 8 || 
 
 
 BRP089.009.1  ity uktvā sā jagāmāśu śāntaṃ rūpam abhīpsatī | 
 BRP089.009.2  sā gatvoṣā gṛhaṃ tvaṣṭuḥ pitre sarvaṃ nyavedayat | 
 BRP089.009.3  tvaṣṭāpi cakitaḥ prāha tāṃ sutāṃ sutavatsalaḥ || 9 || 
 
 tvaṣṭovāca: 
 
 BRP089.010.1  naitad yuktaṃ bhartṛmatyā yat svaireṇa pravartanam | 
 BRP089.010.2  apatyānāṃ kathaṃ vṛttir bhartur vā savitus tava | 
 BRP089.010.3  bibhemi bhadre śiṣṭo 'haṃ bhartur gehaṃ punar vraja || 10 || 
 
 brahmovāca: 
 
 BRP089.011.1  evam uktā tu pitrā sā nety uktvā vai punaḥ punaḥ | 
 BRP089.011.2  uttaraṃ ca kuror deśaṃ jagāma tapase tvarā || 11 || 
 
 
 
 BRP089.012.1  tatra tepe tapas tīvraṃ vaḍavārūpadhāriṇī | 
 BRP089.012.2  duṣprekṣaṃ taṃ svakaṃ kāntaṃ dhyāyantī niścalā uṣā || 12 || 
 
 
 BRP089.013.1  etasminn antare tāta chāyā coṣāsvarūpiṇī | 
 BRP089.013.2  patyau sā vartayām āsa apatyāny atha jajñire || 13 || 
 
 
 BRP089.014.1  sāvarṇiś ca śaniś caiva viṣṭir yā duṣṭakanyakā | 
 BRP089.014.2  sā chāyā vartayām āsa vaiṣamyeṇaiva nityaśaḥ || 14 || 
 
 
 BRP089.015.1  sveṣv apatyeṣu coṣāyā yamas tatra cukopa ha | 
 BRP089.015.2  vaiṣamyeṇātha vartantīṃ chāyāṃ tāṃ mātaraṃ tadā || 15 || 
 
 
 BRP089.016.1  tāḍayām āsa pādena dakṣiṇāśāpatir yamaḥ | 
 BRP089.016.2  putradaurjanyasaṅkṣobhāc chāyā vaivasvataṃ yamam || 16 || 
 
 
 BRP089.017.1  śaśāpa pāpa te pādo viśīryatu mamājñayā | 
 BRP089.017.2  viśīrṇacaraṇo duḥkhād rudan pitaram abhyagāt | 
 BRP089.017.3  savitre taṃ tu vṛttāntaṃ nyavedayad aśeṣataḥ || 17 || 
 
 yama uvāca: 
 
 BRP089.018.1  neyaṃ mātā suraśreṣṭha yayā śapto 'ham īdṛśaḥ | 
 BRP089.018.2  apatyeṣu viruddheṣu jananī naiva kupyate || 18 || 
 
 
 BRP089.019.1  yad bālyād abravaṃ kiñcid athavā duṣkṛtaṃ kṛtam | 
 BRP089.019.2  naiva kupyati sā mātā tasmān neyaṃ mamāmbikā || 19 || 
 
 
 BRP089.020.1  yad apatyakṛtaṃ kiñcit sādhv asādhu yathā tathā | 
 BRP089.020.2  māty asyāṃ sarvam apy etat tasmān māteti gīyate || 20 || 
 
 
 BRP089.021.1  pradhakṣyantīva māṃ tāta nityaṃ paśyati cakṣuṣā | 
 BRP089.021.2  vakty agnikālasadṛśā vācā neyaṃ madambikā || 21 || 
 
 brahmovāca: 
 
 BRP089.022.1  tat putravacanaṃ śrutvā savitācintayat tataḥ | 
 BRP089.022.2  iyaṃ chāyā nāsya mātā uṣā mātā tu sānyataḥ || 22 || 
 
 
 BRP089.023.1  mama śāntim abhīpsantī deśe 'nyasmiṃs taporatā | 
 BRP089.023.2  uttare ca kurau tvāṣṭrī vaḍavārūpadhāriṇī || 23 || 
 
 
 BRP089.024.1  tatrāste sā iti jñātvā jagāmeśo divākaraḥ | 
 BRP089.024.2  yatra sā vartate kāntā aśvarūpaḥ svayaṃ tadā || 24 || 
 
 
 BRP089.025.1  tāṃ dṛṣṭvā vaḍavārūpāṃ paryadhāvad dhayākṛtiḥ | 
 BRP089.025.2  kāmāturaṃ hayaṃ dṛṣṭvā śrutvā vai heṣitasvanam || 25 || 
 
 
 BRP089.026.1  uṣā pativratopetā patidhyānaparāyaṇā | 
 BRP089.026.2  hayadharṣaṇasambhītā ko nv ayaṃ cety ajānatī || 26 || 
 
 
 BRP089.027.1  apalāyat patau prāpte dakṣiṇābhimukhī tvarā | 
 BRP089.027.2  ko nu me rakṣako 'tra syād ṛṣayo vāthavā surāḥ || 27 || 
 
 
 BRP089.028.1  dhāvantīṃ tāṃ priyām aśvām aśvarūpadharaḥ svayam | 
 BRP089.028.2  paryadhāvad yato yāti uṣā bhānus tatas tataḥ || 28 || 
 
 
 BRP089.029.1  smaragrahavaśe jātaḥ ko duśceṣṭaṃ na ceṣṭate | 
 BRP089.029.2  bhāgīrathīṃ nadīś cānyā vanāny upavanāni ca || 29 || 
 
 
 BRP089.030.1  narmadāṃ cātha vindhyaṃ ca dakṣiṇābhimukhāv ubhau | 
 BRP089.030.2  atikramya bhayodvignā tvāṣṭry abhyagāc ca gautamīm || 30 || 
 
 
 BRP089.031.1  trātāraḥ santi munayo janasthāna iti śrutam | 
 BRP089.031.2  ṛṣīṇām āśramaṃ sāśvā praviṣṭā gautamīṃ tathā || 31 || 
 
 
 
 BRP089.032.1  anuprāptas tathā cāśvo bhānus tadrūpavāṃs tataḥ | 
 BRP089.032.2  aśvaṃ nivārayām āsur janasthā munidārakāḥ | 
 BRP089.032.3  tataḥ kopād ṛṣīṃs tāṃś ca śaśāpoṣāpatiḥ prabhuḥ || 32 || 
 
 bhānur uvāca: 
 
 BRP089.033.1  nivārayatha māṃ yasmād vaṭā yūyaṃ bhaviṣyatha || 33 || 
 
 brahmovāca: 
 
 BRP089.034.1  jñānadṛṣṭyā tu munayo menire 'śvam uṣāpatim | 
 BRP089.034.2  stuvanto devadeveśaṃ bhānuṃ taṃ munayo mudā || 34 || 
 
 
 BRP089.035.1  stūyamāno munigaṇair aśvāṃ bhānur athāgamat | 
 BRP089.035.2  vaḍavāyā mukhe lagnaṃ mukhaṃ cāśvasvarūpiṇam || 35 || 
 
 
 BRP089.036.1  jñātvā tvāṣṭrī ca bhartāraṃ mukhād vīryaṃ prasusruve | 
 BRP089.036.2  tayor vīryeṇa gaṅgāyām aśvinau samajāyatām || 36 || 
 
 
 BRP089.037.1  tatrāgacchan suragaṇāḥ siddhāś ca munayas tathā | 
 BRP089.037.2  nadyo gāvas tathauṣadhyo devā jyotirgaṇās tathā || 37 || 
 
 
 BRP089.038.1  saptāśvaś ca rathaḥ puṇyo hy aruṇo bhānusārathiḥ | 
 BRP089.038.2  yamo manuś ca varuṇaḥ śanir vaivasvatas tathā || 38 || 
 
 
 BRP089.039.1  yamunā ca nadī puṇyā tāpī caiva mahānadī | 
 BRP089.039.2  tattadrūpaṃ samāsthāya nadyas tā vismayān mune || 39 || 
 
 
 BRP089.040.1  draṣṭuṃ te vismayāviṣṭā ājagmuḥ śvaśuras tathā | 
 BRP089.040.2  abhiprāyaṃ viditvā tu śvaśuraṃ bhānur abravīt || 40 || 
 
 bhānur uvāca: 
 
 BRP089.041.1  uṣāyāḥ prītaye tvaṣṭaḥ kurvatyās tapa uttamam | 
 BRP089.041.2  yantrārūḍhaṃ ca māṃ kṛtvā chindhi tejāṃsy anekaśaḥ | 
 BRP089.041.3  yāvat saukhyaṃ bhaved asyās tāvac chindhi prajāpate || 41 || 
 
 brahmovāca: 
 
 BRP089.042.1  tathety uktvā tatas tvaṣṭā somanāthasya sannidhau | 
 BRP089.042.2  tejasāṃ chedanaṃ cakre prabhāsaṃ tu tato viduḥ || 42 || 
 
 
 BRP089.043.1  bhartrā ca saṅgatā yatra gautamyām aśvarūpiṇī | 
 BRP089.043.2  aśvinor yatra cotpattir aśvatīrthaṃ tad ucyate || 43 || 
 
 
 BRP089.044.1  bhānutīrthaṃ tad ākhyātaṃ tathā pañcavaṭāśramaḥ | 
 BRP089.044.2  tāpī ca yamunā caiva pitaraṃ draṣṭum āgate || 44 || 
 
 
 BRP089.045.1  aruṇāvaruṇānadyor gaṅgāyāṃ saṅgamaḥ śubhaḥ | 
 BRP089.045.2  devānāṃ tatra tīrthānām āgatānāṃ pṛthak pṛthak || 45 || 
 
 
 BRP089.046.1  nava trīṇi sahasrāṇi tīrthāni guṇavanti ca | 
 BRP089.046.2  tatra snānaṃ ca dānaṃ ca sarvam akṣayapuṇyadam || 46 || 
 
 
 BRP089.047.1  smaraṇāt paṭhanād vāpi śravaṇād api nārada | 
 BRP089.047.2  sarvapāpavinirmukto dharmavān sa sukhī bhavet || 47 || 
 
 
 
 
        Chapter 90: Story of Garuḍa and the snake Maṇināga
         SS  155-156 
 brahmovāca: 
 
 BRP090.001.1  gāruḍaṃ nāma yat tīrthaṃ sarvavighnapraśāntidam | 
 BRP090.001.2  tasya prabhāvaṃ vakṣyāmi śṛṇu nārada yatnataḥ || 1 || 
 
 
 BRP090.002.1  maṇināga iti tv āsīc cheṣaputro mahābalaḥ | 
 BRP090.002.2  garuḍasya bhayād bhaktyā toṣayām āsa śaṅkaram || 2 || 
 
 
 BRP090.003.1  tataḥ prasanno bhagavān parameṣṭhī maheśvaraḥ | 
 BRP090.003.2  tam uvāca mahānāgaṃ varaṃ varaya pannaga || 3 || 
 
 
 BRP090.004.1  nāgaḥ prāha prabho mahyaṃ dehi me garuḍābhayam | 
 BRP090.004.2  tathety āha ca taṃ śambhur garuḍād abhayaṃ bhavet || 4 || 
 
 
 BRP090.005.1  nirgato nirbhayo nāgo garuḍād aruṇānujāt | 
 BRP090.005.2  kṣīrodaśāyī yatrāste kṣīrārṇavasamīpataḥ || 5 || 
 
 
 BRP090.006.1  itaś cetaś ca carati nāgo 'sau sukhaśītale | 
 BRP090.006.2  garuḍo 'pi ca yatrāste taṃ deśam api yāty asau || 6 || 
 
 
 BRP090.007.1  garuḍaḥ pannagaṃ dṛṣṭvā carantaṃ nirbhayena tu | 
 BRP090.007.2  taṃ gṛhītvā mahānāgaṃ prākṣipat svasya veśmani || 7 || 
 
 
 BRP090.008.1  taṃ baddhvā gāruḍaiḥ pāśair garuḍo nāgasattamam | 
 BRP090.008.2  etasminn antare nandī provāceśaṃ jagatprabhum || 8 || 
 
 nandikeśvara uvāca: 
 
 BRP090.009.1  nūnaṃ nāgo na cāyāti bhakṣito baddha eva vā | 
 BRP090.009.2  garuḍena sureśāna jīvan nāgo na saṃvrajet || 9 || 
 
 brahmovāca: 
 
 BRP090.010.1  nandino vacanaṃ śrutvā jñātvā śambhur athābravīt || 10 || 
 
 śiva uvāca: 
 
 BRP090.011.1  garuḍasya gṛhe nāgo baddhas tiṣṭhati satvaram | 
 BRP090.011.2  gatvā taṃ jagatām īśaṃ viṣṇuṃ stuhi janārdanam || 11 || 
 
 
 BRP090.012.1  baddhaṃ nāgaṃ kāśyapena madvākyād ānaya svayam | 
 BRP090.012.2  tat prabhor vacanaṃ śrutvā nandī gatvā śriyaḥ patim || 12 || 
 
 
 BRP090.013.1  vyajñāpayat svayaṃ vākyaṃ viṣṇuṃ lokaparāyaṇam | 
 BRP090.013.2  nārāyaṇaḥ prītamanā garuḍaṃ vākyam abravīt || 13 || 
 
 viṣṇur uvāca: 
 
 BRP090.014.1  vinatātmaja me vākyān nandine dehi pannagam | 
 BRP090.014.2  kampamānas tad ākarṇya nety uvāca vihaṅgamaḥ | 
 BRP090.014.3  viṣṇum apy abravīt kopāt suparṇo nandino 'ntike || 14 || 
 
 garuḍa uvāca: 
 
 BRP090.015.1  yad yat priyatamaṃ kiñcid bhṛtyebhyaḥ prabhaviṣṇavaḥ | 
 BRP090.015.2  dāsyanty anye bhavān naiva mayānītaṃ hariṣyati || 15 || 
 
 
 BRP090.016.1  paśya devaṃ trinayanaṃ nāgaṃ mokṣyati nandinā | 
 BRP090.016.2  mayopapāditaṃ nāgaṃ tvaṃ tu dāsyasi nandine || 16 || 
 
 
 BRP090.017.1  tvāṃ vahāmi sadā svāmin mama deyaṃ sadā tvayā | 
 BRP090.017.2  mayopapāditaṃ nāgaṃ vaktuṃ dehīti nocitam || 17 || 
 
 
 BRP090.018.1  satāṃ prabhūṇāṃ neyaṃ syād vṛttiḥ sadvṛttikāriṇām | 
 BRP090.018.2  santo dāsyanti bhṛtyebhyo madupāttaharo bhavān || 18 || 
 
 
 
 BRP090.019.1  daityāñ jayasi saṅgrāme madbalenaiva keśava | 
 BRP090.019.2  ahaṃ mahābalīty evaṃ mudhaiva ślāghate bhavān || 19 || 
 
 brahmovāca: 
 
 BRP090.020.1  garuḍasyeti tad vākyaṃ śrutvā cakragadādharaḥ | 
 BRP090.020.2  vihasya nandinaḥ pārśve paśyadbhir lokapālakaiḥ || 20 || 
 
 
 BRP090.021.1  idam āha mahābuddhir māṃ samuhya kṛśo bhavān | 
 BRP090.021.2  tvadbalād asurān sarvāñ jeṣye 'haṃ khagasattama || 21 || 
 
 
 BRP090.022.1  ity uktvā śrīpatir brahmañ śāntakopo 'bravīd idam | 
 BRP090.022.2  vahāṅguliṃ karasyāśu kaniṣṭhāṃ nandino 'ntike || 22 || 
 
 
 BRP090.023.1  garuḍasya tato mūrdhni nyasyedaṃ punar abravīt | 
 BRP090.023.2  satyaṃ māṃ vahase nityaṃ paśya dharmaṃ vihaṅgama || 23 || 
 
 
 BRP090.024.1  nyastāyāṃ ca tato 'ṅgulyāṃ śiraḥ kukṣau samāviśat | 
 BRP090.024.2  kukṣiś ca caraṇasyāntaḥ prāviśac cūrṇito 'bhavat | 
 BRP090.024.3  tataḥ kṛtāñjalir dīno vyathito lajjayānvitaḥ || 24 || 
 
 garuḍa uvāca: 
 
 BRP090.025.1  trāhi trāhi jagannātha bhṛtyaṃ mām aparādhinam | 
 BRP090.025.2  tvaṃ prabhuḥ sarvalokānāṃ dhartā dhāryas tvam eva ca || 25 || 
 
 
 BRP090.026.1  aparādhasahasrāṇi kṣamante prabhaviṣṇavaḥ | 
 BRP090.026.2  kṛtāparādhe 'pi jane mahatī yasya vai kṛpā || 26 || 
 
 
 BRP090.027.1  vadanti munayaḥ sarve tvām eva karuṇākaram | 
 BRP090.027.2  rakṣasvārtaṃ jaganmātar mām ambujanivāsini | 
 BRP090.027.3  kamale bālakaṃ dīnam ārtaṃ tanayavatsale || 27 || 
 
 brahmovāca: 
 
 BRP090.028.1  tataḥ kṛpānvitā devī śrīr apy āha janārdanam || 28 || 
 
 kamalovāca: 
 
 BRP090.029.1  rakṣa nātha svakaṃ bhṛtyaṃ garuḍaṃ vipadaṃ gatam | 
 BRP090.029.2  janārdana uvācedaṃ nandinaṃ śambhuvāhanam || 29 || 
 
 viṣṇur uvāca: 
 
 BRP090.030.1  naya nāgaṃ sagaruḍaṃ śambhor antikam eva ca | 
 BRP090.030.2  tatprasādāc ca garuḍo maheśvaranirīkṣitaḥ | 
 BRP090.030.3  ātmīyaṃ ca punā rūpaṃ garuḍaḥ samavāpsyati || 30 || 
 
 brahmovāca: 
 
 BRP090.031.1  tathety uktvā ca vṛṣabho nāgena garuḍena ca | 
 BRP090.031.2  śanaiḥ sa śaṅkaraṃ gatvā sarvaṃ tasmai nyavedayat | 
 BRP090.031.3  śaṅkaro 'pi garutmantaṃ provāca śaśiśekharaḥ || 31 || 
 
 śiva uvāca: 
 
 BRP090.032.1  yāhi gaṅgāṃ mahābāho gautamīṃ lokapāvanīm | 
 BRP090.032.2  sarvakāmapradāṃ śāntāṃ tām āplutya punar vapuḥ || 32 || 
 
 
 BRP090.033.1  prāpsyase sarvakāmāṃś ca śatadhātha sahasradhā | 
 BRP090.033.2  sarvapāpopataptā ye durdaivonmūlitodyamāḥ | 
 BRP090.033.3  prāṇino 'bhīṣṭadā teṣāṃ śaraṇaṃ khaga gautamī || 33 || 
 
 brahmovāca: 
 
 BRP090.034.1  tadvākyaṃ praṇato bhūtvā śrutvā tu garuḍo 'bhyagāt | 
 BRP090.034.2  gaṅgām āplutya garuḍaḥ śivaṃ viṣṇuṃ nanāma saḥ || 34 || 
 
 
 
 BRP090.035.1  tataḥ svarṇamayaḥ pakṣī vajradeho mahābalaḥ | 
 BRP090.035.2  vegī bhavan muniśreṣṭha punar viṣṇum iyāt sudhīḥ || 35 || 
 
 
 BRP090.036.1  tataḥ prabhṛti tat tīrthaṃ gāruḍaṃ sarvakāmadam | 
 BRP090.036.2  tatra snānādi yat kiñcit karoti prayato naraḥ | 
 BRP090.036.3  sarvaṃ tad akṣayaṃ vatsa śivaviṣṇupriyāvaham || 36 || 
 
 
 
        Chapter 91: Story of Jābāli and the cows
         SS  156 
 brahmovāca: 
 
 BRP091.001.1  tato govardhanaṃ tīrthaṃ sarvapāpapraṇāśanam | 
 BRP091.001.2  pitṝṇāṃ puṇyajananaṃ smaraṇād api pāpanut || 1 || 
 
 
 BRP091.002.1  tasya prabhāva eṣa syān mayā dṛṣṭas tu nārada | 
 BRP091.002.2  brāhmaṇaḥ karṣakaḥ kaścij jābālir iti viśrutaḥ || 2 || 
 
 
 BRP091.003.1  na vimuñcaty anaḍvāhau madhyaṃ yāte 'pi bhāskare | 
 BRP091.003.2  pratodena pratudati pṛṣṭhato 'pi ca pārśvayoḥ || 3 || 
 
 
 BRP091.004.1  tau gāvāv aśrupūrṇākṣau dṛṣṭvā gauḥ kāmadohinī | 
 BRP091.004.2  surabhir jagatāṃ mātā nandine sarvam abravīt || 4 || 
 
 
 BRP091.005.1  sa cāpi vyathito bhūtvā śambhave tan nyavedayat | 
 BRP091.005.2  śambhuś ca vṛṣabhaṃ prāha sarvaṃ sidhyatu te vacaḥ || 5 || 
 
 
 BRP091.006.1  śivājñāsahito nandī gojātaṃ sarvam āharat | 
 BRP091.006.2  naṣṭeṣu goṣu sarveṣu svarge martye tatas tvarā || 6 || 
 
 
 BRP091.007.1  mām avocan suragaṇā vinā gobhir na jīvyate | 
 BRP091.007.2  tān avocaṃ surān sarvāñ śaṅkaraṃ yāta yācata || 7 || 
 
 
 BRP091.008.1  tathaiveśaṃ tu te sarve stutvā kāryaṃ nyavedayan | 
 BRP091.008.2  īśo 'pi vibudhān āha jānāti vṛṣabho mama || 8 || 
 
 
 BRP091.009.1  te vṛṣaṃ procur amarā dehi gā upakāriṇaḥ | 
 BRP091.009.2  vṛṣo 'pi vibudhān āha gosavaḥ kriyatāṃ kratuḥ || 9 || 
 
 
 BRP091.010.1  tataḥ prāpsyatha gāḥ sarvā yā divyā yāś ca mānuṣāḥ | 
 BRP091.010.2  tataḥ pravartate yajño gosavo devanirmitaḥ || 10 || 
 
 
 BRP091.011.1  gautamyāś ca śubhe pārśve gāvo vavṛdhire tataḥ | 
 BRP091.011.2  govardhanaṃ tu tat tīrthaṃ devānāṃ prītivardhanam || 11 || 
 
 
 BRP091.012.1  tatra snānaṃ muniśreṣṭha gosahasraphalapradam | 
 BRP091.012.2  kiñcid dānādinā yat syāt phalaṃ tat tu na vidmahe || 12 || 
 
 
 
 
        Chapter 92: Story of Sanājjāta and his mother Mahī
         SS  157 
 brahmovāca: 
 
 BRP092.001.1  pāpapraṇāśanaṃ nāma tīrthaṃ pāpabhayāpaham | 
 BRP092.001.2  nāmadheyaṃ pravakṣyāmi śṛṇu nārada yatnataḥ || 1 || 
 
 
 BRP092.002.1  dhṛtavrata iti khyāto brāhmaṇo lokaviśrutaḥ | 
 BRP092.002.2  tasya bhāryā mahī nāma taruṇī lokasundarī || 2 || 
 
 
 BRP092.003.1  tasya putraḥ sūryanibhaḥ sanājjāta iti śrutaḥ | 
 BRP092.003.2  dhṛtavrataṃ tathākarṣan mṛtyuḥ kālerito mune || 3 || 
 
 
 BRP092.004.1  tataḥ sā bālavidhavā bālaputrā surūpiṇī | 
 BRP092.004.2  trātāraṃ naiva paśyantī gālavāśramam abhyagāt || 4 || 
 
 
 BRP092.005.1  tasmai putraṃ nivedyātha svairiṇī pāpamohitā | 
 BRP092.005.2  sā babhrāma bahūn deśān puṃskāmā kāmacāriṇī || 5 || 
 
 
 BRP092.006.1  tatputro gālavagṛhe vedavedāṅgapāragaḥ | 
 BRP092.006.2  jāto 'pi mātṛdoṣeṇa veśyeritamatis tv abhūt || 6 || 
 
 
 BRP092.007.1  janasthānam iti khyātaṃ nānājātisamāvṛtam | 
 BRP092.007.2  tatrāsau paṇyaveṣeṇa adhyāste ca mahī tathā || 7 || 
 
 
 BRP092.008.1  tatsuto 'pi bahūn deśān paribabhrāma kāmukaḥ | 
 BRP092.008.2  so 'pi kālavaśāt tatra janasthāne 'vasat tadā || 8 || 
 
 
 BRP092.009.1  striyam ākāṅkṣate veśyāṃ dhṛtavratasuto dvijaḥ | 
 BRP092.009.2  mahī cāpi dhanaṃ dātṝn puruṣān samapekṣate || 9 || 
 
 
 BRP092.010.1  mene na putram ātmīyaṃ sa cāpi na tu mātaram | 
 BRP092.010.2  tayoḥ samāgamaś cāsīd vidhinā mātṛputrayoḥ || 10 || 
 
 
 BRP092.011.1  evaṃ bahutithe kāle putre mātari gacchati | 
 BRP092.011.2  tayoḥ parasparaṃ jñānaṃ naivāsīn mātṛputrayoḥ || 11 || 
 
 
 BRP092.012.1  evaṃ pravartamānasya pitṛdharmeṇa sanmatiḥ | 
 BRP092.012.2  āsīt tasyāpy asadvṛtteḥ śṛṇu nārada citravat || 12 || 
 
 
 BRP092.013.1  svairasthityā vartamāno nedaṃ sa parihātavān | 
 BRP092.013.2  brāhmīṃ sandhyām anuṣṭhāya tad ūrdhvaṃ tu dhanārjanam || 13 || 
 
 
 BRP092.014.1  vidyābalena vittāni bahūny ārjya dadāty asau | 
 BRP092.014.2  tathā sa prātar utthāya gaṅgāṃ gatvā yathāvidhi || 14 || 
 
 
 BRP092.015.1  śaucādi snānasandhyādi sarvaṃ kāryaṃ yathākramam | 
 BRP092.015.2  kṛtvā tu brāhmaṇān natvā tato 'bhyeti svakarmasu || 15 || 
 
 
 BRP092.016.1  prātaḥkāle gautamīṃ tu yadā yāti virūpavān | 
 BRP092.016.2  kuṣṭhasarvāṅgaśithilaḥ pūyaśoṇitaniḥsravaḥ || 16 || 
 
 
 BRP092.017.1  snātvā tu gautamīṃ gaṅgāṃ yadā yāti surūpadhṛk | 
 BRP092.017.2  śāntaḥ sūryāgnisadṛśo mūrtimān iva bhāskaraḥ || 17 || 
 
 
 BRP092.018.1  etad rūpadvayaṃ svasya naiva paśyati sa dvijaḥ | 
 BRP092.018.2  gālavo yatra bhagavāṃs tapojñānaparāyaṇaḥ || 18 || 
 
 
 BRP092.019.1  āśritya gautamīṃ devīṃ āste ca munibhir vṛtaḥ | 
 BRP092.019.2  brāhmaṇo 'pi ca tatraiva nityaṃ tīrthaṃ sametya ca || 19 || 
 
 
 BRP092.020.1  gālavaṃ ca namasyātha tato yāti svamandiram | 
 BRP092.020.2  gaṅgāyāḥ sevanāt pūrvaṃ sanājjātasya yad vapuḥ || 20 || 
 
 
 BRP092.021.1  snānasandhyottare kāle punar yad api tad dvije | 
 BRP092.021.2  ubhayaṃ tasya tad rūpaṃ gālavo nityam eva ca || 21 || 
 
 
 
 BRP092.022.1  dṛṣṭvā savismayo mene kiñcid asty atra kāraṇam | 
 BRP092.022.2  evaṃ savismayo bhūtvā gālavaḥ prāha taṃ dvijam || 22 || 
 
 
 BRP092.023.1  gacchantaṃ tu namasyātha sanājjātaṃ gurur gṛham | 
 BRP092.023.2  āhūya yatnato dhīmān kṛpayā vismayena ca || 23 || 
 
 gālava uvāca: 
 
 BRP092.024.1  ko bhavān kva ca gantāsi kiṃ karoṣi kva bhokṣyasi | 
 BRP092.024.2  kinnāmā tvaṃ kva śayyā te kā te bhāryā vadasva me || 24 || 
 
 brahmovāca: 
 
 BRP092.025.1  gālavasya vacaḥ śrutvā brāhmaṇo 'py āha taṃ munim || 25 || 
 
 brāhmaṇa uvāca: 
 
 BRP092.026.1  śvaḥ kathyate mayā sarvaṃ jñātvā kāryavinirṇayam || 26 || 
 
 brahmovāca: 
 
 BRP092.027.1  evam uktvā gālavaṃ taṃ sanājjāto gṛhaṃ yayau | 
 BRP092.027.2  bhuktvā rātrau tayā samyak śayyām āsādya bandhakīm | 
 BRP092.027.3  uvāca cakitaḥ smṛtvā gālavasya tu yad vacaḥ || 27 || 
 
 brāhmaṇa uvāca: 
 
 BRP092.028.1  tvaṃ tu sarvaguṇopetā bandhaky api pativratā | 
 BRP092.028.2  āvayoḥ sadṛśī prītir yāvajjīvaṃ pravartatām || 28 || 
 
 
 BRP092.029.1  tathāpi kiñcit pṛcchāmi kinnāmnī tvaṃ kva vā kulam | 
 BRP092.029.2  kiṃ nu sthānaṃ kva vā bandhur mama sarvaṃ nivedyatām || 29 || 
 
 bandhaky uvāca: 
 
 BRP092.030.1  dhṛtavrata iti khyāto brāhmaṇo dīkṣitaḥ śuciḥ | 
 BRP092.030.2  tasya bhāryā mahī cāhaṃ matputro gālavāśrame || 30 || 
 
 
 BRP092.031.1  utsṛṣṭo matimān bālaḥ sanājjāta iti śrutaḥ | 
 BRP092.031.2  ahaṃ tu pūrvadoṣeṇa tyaktvā dharmaṃ kulāgatam | 
 BRP092.031.3  svairiṇī tv iha varte 'haṃ viddhi māṃ brāhmaṇīṃ dvija || 31 || 
 
 brahmovāca: 
 
 BRP092.032.1  tasyās tad vacanaṃ śrutvā marmaviddha ivābhavat | 
 BRP092.032.2  papāta sahasā bhūmau veśyā taṃ vākyam abravīt || 32 || 
 
 veśyovāca: 
 
 BRP092.033.1  kiṃ tu jātaṃ dvijaśreṣṭha kva ca prītir gatā tava | 
 BRP092.033.2  kiṃ tu vākyaṃ mayā coktaṃ tava cittavirodhakṛt || 33 || 
 
 
 BRP092.034.1  ātmānam ātmanāśvāsya brāhmaṇo vākyam abravīt || 34 || 
 
 brāhmaṇa uvāca: 
 
 BRP092.035.1  dhṛtavrataḥ pitā vipras tatputro 'haṃ sanādyataḥ | 
 BRP092.035.2  mātā mahī mama iyaṃ mama daivād upāgatā || 35 || 
 
 brahmovāca: 
 
 BRP092.036.1  etac chrutvā tasya vākyaṃ sāpy abhūd atiduḥkhitā | 
 BRP092.036.2  tayos tu śocatoḥ paścāt prabhāte vimale ravau | 
 BRP092.036.3  gālavaṃ muniśārdūlaṃ gatvā vipro nyavedayat || 36 || 
 
 brāhmaṇa uvāca: 
 
 BRP092.037.1  dhṛtavratasuto brahmaṃs tvayā pūrvaṃ tu pālitaḥ | 
 BRP092.037.2  upanītas tvayā caiva mahī mātā mama prabho || 37 || 
 
 
 
 BRP092.038.1  kiṃ karomi ca kiṃ kṛtvā niṣkṛtir mama vai bhavet || 38 || 
 
 brahmovāca: 
 
 BRP092.039.1  tad vipravacanaṃ śrutvā gālavaḥ prāha mā śucaḥ | 
 BRP092.039.2  tavedaṃ dvividhaṃ rūpaṃ nityaṃ paśyāmy apūrvavat || 39 || 
 
 
 BRP092.040.1  tataḥ pṛṣṭo 'si vṛttāntaṃ śrutaṃ jñātaṃ mayā yathā | 
 BRP092.040.2  yat kṛtyaṃ tava tat sarvaṃ gaṅgāyāṃ pratyagāt kṣayam || 40 || 
 
 
 BRP092.041.1  asya tīrthasya māhātmyād asyā devyāḥ prasādataḥ | 
 BRP092.041.2  pūto 'si pratyahaṃ vatsa nātra kāryā vicāraṇā || 41 || 
 
 
 BRP092.042.1  prabhāte tava rūpāṇi sapāpāni tv aharniśam | 
 BRP092.042.2  paśye 'haṃ punar apy eva rūpaṃ tava guṇottamam || 42 || 
 
 
 BRP092.043.1  āgacchantaṃ tv āgoyuktaṃ gacchantaṃ tvām anāgasam | 
 BRP092.043.2  paśyāmi nityaṃ tasmāt tvaṃ pūto devyā kṛto 'dhunā || 43 || 
 
 
 BRP092.044.1  tasmān na kāryaṃ te kiñcid avaśiṣṭaṃ bhaviṣyati | 
 BRP092.044.2  iyaṃ ca mātā te vipra jñātā yā caiva bandhakī || 44 || 
 
 
 BRP092.045.1  paścāttāpaṃ gatātyantaṃ nivṛttā tv atha pātakāt | 
 BRP092.045.2  bhūtānāṃ viṣaye prītir vatsa svābhāvikī yataḥ || 45 || 
 
 
 BRP092.046.1  satsaṅgato mahāpuṇyān nivṛttir daivato bhavet | 
 BRP092.046.2  atyartham anutapteyaṃ prāgācaritapuṇyataḥ || 46 || 
 
 
 BRP092.047.1  snānaṃ kṛtvā cātra tīrthe tataḥ pūtā bhaviṣyati | 
 BRP092.047.2  tathā tau cakratur ubhau mātāputrau ca nārada || 47 || 
 
 
 BRP092.048.1  snānād babhūvatur ubhau gatapāpāv asaṃśayam | 
 BRP092.048.2  tataḥ prabhṛti tat tīrthaṃ dhautapāpaṃ pracakṣate || 48 || 
 
 
 BRP092.049.1  pāpapraṇāśanaṃ nāma gālavaṃ ceti viśrutam | 
 BRP092.049.2  mahāpātakam alpaṃ vā tathā yac copapātakam | 
 BRP092.049.3  tat sarvaṃ nāśayed etad dhautapāpaṃ supuṇyadam || 49 || 
 
 
 
        Chapter 93: Story of Viśvāmitra and Indra
         SS  158 
 brahmovāca: 
 
 BRP093.001.1  yatra dāśarathī rāmaḥ sītayā sahito dvija | 
 BRP093.001.2  pitṝn santarpayām āsa pitṛtīrthaṃ tato viduḥ || 1 || 
 
 
 BRP093.002.1  tatra snānaṃ ca dānaṃ ca pitṝṇāṃ tarpaṇaṃ tathā | 
 BRP093.002.2  sarvam akṣayatām eti nātra kāryā vicāraṇā || 2 || 
 
 
 BRP093.003.1  yatra dāśarathī rāmo viśvāmitraṃ mahāmunim | 
 BRP093.003.2  pūjayām āsa rājendro munibhis tattvadarśibhiḥ || 3 || 
 
 
 BRP093.004.1  viśvāmitraṃ tu tat tīrtham ṛṣijuṣṭaṃ supuṇyadam | 
 BRP093.004.2  tatsvarūpaṃ ca vakṣyāmi paṭhitaṃ vedavādibhiḥ || 4 || 
 
 
 BRP093.005.1  anāvṛṣṭir abhūt pūrvaṃ prajānām atibhīṣaṇā | 
 BRP093.005.2  viśvāmitro mahāprājñaḥ saśiṣyo gautamīm agāt || 5 || 
 
 
 
 BRP093.006.1  śiṣyān putrāṃś ca jāyāṃ ca kṛśān dṛṣṭvā kṣudhāturān | 
 BRP093.006.2  vyathitaḥ kauśikaḥ śrīmāñ śiṣyān idam uvāca ha || 6 || 
 
 viśvāmitra uvāca: 
 
 BRP093.007.1  yathā kathañcid yat kiñcid yatra kvāpi yathā tathā | 
 BRP093.007.2  ānīyatāṃ kintu bhakṣyaṃ bhojyaṃ vā mā vilambyatām | 
 BRP093.007.3  idānīm eva gantavyam ānetavyaṃ kṣaṇena tu || 7 || 
 
 brahmovāca: 
 
 BRP093.008.1  ṛṣes tad vacanāc chiṣyāḥ kṣudhitās tvarayā yayuḥ | 
 BRP093.008.2  aṭamānā itaś ceto mṛtaṃ dadṛśire śunam || 8 || 
 
 
 BRP093.009.1  tam ādāya tvarāyuktā ācāryāya nyavedayan | 
 BRP093.009.2  so 'pi taṃ bhadram ity uktvā pratijagrāha pāṇinā || 9 || 
 
 
 BRP093.010.1  viśasadhvaṃ śvamāṃsaṃ ca kṣālayadhvaṃ ca vāriṇā | 
 BRP093.010.2  pacadhvaṃ mantravac cāpi hutvāgnau tu yathāvidhi || 10 || 
 
 
 BRP093.011.1  devān ṛṣīn pitṝn anyāṃs tarpayitvātithīn gurūn | 
 BRP093.011.2  sarve bhokṣyāmahe śeṣam ity uvāca sa kauśikaḥ || 11 || 
 
 
 BRP093.012.1  viśvāmitravacaḥ śrutvā śiṣyāś cakrus tathaiva tat | 
 BRP093.012.2  pacyamāne śvamāṃse tu devadūto 'gnir abhyagāt | 
 BRP093.012.3  devānāṃ sadane sarvaṃ devebhyas tan nyavedayat || 12 || 
 
 agnir uvāca: 
 
 BRP093.013.1  devaiḥ śvamāṃsaṃ bhoktavyam āpannam ṛṣikalpitam || 13 || 
 
 brahmovāca: 
 
 BRP093.014.1  agnes tadvacanād indraḥ śyeno bhūtvā vihāyasi | 
 BRP093.014.2  sthālīm athāharat pūrṇāṃ māṃsena pihitāṃ tadā || 14 || 
 
 
 BRP093.015.1  tat karma dṛṣṭvā śiṣyās te ṛṣeḥ śyenaṃ nyavedayan | 
 BRP093.015.2  hṛtā sthālī muniśreṣṭha śyenenākṛtabuddhinā || 15 || 
 
 
 BRP093.016.1  tataś cukopa bhagavāñ śaptukāmas tadā harim | 
 BRP093.016.2  tato jñātvā surapatiḥ sthālīṃ cakre madhuplutām || 16 || 
 
 
 BRP093.017.1  punar niveśayām āsa ulkāsv eva khago hariḥ | 
 BRP093.017.2  madhunā tu samāyuktāṃ viśvāmitraś cukopa ha | 
 BRP093.017.3  sthālīṃ vīkṣya tataḥ kopād idam āha sa kauśikaḥ || 17 || 
 
 viśvāmitra uvāca: 
 
 BRP093.018.1  śvamāṃsam eva no dehi tvaṃ harāmṛtam uttamam | 
 BRP093.018.2  no cet tvāṃ bhasmasāt kuryām indro bhītas tadābravīt || 18 || 
 
 indra uvāca: 
 
 BRP093.019.1  madhu hutvā yathānyāyaṃ piba putraiḥ samanvitaḥ | 
 BRP093.019.2  kim anena śvamāṃsena amedhyena mahāmune || 19 || 
 
 brahmovāca: 
 
 BRP093.020.1  viśvāmitro 'pi nety āha bhuktenaikena kiṃ phalam | 
 BRP093.020.2  prajāḥ sarvāś ca sīdanti kiṃ tena madhunā hare || 20 || 
 
 
 BRP093.021.1  sarveṣām amṛtaṃ cet syād bhokṣye 'ham amṛtaṃ śuci | 
 BRP093.021.2  athavā devapitaro bhokṣyantīdaṃ śvamāṃsakam || 21 || 
 
 
 
 BRP093.022.1  paścād ahaṃ tac ca māṃsaṃ bhokṣye nānṛtam asti me | 
 BRP093.022.2  tato bhītaḥ sahasrākṣo meghān āhūya tatkṣaṇāt || 22 || 
 
 
 BRP093.023.1  vavarṣa cāmṛtaṃ vāri hy amṛtenārpitāḥ prajāḥ | 
 BRP093.023.2  paścāt tad amṛtaṃ puṇyaṃ haridattaṃ yathāvidhi || 23 || 
 
 
 BRP093.024.1  tarpayitvā surān ādau tarpayitvā jagattrayam | 
 BRP093.024.2  vipraḥ sambhuktavāñ śiṣyair viśvāmitraḥ svabhāryayā || 24 || 
 
 
 BRP093.025.1  tataḥ prabhṛti tat tīrtham ākhyātaṃ cātipuṇyadam | 
 BRP093.025.2  yatrāgataḥ surapatir lokānām amṛtārpaṇam || 25 || 
 
 
 BRP093.026.1  sañjātaṃ māṃsavarjaṃ tu tat tīrthaṃ puṇyadaṃ nṛṇām | 
 BRP093.026.2  tatra snānaṃ ca dānaṃ ca sarvakratuphalapradam || 26 || 
 
 
 BRP093.027.1  tataḥ prabhṛti tat tīrthaṃ viśvāmitram iti smṛtam | 
 BRP093.027.2  madhutīrtham athaindraṃ ca śyenaṃ parjanyam eva ca || 27 || 
 
 
 
        Chapter 94: Story of Śiva's devotee Śveta, who could not be taken away by
          Death
         SS  159-160 
 brahmovāca: 
 
 BRP094.001.1  śvetatīrtham iti khyātaṃ trailokye viśrutaṃ śubham | 
 BRP094.001.2  tasya śravaṇamātreṇa sarvapāpaiḥ pramucyate || 1 || 
 
 
 BRP094.002.1  śveto nāma purā vipro gautamasya priyaḥ sakhā | 
 BRP094.002.2  ātithyapūjānirato gautamītīram āśritaḥ || 2 || 
 
 
 BRP094.003.1  manasā karmaṇā vācā śivabhaktiparāyaṇaḥ | 
 BRP094.003.2  dhyāyantaṃ taṃ dvijaśreṣṭhaṃ pūjayantaṃ sadā śivam || 3 || 
 
 
 BRP094.004.1  pūrṇāyuṣaṃ dvijavaraṃ śivabhaktiparāyaṇam | 
 BRP094.004.2  netuṃ dūtāḥ samājagmur dakṣiṇāśāpates tadā || 4 || 
 
 
 BRP094.005.1  nāśaknuvan gṛhaṃ tasya praveṣṭum api nārada | 
 BRP094.005.2  tadā kāle vyatikrānte citrako mṛtyum abravīt || 5 || 
 
 citraka uvāca: 
 
 BRP094.006.1  kiṃ nāyāti kṣīṇajīvo mṛtyo śvetaḥ kathaṃ tv iti | 
 BRP094.006.2  nādyāpy āyānti dūtās te mṛtyor naivocitaṃ tu te || 6 || 
 
 brahmovāca: 
 
 BRP094.007.1  tataś ca kupito mṛtyuḥ prāyāc chvetagṛhaṃ svayam | 
 BRP094.007.2  bahiḥsthitāṃs tadā paśyan mṛtyur dūtān bhayārditān | 
 BRP094.007.3  provāca kim idaṃ dūtā mṛtyum ūcuś ca dūtakāḥ || 7 || 
 
 dūtā ūcuḥ: 
 
 BRP094.008.1  śivena rakṣitaṃ śvetaṃ vayaṃ no vīkṣituṃ kṣamāḥ | 
 BRP094.008.2  yeṣāṃ prasanno giriśas teṣāṃ kā nāma bhītayaḥ || 8 || 
 
 brahmovāca: 
 
 BRP094.009.1  pāśapāṇis tadā mṛtyuḥ prāviśad yatra sa dvijaḥ | 
 BRP094.009.2  nāsau vipro vijānāti mṛtyuṃ vā yamakiṅkarān || 9 || 
 
 
 BRP094.010.1  śivaṃ pūjayate bhaktyā śvetasya tu samīpataḥ | 
 BRP094.010.2  mṛtyuṃ pāśadharaṃ dṛṣṭvā daṇḍī provāca vismitaḥ || 10 || 
 
 
 daṇḍy uvāca: 
 
 BRP094.011.1  kim atra vīkṣase mṛtyo daṇḍinaṃ mṛtyur abravīt || 11 || 
 
 mṛtyur uvāca: 
 
 BRP094.012.1  śvetaṃ netum ihāyātas tasmād vīkṣe dvijottamam || 12 || 
 
 brahmovāca: 
 
 BRP094.013.1  tvaṃ gacchety abravīd daṇḍī mṛtyuḥ pāśān athākṣipat | 
 BRP094.013.2  śvetāya muniśārdūla tato daṇḍī cukopa ha || 13 || 
 
 
 BRP094.014.1  śivadattena daṇḍena daṇḍī mṛtyum atāḍayat | 
 BRP094.014.2  tataḥ pāśadharo mṛtyuḥ papāta dharaṇītale || 14 || 
 
 
 BRP094.015.1  tatas te satvaraṃ dūtā hataṃ mṛtyum avekṣya ca | 
 BRP094.015.2  yamāya sarvam avadan vadhaṃ mṛtyos tu daṇḍinā || 15 || 
 
 
 BRP094.016.1  tataś ca kupito dharmo yamo mahiṣavāhanaḥ | 
 BRP094.016.2  citraguptaṃ bahubalaṃ yamadaṇḍaṃ ca rakṣakam || 16 || 
 
 
 BRP094.017.1  mahiṣaṃ bhūtavetālān ādhivyādhīṃs tathaiva ca | 
 BRP094.017.2  akṣirogān kukṣirogān karṇaśūlaṃ tathaiva ca || 17 || 
 
 
 BRP094.018.1  jvaraṃ ca trividhaṃ pāpaṃ narakāṇi pṛthak pṛthak | 
 BRP094.018.2  tvarantām iti tān uktvā jagāma tvarito yamaḥ || 18 || 
 
 
 BRP094.019.1  etair anyaiḥ parivṛto yatra śveto dvijottamaḥ | 
 BRP094.019.2  tam āyāntaṃ yamaṃ dṛṣṭvā nandī provāca sāyudhaḥ || 19 || 
 
 
 BRP094.020.1  vināyakaṃ tathā skandaṃ bhūtanāthaṃ tu daṇḍinam | 
 BRP094.020.2  tatra tad yuddham abhavat sarvalokabhayāvaham || 20 || 
 
 
 BRP094.021.1  kārttikeyaḥ svayaṃ śaktyā bibheda yamakiṅkarān | 
 BRP094.021.2  dakṣiṇāśāpatiṃ cāpi nijaghāna balānvitam || 21 || 
 
 
 BRP094.022.1  hatāvaśiṣṭā yāmyās te ādityāya nyavedayan | 
 BRP094.022.2  ādityo 'pi suraiḥ sārdhaṃ śrutvā tan mahad adbhutam || 22 || 
 
 
 BRP094.023.1  lokapālair anuvṛto mamāntikam upāgamat | 
 BRP094.023.2  ahaṃ viṣṇuś ca bhagavān indro 'gnir varuṇas tathā || 23 || 
 
 
 BRP094.024.1  candrādityāv aśvinau ca lokapālā marudgaṇāḥ | 
 BRP094.024.2  ete cānye ca bahavo vayaṃ yātā yamāntikam || 24 || 
 
 
 BRP094.025.1  mṛta āste dakṣiṇeśo gaṅgātīre balānvitaḥ | 
 BRP094.025.2  samudrāś ca nadā nāgā nānābhūtāny anekaśaḥ || 25 || 
 
 
 BRP094.026.1  tatrājagmuḥ sureśānaṃ draṣṭuṃ vaivasvataṃ yamam | 
 BRP094.026.2  taṃ dṛṣṭvā hatasainyaṃ ca yamaṃ devā bhayārditāḥ | 
 BRP094.026.3  kṛtāñjalipuṭāḥ śambhum ūcuḥ sarve punaḥ punaḥ || 26 || 
 
 devā ūcuḥ: 
 
 BRP094.027.1  bhaktipriyatvaṃ te nityaṃ duṣṭahantṛtvam eva ca | 
 BRP094.027.2  ādikartar namas tubhyaṃ nīlakaṇṭha namo 'stu te | 
 BRP094.027.3  brahmapriya namas te 'stu devapriya namo 'stu te || 27 || 
 
 
 BRP094.028.1  śvetaṃ dvijaṃ bhaktam anāyuṣaṃ te | 
 BRP094.028.2  netuṃ yamādiḥ sakalo 'samarthaḥ | 
 BRP094.028.3  santoṣam āptāḥ paramaṃ samīkṣya | 
 BRP094.028.4  bhaktapriyatvaṃ tvayi nātha satyam || 28 || 
 
 
 
 BRP094.029.1  ye tvāṃ prapannāḥ śaraṇaṃ kṛpāluṃ | 
 BRP094.029.2  nālaṃ kṛtānto 'py anuvīkṣituṃ tān | 
 BRP094.029.3  evaṃ viditvā śiva eva sarve | 
 BRP094.029.4  tvām eva bhaktyā parayā bhajante || 29 || 
 
 
 BRP094.030.1  tvam eva jagatāṃ nātha kiṃ na smarasi śaṅkara | 
 BRP094.030.2  tvāṃ vinā kaḥ samartho 'tra vyavasthāṃ kartum īśvaraḥ || 30 || 
 
 brahmovāca: 
 
 BRP094.031.1  evaṃ tu stuvatāṃ teṣāṃ purastād abhavac chivaḥ | 
 BRP094.031.2  kiṃ dadāmīti tān āha idam ūcuḥ surā api || 31 || 
 
 devā ūcuḥ: 
 
 BRP094.032.1  ayaṃ vaivasvato dharmo niyantā sarvadehinām | 
 BRP094.032.2  dharmādharmavyavasthāyāṃ sthāpito lokapālakaḥ || 32 || 
 
 
 BRP094.033.1  nāyaṃ vadham avāpnoti nāparādhī na pāpakṛt | 
 BRP094.033.2  vinā tena jagaddhātur naiva kiñcid bhaviṣyati || 33 || 
 
 
 BRP094.034.1  tasmāj jīvaya deveśa yamaṃ sabalavāhanam | 
 BRP094.034.2  prārthanā saphalā nātha mahatsu na vṛthā bhavet || 34 || 
 
 brahmovāca: 
 
 BRP094.035.1  tataḥ provāca bhagavāñ jīvayeyam asaṃśayam | 
 BRP094.035.2  yamaṃ yadi vaco me 'dya anumanyanti devatāḥ || 35 || 
 
 
 BRP094.036.1  tataḥ procuḥ surāḥ sarve kurmo vākyaṃ tvayoditam | 
 BRP094.036.2  haribrahmādisahitaṃ vaśe yasyākhilaṃ jagat || 36 || 
 
 
 BRP094.037.1  tataḥ provāca bhagavān amarān samupāgatān | 
 BRP094.037.2  madbhakto na mṛtiṃ yātu nety ūcur amarāḥ punaḥ || 37 || 
 
 
 BRP094.038.1  amarāḥ syus tato deva sarvalokāś carācarāḥ | 
 BRP094.038.2  amartyamartyabhedo 'yaṃ na syād deva jaganmaya || 38 || 
 
 
 BRP094.039.1  punar apy āha tāñ śambhuḥ śṛṇvantu mama bhāṣitam | 
 BRP094.039.2  madbhaktānāṃ vaiṣṇavānāṃ gautamīm anusevatām || 39 || 
 
 
 BRP094.040.1  vayaṃ tu svāmino nityaṃ na mṛtyuḥ svāmyam arhati | 
 BRP094.040.2  vārttāpy eṣāṃ na kartavyā yamena tu kadācana || 40 || 
 
 
 BRP094.041.1  ādhivyādhyādibhir jātu kāryo nābhibhavaḥ kvacit | 
 BRP094.041.2  ye śivaṃ śaraṇaṃ yātās te muktās tatkṣaṇād api || 41 || 
 
 
 BRP094.042.1  sānugasya yamasyāto namasyāḥ sarva eva te | 
 BRP094.042.2  tathety ūcuḥ suragaṇā devadevaṃ śivaṃ prati || 42 || 
 
 
 BRP094.043.1  tataś ca bhagavān nātho nandinaṃ prāha vāhanam || 43 || 
 
 śiva uvāca: 
 
 BRP094.044.1  gautamyā udakena tvam abhiṣiñca mṛtaṃ yamam || 44 || 
 
 brahmovāca: 
 
 BRP094.045.1  tato yamādayaḥ sarve abhiṣiktās tu nandinā | 
 BRP094.045.2  utthitāś ca sajīvās te dakṣiṇāśāṃ tato gatāḥ || 45 || 
 
 
 BRP094.046.1  uttare gautamītīre viṣṇvādyāḥ sarvadaivatāḥ | 
 BRP094.046.2  sthitā āsan pūjayanto devadevaṃ maheśvaram || 46 || 
 
 
 BRP094.047.1  tatrāsann ayutāny aṣṭa sahasrāṇi caturdaśa | 
 BRP094.047.2  tathā ṣaṭ ca sahasrāṇi punaḥ ṣaṭ ca tathaiva ca || 47 || 
 
 
 
 BRP094.048.1  ṣaḍ dakṣiṇe tathā tīre tīrthānām ayutatrayam | 
 BRP094.048.2  puṇyam ākhyānam etad dhi śvetatīrthasya nārada || 48 || 
 
 
 BRP094.049.1  yatrāsau patito mṛtyur mṛtyutīrthaṃ tad ucyate | 
 BRP094.049.2  tasya śravaṇamātreṇa sahasraṃ jīvate samāḥ || 49 || 
 
 
 BRP094.050.1  tatra snānaṃ ca dānaṃ ca sarvapāpapraṇāśanam | 
 BRP094.050.2  śravaṇaṃ paṭhanaṃ cāpi smaraṇaṃ ca malakṣayam | 
 BRP094.050.3  karoti sarvalokānāṃ bhuktimuktipradāyakam || 50 || 
 
 
 
        Chapter 95: Śukra (Uśanas) and the science of reviving the dead
         SS  160 
 brahmovāca: 
 
 BRP095.001.1  śukratīrtham iti khyātaṃ sarvasiddhikaraṃ nṛṇām | 
 BRP095.001.2  sarvapāpapraśamanaṃ sarvavyādhivināśanam || 1 || 
 
 
 BRP095.002.1  aṅgirāś ca bhṛguś caiva ṛṣī paramadhārmikau | 
 BRP095.002.2  tayoḥ putrau mahāprājñau rūpabuddhivilāsinau || 2 || 
 
 
 BRP095.003.1  jīvaḥ kavir iti khyātau mātāpitror vaśe ratau | 
 BRP095.003.2  upanītau sutau dṛṣṭvā pitarāv ūcatur mithaḥ || 3 || 
 
 ṛṣī ūcatuḥ: 
 
 BRP095.004.1  āvayor eka evāstu śāstā nityaṃ ca putrayoḥ | 
 BRP095.004.2  tasmād ekaḥ śāsitā syāt tiṣṭhatv eko yathāsukham || 4 || 
 
 brahmovāca: 
 
 BRP095.005.1  etac chrutvā tataḥ śīghram aṅgirāḥ prāha bhārgavam | 
 BRP095.005.2  adhyāpayiṣye sadṛśaṃ sukhaṃ tiṣṭhatu bhārgavaḥ || 5 || 
 
 
 BRP095.006.1  etac chrutvā cāṅgiraso vākyaṃ bhṛgukulodvahaḥ | 
 BRP095.006.2  tatheti matvāṅgirase śukraṃ tasmai nyavedayat || 6 || 
 
 
 BRP095.007.1  ubhāv api sutau nityam adhyāpayati vai pṛthak | 
 BRP095.007.2  vaiṣamyabuddhyā tau bālau cirāc chukro 'bravīd idam || 7 || 
 
 śukra uvāca: 
 
 BRP095.008.1  vaiṣamyeṇa guro māṃ tvam adhyāpayasi nityaśaḥ | 
 BRP095.008.2  gurūṇāṃ nedam ucitaṃ vaiṣamyaṃ putraśiṣyayoḥ || 8 || 
 
 
 BRP095.009.1  vaiṣamyeṇa ca vartante mūḍhāḥ śiṣyeṣu deśikāḥ | 
 BRP095.009.2  naiṣā viṣamabuddhīnāṃ saṅkhyā pāpasya vidyate || 9 || 
 
 
 BRP095.010.1  ācārya samyag jñāto 'si namasye 'haṃ punaḥ punaḥ | 
 BRP095.010.2  gaccheyaṃ gurum anyaṃ vai mām anujñātum arhasi || 10 || 
 
 
 BRP095.011.1  gaccheyaṃ pitaraṃ brahman yady asau viṣamo bhavet | 
 BRP095.011.2  tato vānyatra gacchāmi svāmin pṛṣṭo 'si gamyate || 11 || 
 
 brahmovāca: 
 
 BRP095.012.1  guruṃ bṛhaspatiṃ dṛṣṭvā anujñātas tv agāt tataḥ | 
 BRP095.012.2  avāptavidyaḥ pitaraṃ gaccheyaṃ cety acintayat || 12 || 
 
 
 BRP095.013.1  tasmāt kam anupṛccheyam utkṛṣṭaḥ ko gurur bhavet | 
 BRP095.013.2  iti smaran mahāprājñam apṛcchad vṛddhagautamam || 13 || 
 
 
 śukra uvāca: 
 
 BRP095.014.1  ko guruḥ syān muniśreṣṭha mama brūhi gurur bhavet | 
 BRP095.014.2  trayāṇām api lokānāṃ yo gurus taṃ vrajāmy aham || 14 || 
 
 brahmovāca: 
 
 BRP095.015.1  sa prāha jagatām īśaṃ śambhuṃ devaṃ jagadgurum | 
 BRP095.015.2  kvārādhayāmi giriśam ity uktaḥ prāha gautamaḥ || 15 || 
 
 gautama uvāca: 
 
 BRP095.016.1  gautamyāṃ tu śucir bhūtvā stotrais toṣaya śaṅkaram | 
 BRP095.016.2  tatas tuṣṭo jagannāthaḥ sa te vidyāṃ pradāsyati || 16 || 
 
 brahmovāca: 
 
 BRP095.017.1  gautamasya tu tadvākyāt prāgād gaṅgāṃ sa bhārgavaḥ | 
 BRP095.017.2  snātvā bhūtvā śuciḥ samyak stutiṃ cakre sa bālakaḥ || 17 || 
 
 śukra uvāca: 
 
 BRP095.018.1  bālo 'haṃ bālabuddhiś ca bālacandradhara prabho | 
 BRP095.018.2  nāhaṃ jānāmi te kiñcit stutiṃ kartuṃ namo 'stu te || 18 || 
 
 
 BRP095.019.1  parityaktasya guruṇā na mamāsti suhṛt sakhā | 
 BRP095.019.2  tvaṃ prabhuḥ sarvabhāvena jagannātha namo 'stu te || 19 || 
 
 
 BRP095.020.1  gurur gurumatāṃ deva mahatāṃ ca mahān asi | 
 BRP095.020.2  aham alpataro bālo jaganmaya namo 'stu te || 20 || 
 
 
 BRP095.021.1  vidyārthaṃ hi sureśāna nāhaṃ vedmi bhavadgatim | 
 BRP095.021.2  māṃ tvaṃ ca kṛpayā paśya lokasākṣin namo 'stu te || 21 || 
 
 brahmovāca: 
 
 BRP095.022.1  evaṃ tu stuvatas tasya prasanno 'bhūt sureśvaraḥ || 22 || 
 
 śiva uvāca: 
 
 BRP095.023.1  kāmaṃ varaya bhadraṃ te yac cāpi suradurlabham || 23 || 
 
 brahmovāca: 
 
 BRP095.024.1  kavir apy āha deveśaṃ kṛtāñjalir udāradhīḥ || 24 || 
 
 śukra uvāca: 
 
 BRP095.025.1  brahmādibhiś ca ṛṣibhir yā vidyā naiva gocarā | 
 BRP095.025.2  tāṃ vidyāṃ nātha yāciṣye tvaṃ gurur mama daivatam || 25 || 
 
 brahmovāca: 
 
 BRP095.026.1  mṛtasañjīvinīṃ vidyām ajñātāṃ tridaśair api | 
 BRP095.026.2  tāṃ dattavān suraśreṣṭhas tasmai śukrāya yācate || 26 || 
 
 
 BRP095.027.1  itarā laukikī vidyā vaidikī cānyagocarā | 
 BRP095.027.2  kiṃ punaḥ śaṅkare tuṣṭe vicāryam avaśiṣyate || 27 || 
 
 
 BRP095.028.1  sa tu labdhvā mahāvidyāṃ prāyāt svapitaraṃ gurum | 
 BRP095.028.2  daityānāṃ ca guruś cāsīd vidyayā pūjitaḥ kaviḥ || 28 || 
 
 
 BRP095.029.1  tataḥ kadācit tāṃ vidyāṃ kasmiṃścit kāraṇāntare | 
 BRP095.029.2  kaco bṛhaspatisuto vidyāṃ prāptaḥ kaves tu tām || 29 || 
 
 
 
 BRP095.030.1  kacād bṛhaspatiś cāpi tato devāḥ pṛthak pṛthak | 
 BRP095.030.2  avāpur mahatīṃ vidyāṃ yām āhur mṛtajīvinīm || 30 || 
 
 
 BRP095.031.1  yatra sā kavinā prāptā vidyāpūjya maheśvaram | 
 BRP095.031.2  gautamyā uttare pāre śukratīrthaṃ tad ucyate || 31 || 
 
 
 BRP095.032.1  mṛtasañjīvinītīrtham āyurārogyavardhanam | 
 BRP095.032.2  snānaṃ dānaṃ ca yat kiñcit sarvam akṣayapuṇyadam || 32 || 
 
 
 
        Chapter 96: Indra and Brahmin-murder
         SS  161 
 brahmovāca: 
 
 BRP096.001.1  indratīrtham iti khyātaṃ brahmahatyāvināśanam | 
 BRP096.001.2  smaraṇād api pāpaughakleśasaṅghavināśanam || 1 || 
 
 
 BRP096.002.1  purā vṛtravadhe vṛtte brahmahatyā tu nārada | 
 BRP096.002.2  śacīpatiṃ cānugatā tāṃ dṛṣṭvā bhītavad dhariḥ || 2 || 
 
 
 BRP096.003.1  indras tato vṛtrahantā itaś cetaś ca dhāvati | 
 BRP096.003.2  yatra yatra tv asau yāti hatyā sāpīndragāminī || 3 || 
 
 
 BRP096.004.1  sa mahat sara āviśya padmanālam upāgamat | 
 BRP096.004.2  tatrāsau tantuvad bhūtvā vāsaṃ cakre śacīpatiḥ || 4 || 
 
 
 BRP096.005.1  sarastīre 'pi hatyāsīd divyaṃ varṣasahasrakam | 
 BRP096.005.2  etasminn antare devā nirindrā hy abhavan mune || 5 || 
 
 
 BRP096.006.1  mantrayām āsur avyagrāḥ katham indro bhaved iti | 
 BRP096.006.2  tatrāham avadaṃ devān hatyāsthānaṃ prakalpya ca || 6 || 
 
 
 BRP096.007.1  indrasya pāvanārthāya gautamyām abhiṣicyatām | 
 BRP096.007.2  yatrābhiṣiktaḥ pūtātmā punar indro bhaviṣyati || 7 || 
 
 
 BRP096.008.1  tathā te niścayaṃ kṛtvā gautamīṃ śīghram āgaman | 
 BRP096.008.2  tatra snātaṃ surapatiṃ devāś ca ṛṣayas tathā || 8 || 
 
 
 BRP096.009.1  abhiṣektukāmās te sarve śacīkāntaṃ ca tasthire | 
 BRP096.009.2  abhiṣicyamānam indraṃ taṃ prakopād gautamo 'bravīt || 9 || 
 
 gautama uvāca: 
 
 BRP096.010.1  abhiṣekṣyanti pāpiṣṭhaṃ mahendraṃ gurutalpagam | 
 BRP096.010.2  tān sarvān bhasmasāt kuryāṃ śīghraṃ yāntv asurārayaḥ || 10 || 
 
 brahmovāca: 
 
 BRP096.011.1  tad ṛṣer vacanaṃ śrutvā parihṛtya ca gautamīm | 
 BRP096.011.2  narmadām agaman sarva indram ādāya satvarāḥ || 11 || 
 
 
 BRP096.012.1  uttare narmadātīre abhiṣekāya tasthire | 
 BRP096.012.2  abhiṣekṣyamāṇam indraṃ taṃ māṇḍavyo bhagavān ṛṣiḥ || 12 || 
 
 
 BRP096.013.1  abravīd bhasmasāt kuryāṃ yadi syād abhiṣecanam | 
 BRP096.013.2  pūjayām āsur amarā māṇḍavyaṃ yuktibhiḥ stavaiḥ || 13 || 
 
 devā ūcuḥ: 
 
 BRP096.014.1  ayam indraḥ sahasrākṣo yasmin deśe 'bhiṣicyate | 
 BRP096.014.2  tatrātidāruṇaṃ vighnaṃ mune samupajāyate || 14 || 
 
 
 
 BRP096.015.1  tacchāntiṃ kuru kalyāṇa prasīda varado bhava | 
 BRP096.015.2  malaniryātanaṃ yasmin kurmas tasmin varān bahūn || 15 || 
 
 
 BRP096.016.1  deśe dāsyāmahe sarve tad anujñātum arhasi | 
 BRP096.016.2  yasmin deśe surendrasya abhiṣeko bhaviṣyati || 16 || 
 
 
 BRP096.017.1  sa sarvakāmadaḥ puṃsāṃ dhānyavṛkṣaphalair yutaḥ | 
 BRP096.017.2  nānāvṛṣṭir na durbhikṣaṃ bhaved atra kadācana || 17 || 
 
 brahmovāca: 
 
 BRP096.018.1  mene tato muniśreṣṭho māṇḍavyo lokapūjitaḥ | 
 BRP096.018.2  abhiṣekaḥ kṛtas tatra malaniryātanaṃ tathā || 18 || 
 
 
 BRP096.019.1  devais tadokto munibhiḥ sa deśo mālavas tataḥ | 
 BRP096.019.2  abhiṣikte surapatau jāte ca vimale tadā || 19 || 
 
 
 BRP096.020.1  ānīya gautamīṃ gaṅgāṃ taṃ puṇyāyābhiṣecire | 
 BRP096.020.2  surāś ca ṛṣayaś caiva ahaṃ viṣṇus tathaiva ca || 20 || 
 
 
 BRP096.021.1  vasiṣṭho gautamaś cāpi agastyo 'triś ca kaśyapaḥ | 
 BRP096.021.2  ete cānye ca ṛṣayo devā yakṣāḥ sapannagāḥ || 21 || 
 
 
 BRP096.022.1  snānaṃ tatpuṇyatoyena akurvann abhiṣecanam | 
 BRP096.022.2  mayā punaḥ śacībhartā kamaṇḍalubhavena ca || 22 || 
 
 
 BRP096.023.1  vāriṇāpy abhiṣiktaś ca tatra puṇyābhavan nadī | 
 BRP096.023.2  siktā ceti ca tatrāsīt te gaṅgāyāṃ ca saṅgate || 23 || 
 
 
 BRP096.024.1  saṅgamau tatra vikhyātau sarvadā munisevitau | 
 BRP096.024.2  tataḥ prabhṛti tat tīrthaṃ puṇyāsaṅgamam ucyate || 24 || 
 
 
 BRP096.025.1  siktāyāḥ saṅgame puṇyam aindraṃ tad abhidhīyate | 
 BRP096.025.2  tatra sapta sahasrāṇi tīrthāny āsañ śubhāni ca || 25 || 
 
 
 BRP096.026.1  teṣu snānaṃ ca dānaṃ ca viśeṣeṇa tu saṅgame | 
 BRP096.026.2  sarvaṃ tad akṣayaṃ vidyān nātra kāryā vicāraṇā || 26 || 
 
 
 BRP096.027.1  yad etat puṇyam ākhyānaṃ yaḥ paṭhec ca śṛṇoti vā | 
 BRP096.027.2  sarvapāpaiḥ sa mucyeta manovākkāyakarmajaiḥ || 27 || 
 
 
 
        Chapter 97: How Kubera lost his kingdom and became lord of the north
         SS  162-163 
 brahmovāca: 
 
 BRP097.001.1  paulastyaṃ tīrtham ākhyātaṃ sarvasiddhipradaṃ nṛṇām | 
 BRP097.001.2  prabhāvaṃ tasya vakṣyāmi bhraṣṭarājyapradāyakam || 1 || 
 
 
 BRP097.002.1  uttarāśāpatiḥ pūrvam ṛddhisiddhisamanvitaḥ | 
 BRP097.002.2  purā laṅkāpatiś cāsīj jyeṣṭho viśravasaḥ sutaḥ || 2 || 
 
 
 BRP097.003.1  tasyaite bhrātaraś cāsan balavanto 'mitaprabhāḥ | 
 BRP097.003.2  sāpatnā rāvaṇaś caiva kumbhakarṇo vibhīṣaṇaḥ || 3 || 
 
 
 BRP097.004.1  te 'pi viśravasaḥ putrā rākṣasyāṃ rākṣasās tu te | 
 BRP097.004.2  maddattena vimānena dhanado bhrātṛbhiḥ saha || 4 || 
 
 
 BRP097.005.1  mamāntikaṃ bhaktiyukto nityam eti tu yāti ca | 
 BRP097.005.2  rāvaṇasya tu yā mātā kupitā sābravīt sutān || 5 || 
 
 
 rāvaṇamātovāca: 
 
 BRP097.006.1  mariṣye na ca jīviṣye putrā vairūpyakāraṇāt | 
 BRP097.006.2  devāś ca dānavāś cāsan sāpatnā bhrātaro mithaḥ || 6 || 
 
 
 BRP097.007.1  anyonyavadham īpsante jayaiśvaryavaśānugāḥ | 
 BRP097.007.2  tadbhavanto na puruṣā na śaktā na jayaiṣiṇaḥ | 
 BRP097.007.3  sāpatnyaṃ yo 'numanyate tasya jīvo nirarthakaḥ || 7 || 
 
 brahmovāca: 
 
 BRP097.008.1  tan mātṛvacanaṃ śrutvā bhrātaras te trayo mune | 
 BRP097.008.2  jagmus te tapase 'raṇyaṃ kṛtavantas tapo mahat || 8 || 
 
 
 BRP097.009.1  matto varān avāpuś ca traya ete ca rākṣasāḥ | 
 BRP097.009.2  mātulena marīcena tathā mātāmahena tu || 9 || 
 
 
 BRP097.010.1  tanmātṛvacanāc cāpi tato laṅkām ayācata | 
 BRP097.010.2  rakṣobhāvān mātṛdoṣād bhrātror vairam abhūn mahat || 10 || 
 
 
 BRP097.011.1  tatas tad abhavad yuddhaṃ devadānavayor iva | 
 BRP097.011.2  yuddhe jitvāgrajaṃ śāntaṃ dhanadaṃ bhrātaraṃ tathā || 11 || 
 
 
 BRP097.012.1  puṣpakaṃ ca purīṃ laṅkāṃ sarvaṃ caiva vyapāharat | 
 BRP097.012.2  rāvaṇo ghoṣayām āsa trailokye sacarācare || 12 || 
 
 
 BRP097.013.1  yo dadyād āśrayaṃ bhrātuḥ sa ca vadhyo bhaven mama | 
 BRP097.013.2  bhrātrā nirasto vaiśravaṇo naiva prāpāśrayaṃ kvacit | 
 BRP097.013.3  pitāmahaṃ pulastyaṃ taṃ gatvā natvābravīd vacaḥ || 13 || 
 
 dhanada uvāca: 
 
 BRP097.014.1  bhrātrā nirasto duṣṭena kiṃ karomi vadasva me | 
 BRP097.014.2  āśrayaḥ śaraṇaṃ yat syād daivaṃ vā tīrtham eva ca || 14 || 
 
 brahmovāca: 
 
 BRP097.015.1  tat pautravacanaṃ śrutvā pulastyo vākyam abravīt || 15 || 
 
 pulastya uvāca: 
 
 BRP097.016.1  gautamīṃ gaccha putra tvaṃ stuhi devaṃ maheśvaram | 
 BRP097.016.2  tatra nāsya praveśaḥ syād gaṅgāyā jalamadhyataḥ || 16 || 
 
 
 BRP097.017.1  siddhiṃ prāpsyasi kalyāṇīṃ tathā kuru mayā saha || 17 || 
 
 brahmovāca: 
 
 BRP097.018.1  tathety uktvā jagāmāsau sabhāryo dhanadas tathā | 
 BRP097.018.2  pitrā mātrā ca vṛddhena pulastyena dhaneśvaraḥ || 18 || 
 
 
 BRP097.019.1  gatvā tu gautamīṃ gaṅgāṃ śuciḥ snātvā yatavrataḥ | 
 BRP097.019.2  tuṣṭāva devadeveśaṃ bhuktimuktipradaṃ śivam || 19 || 
 
 dhanada uvāca: 
 
 BRP097.020.1  svāmī tvam evāsya carācarasya | 
 BRP097.020.2  viśvasya śambho na paro 'sti kaścit | 
 BRP097.020.3  tvām apy avajñāya yadīha mohāt | 
 BRP097.020.4  pragalbhate kopi sa śocya eva || 20 || 
 
 
 BRP097.021.1  tvam aṣṭamūrtyā sakalaṃ bibharṣi | 
 BRP097.021.2  tvadājñayā vartata eva sarvam | 
 BRP097.021.3  tathāpi vedeti budho bhavantaṃ | 
 BRP097.021.4  na jātv avidvān mahimā purātanam || 21 || 
 
 
 
 BRP097.022.1  malaprasūtaṃ yad avocad ambā | 
 BRP097.022.2  hāsyāt suto 'yaṃ tava deva śūraḥ | 
 BRP097.022.3  tvatprekṣitād yaḥ sa ca vighnarājo | 
 BRP097.022.4  jajñe tv aho ceṣṭitam īśadṛṣṭeḥ || 22 || 
 
 
 BRP097.023.1  aśruplutāṅgī girijā samīkṣya | 
 BRP097.023.2  viyuktadāmpatyam itīśam ūce | 
 BRP097.023.3  manobhavo 'bhūn madano ratiś ca | 
 BRP097.023.4  saubhāgyapūrvatvam avāpa somāt || 23 || 
 
 brahmovāca: 
 
 BRP097.024.1  ityādi stuvatas tasya purato 'bhūt trilocanaḥ | 
 BRP097.024.2  vareṇa cchandayām āsa harṣān novāca kiñcana || 24 || 
 
 
 BRP097.025.1  tūṣṇīmbhūte tu dhanade pulastye ca maheśvare | 
 BRP097.025.2  punaḥ punar varasveti śive vādini harṣite || 25 || 
 
 
 BRP097.026.1  etasminn antare tatra vāg uvācāśarīriṇī | 
 BRP097.026.2  prāptavyaṃ dhanapālatvaṃ vadantīdaṃ maheśvaram || 26 || 
 
 
 BRP097.027.1  pulastyasya tu yac cittaṃ pitur vaiśravaṇasya tu | 
 BRP097.027.2  viditveva tadā vāṇī śubham artham udīrayat || 27 || 
 
 
 BRP097.028.1  bhūtavad bhavitavyaṃ syād dāsyamānaṃ tu dattavat | 
 BRP097.028.2  prāptavyaṃ prāptavat tatra daivī vāg abhavac chubhā || 28 || 
 
 
 BRP097.029.1  prabhūtaśatruḥ paribhūtaduḥkhaḥ | 
 BRP097.029.2  sampūjya someśvaram āpa liṅgam | 
 BRP097.029.3  digīśvaratvaṃ draviṇaprabhutvam | 
 BRP097.029.4  apāradātṛtvakalatraputrān || 29 || 
 
 
 BRP097.030.1  tāṃ vācaṃ dhanadaḥ śrutvā devadevaṃ triśūlinam | 
 BRP097.030.2  evaṃ bhavatu nāmeti dhanado vākyam abravīt || 30 || 
 
 
 BRP097.031.1  tathaivāstv iti deveśo daivīṃ vācam amanyata | 
 BRP097.031.2  pulastyaṃ ca varaiḥ puṇyais tathā viśravasaṃ munim || 31 || 
 
 
 BRP097.032.1  dhanapālaṃ ca deveśo hy abhinandya yayau śivaḥ | 
 BRP097.032.2  tataḥ prabhṛti tat tīrthaṃ paulastyaṃ dhanadaṃ viduḥ || 32 || 
 
 
 BRP097.033.1  tathā vaiśravasaṃ puṇyaṃ sarvakāmapradaṃ śubham | 
 BRP097.033.2  teṣu snānādi yat kiñcit tat sarvaṃ bahupuṇyadam || 33 || 
 
 
 
        Chapter 98: Story of Agni and Jātavedas
         SS  163-164 
 brahmovāca: 
 
 BRP098.001.1  agnitīrtham iti khyātaṃ sarvakratuphalapradam | 
 BRP098.001.2  sarvavighnopaśamanaṃ tattīrthasya phalaṃ śṛṇu || 1 || 
 
 
 BRP098.002.1  jātavedā iti khyāto agner bhrātā sa havyavāṭ | 
 BRP098.002.2  havyaṃ vahantaṃ devānāṃ gautamyās tīra eva tu || 2 || 
 
 
 BRP098.003.1  ṛṣīṇāṃ sattrasadane agner bhrātaram uttamam | 
 BRP098.003.2  bhrātuḥ priyaṃ tathā dakṣaṃ madhur ditisuto balī || 3 || 
 
 
 
 BRP098.004.1  jaghāna ṛṣimukhyeṣu paśyatsu ca sureṣv api | 
 BRP098.004.2  havyaṃ devā naiva cāpur mṛte vai jātavedasi || 4 || 
 
 
 BRP098.005.1  mṛte bhrātari sa tv agniḥ priye vai jātavedasi | 
 BRP098.005.2  kopena mahatāviṣṭo gāṅgam ambhaḥ samāviśat || 5 || 
 
 
 BRP098.006.1  gaṅgāmbhasi samāviṣṭe hy agnau devāś ca mānuṣāḥ | 
 BRP098.006.2  jīvam utsarjayām āsur agnijīvā yato matāḥ || 6 || 
 
 
 BRP098.007.1  yatrāgnir jalam āviṣṭas taṃ deśaṃ sarva eva te | 
 BRP098.007.2  ājagmur vibudhāḥ sarva ṛṣayaḥ pitaras tathā || 7 || 
 
 
 BRP098.008.1  vināgninā na jīvāmaḥ stuvanto 'gniṃ viśeṣataḥ | 
 BRP098.008.2  agniṃ jalagataṃ dṛṣṭvā priyaṃ cocur divaukasaḥ || 8 || 
 
 devā ūcuḥ: 
 
 BRP098.009.1  devāñ jīvaya havyena kavyena ca pitṝṃs tathā | 
 BRP098.009.2  mānuṣān annapākena bījānāṃ kledanena ca || 9 || 
 
 brahmovāca: 
 
 BRP098.010.1  agnir apy āha tān devāñ śakto yo me gato 'nujaḥ | 
 BRP098.010.2  kriyamāṇe bhavatkārye yā gatir jātavedasaḥ || 10 || 
 
 
 BRP098.011.1  sā vāpi syān mama surā notsahe kāryasādhane | 
 BRP098.011.2  kāryaṃ tu sarvatas tasya bhavatāṃ jātavedasaḥ || 11 || 
 
 
 BRP098.012.1  imāṃ sthitim anuprāpto na jāne me kathaṃ bhavet | 
 BRP098.012.2  iha cāmutra ca vyāptau śaktir apy atra no bhavet || 12 || 
 
 
 BRP098.013.1  athāpi kriyamāṇe vai kārye saiva gatir mama | 
 BRP098.013.2  devās tam ūcur bhāvena sarveṇa ṛṣayas tathā || 13 || 
 
 
 BRP098.014.1  āyuḥ karmaṇi ca prītir vyāptau śaktiś ca dīyate | 
 BRP098.014.2  prayājān anuyājāṃś ca dāsyāmo havyavāhana || 14 || 
 
 
 BRP098.015.1  devānāṃ tvaṃ mukhaṃ śreṣṭham āhutyaḥ prathamās tava | 
 BRP098.015.2  tvayā dattaṃ tu yad dravyaṃ bhokṣyāmaḥ surasattama || 15 || 
 
 brahmovāca: 
 
 BRP098.016.1  tatas tuṣṭo 'bhavad vahnir devavākyād yathākramam | 
 BRP098.016.2  iha cāmutra ca vyāptau havye vā laukike tathā || 16 || 
 
 
 BRP098.017.1  sarvatra vahnir abhayaḥ samartho 'bhūt surājñayā | 
 BRP098.017.2  jātavedā bṛhadbhānuḥ saptārcir nīlalohitaḥ || 17 || 
 
 
 BRP098.018.1  jalagarbhaḥ śamīgarbho yajñagarbhaḥ sa ucyate | 
 BRP098.018.2  jalād ākṛṣya vibudhā abhiṣicya vibhāvasum || 18 || 
 
 
 BRP098.019.1  ubhayatra pade vāsaḥ sarvago 'gnis tato 'bhavat | 
 BRP098.019.2  yathāgataṃ surā jagmur vahnitīrthaṃ tad ucyate || 19 || 
 
 
 BRP098.020.1  tatra sapta śatāny āsaṃs tīrthāni guṇavanti ca | 
 BRP098.020.2  teṣu snānaṃ ca dānaṃ ca yaḥ karoti jitātmavān || 20 || 
 
 
 BRP098.021.1  aśvamedhaphalaṃ sāgraṃ prāpnoty avikalaṃ śubham | 
 BRP098.021.2  devatīrthaṃ ca tatraiva āgneyaṃ jātavedasam || 21 || 
 
 
 BRP098.022.1  agnipratiṣṭhitaṃ liṅgaṃ tatrāste 'nekavarṇavat | 
 BRP098.022.2  taddevadarśanād eva sarvakratuphalaṃ labhet || 22 || 
 
 
 
 
        Chapter 99: Story of Pṛthuśravas and his younger brother
         SS  164 
 brahmovāca: 
 
 BRP099.001.1  ṛṇapramocanaṃ nāma tīrthaṃ vedavido viduḥ | 
 BRP099.001.2  tasya svarūpaṃ vakṣyāmi śṛṇu nārada tanmanāḥ || 1 || 
 
 
 BRP099.002.1  āsīt pṛthuśravā nāma priyaḥ kakṣīvataḥ sutaḥ | 
 BRP099.002.2  na dārasaṅgrahaṃ lebhe vairāgyān nāgnipūjanam || 2 || 
 
 
 BRP099.003.1  kanīyāṃs tu samartho 'pi parivittibhayān mune | 
 BRP099.003.2  nākarod dārakarmādi naivāgnīnām upāsanam || 3 || 
 
 
 BRP099.004.1  tataḥ procuḥ pitṛgaṇāḥ putraṃ kakṣīvataḥ śubham | 
 BRP099.004.2  jyeṣṭhaṃ caiva kaniṣṭhaṃ ca pṛthak pṛthag idaṃ vacaḥ || 4 || 
 
 pitara ūcuḥ: 
 
 BRP099.005.1  ṛṇatrayāpanodāya kriyatāṃ dārasaṅgrahaḥ || 5 || 
 
 brahmovāca: 
 
 BRP099.006.1  nety uvāca tato jyeṣṭhaḥ kim ṛṇaṃ kena yujyate | 
 BRP099.006.2  kanīyāṃs tu pitṝn prāha na yogyo dārasaṅgrahaḥ || 6 || 
 
 
 BRP099.007.1  jyeṣṭhe sati mahāprājñaḥ parivittibhayād iti | 
 BRP099.007.2  tāv ubhau punar apy evam ūcus te vai pitāmahāḥ || 7 || 
 
 pitara ūcuḥ: 
 
 BRP099.008.1  yātām ubhau gautamīṃ tu puṇyāṃ kakṣīvataḥ sutau | 
 BRP099.008.2  kurutāṃ gautamīsnānaṃ sarvābhīṣṭapradāyakam || 8 || 
 
 
 BRP099.009.1  gacchatāṃ gautamīṃ gaṅgāṃ lokatritayapāvanīm | 
 BRP099.009.2  snānaṃ ca tarpaṇaṃ tasyāṃ kurutāṃ śraddhayānvitau || 9 || 
 
 
 BRP099.010.1  dṛṣṭāvanāmitā dhyātā gautamī sarvakāmadā | 
 BRP099.010.2  na deśakālajātyādiniyamo 'trāvagāhane | 
 BRP099.010.3  jyeṣṭho 'nṛṇas tato bhūyāt parivittir na cetaraḥ || 10 || 
 
 brahmovāca: 
 
 BRP099.011.1  tataḥ pṛthuśravā jyeṣṭhaḥ kṛtvā snānaṃ satarpaṇam | 
 BRP099.011.2  trayāṇām api lokānāṃ kākṣīvato 'nṛṇo 'bhavat || 11 || 
 
 
 BRP099.012.1  tataḥ prabhṛti tat tīrtham ṛṇamocanam ucyate | 
 BRP099.012.2  śrautasmārtarṇebhyaś ca itarebhyaś ca nārada | 
 BRP099.012.3  tatra snānena dānena ṛṇī muktaḥ sukhī bhavet || 12 || 
 
 
 
        Chapter 100: Story of Kaśyapa and his two wives Suparṇā and Kadrū
         SS  164-165 
 brahmovāca: 
 
 BRP100.001.1  suparṇāsaṅgamaṃ nāma kādravāsaṅgamaṃ tathā | 
 BRP100.001.2  maheśvaro yatra devo gaṅgāpulinam āśritaḥ || 1 || 
 
 
 BRP100.002.1  agnikuṇḍaṃ ca tatraiva raudraṃ vaiṣṇavam eva ca | 
 BRP100.002.2  sauraṃ saumyaṃ tathā brāhmaṃ kaumāraṃ vāruṇaṃ tathā || 2 || 
 
 
 
 BRP100.003.1  apsarā ca nadī yatra saṅgatā gaṅgayā tathā | 
 BRP100.003.2  tattīrthasmaraṇād eva kṛtakṛtyo bhaven naraḥ || 3 || 
 
 
 BRP100.004.1  sarvapāpapraśamanaṃ śṛṇu yatnena nārada | 
 BRP100.004.2  indreṇa hiṃsitāḥ pūrvaṃ vālakhilyā maharṣayaḥ | 
 BRP100.004.3  dattārdhatapasaḥ sarve procus te kāśyapaṃ munim || 4 || 
 
 vālakhilyā ūcuḥ: 
 
 BRP100.005.1  putram utpādayānena indradarpaharaṃ śubham | 
 BRP100.005.2  tapaso 'rdhaṃ tu dāsyāmas tathety āha munis tu tān || 5 || 
 
 
 BRP100.006.1  suparṇāyāṃ tato garbham ādadhe sa prajāpatiḥ | 
 BRP100.006.2  kadrvāṃ caiva śanair brahman sarpāṇāṃ sarpamātari || 6 || 
 
 
 BRP100.007.1  te garbhiṇyāv ubhe āha gantukāmaḥ prajāpatiḥ | 
 BRP100.007.2  aparādho na ca kvāpi kāryo gamanam eva ca || 7 || 
 
 
 BRP100.008.1  anyatra gamanāc chāpo bhaviṣyati na saṃśayaḥ || 8 || 
 
 brahmovāca: 
 
 BRP100.009.1  ity uktvā sa yayau patnyau gate bhartari te ubhe | 
 BRP100.009.2  tadaiva jagmatuḥ sattram ṛṣīṇāṃ bhāvitātmanām || 9 || 
 
 
 BRP100.010.1  brahmavṛndasamākīrṇaṃ gaṅgātīrasamāśritam | 
 BRP100.010.2  unmatte te ubhe nityaṃ vayaḥsampattigarvite || 10 || 
 
 
 BRP100.011.1  nivāryamāṇe bahuśo munibhis tattvadarśibhiḥ | 
 BRP100.011.2  vikurvatyau tatra sattre samāni ca havīṃṣi ca || 11 || 
 
 
 BRP100.012.1  yoṣitāṃ durvilasitaṃ kaḥ saṃvaritum īśvaraḥ | 
 BRP100.012.2  te dṛṣṭvā cukṣubhur viprā apamārgarate ubhe || 12 || 
 
 
 BRP100.013.1  apamārgasthite yasmād āpage hi bhaviṣyathaḥ | 
 BRP100.013.2  suparṇā caiva kadrūś ca nadyau te sambabhūvatuḥ || 13 || 
 
 
 BRP100.014.1  sa kadācid gṛhaṃ prāyāt kaśyapo 'tha prajāpatiḥ | 
 BRP100.014.2  ṛṣibhyas tatra vṛttāntaṃ śāpaṃ tābhyāṃ savistaram || 14 || 
 
 
 BRP100.015.1  śrutvā tu vismayāviṣṭaḥ kiṃ karomīty acintayat | 
 BRP100.015.2  ṛṣibhyaḥ kathayām āsa vālakhilyā iti śrutāḥ || 15 || 
 
 
 BRP100.016.1  ta ūcuḥ kaśyapaṃ vipraṃ gatvā gaṅgāṃ tu gautamīm | 
 BRP100.016.2  tatra stuhi maheśānaṃ punar bhārye bhaviṣyataḥ || 16 || 
 
 
 BRP100.017.1  brahmahatyābhayād eva yatra devo maheśvaraḥ | 
 BRP100.017.2  gaṅgāmadhye sadā hy āste madhyameśvarasañjñayā || 17 || 
 
 
 BRP100.018.1  tathety uktvā kaśyapo 'pi snātvā gaṅgāṃ jitavrataḥ | 
 BRP100.018.2  tuṣṭāva stavanaiḥ puṇyair devadevaṃ maheśvaram || 18 || 
 
 kaśyapa uvāca: 
 
 BRP100.019.1  lokatrayaikādhipater na yasya | 
 BRP100.019.2  kutrāpi vastuny abhimānaleśaḥ | 
 BRP100.019.3  sa siddhanātho 'khilaviśvakartā | 
 BRP100.019.4  bhartā śivāyā bhavatu prasannaḥ || 19 || 
 
 
 BRP100.020.1  tāpatrayoṣṇadyutitāpitānām | 
 BRP100.020.2  itas tato vai paridhāvatāṃ ca | 
 BRP100.020.3  śarīriṇāṃ sthāvarajaṅgamānāṃ | 
 BRP100.020.4  tvam eva duḥkhavyapanodadakṣaḥ || 20 || 
 
 
 
 BRP100.021.1  sattvādiyogas trividho 'pi yasya | 
 BRP100.021.2  śakrādibhir vaktum aśakya eva | 
 BRP100.021.3  vicitravṛttiṃ paricintya somaṃ | 
 BRP100.021.4  sukhī sadā dānaparo vareṇyaḥ || 21 || 
 
 brahmovāca: 
 
 BRP100.022.1  ityādistutibhir devaḥ stuto gaurīpatiḥ śivaḥ | 
 BRP100.022.2  prasanno hy adadāc chambhuḥ kaśyapāya varān bahūn || 22 || 
 
 
 BRP100.023.1  bhāryārthinaṃ tu taṃ prāha syātāṃ bhārye ubhe tu te | 
 BRP100.023.2  nadīsvarūpe patnyau ye gaṅgāṃ prāpya saridvarām || 23 || 
 
 
 BRP100.024.1  tatsaṅgamanamātreṇa tābhyāṃ bhūyāt svakaṃ vapuḥ | 
 BRP100.024.2  te garbhiṇyau punar jāte gaṅgāyāś ca prasādataḥ || 24 || 
 
 
 BRP100.025.1  tataḥ prajāpatiḥ prīto bhārye prāpya mahāmanāḥ | 
 BRP100.025.2  āhvayām āsa tān viprān gautamītīram āśritān || 25 || 
 
 
 BRP100.026.1  sīmantonnayanaṃ cakre tābhyāṃ prītaḥ prajāpatiḥ | 
 BRP100.026.2  brāhmaṇān pūjayām āsa vidhidṛṣṭena karmaṇā || 26 || 
 
 
 BRP100.027.1  bhuktavatsv atha vipreṣu kaśyapasyātha mandire | 
 BRP100.027.2  bhartṛsamīpopaviṣṭā kadrūr viprān nirīkṣya ca || 27 || 
 
 
 BRP100.028.1  tataḥ kadrūr ṛṣīn akṣṇā prāhasat te ca cukṣubhuḥ | 
 BRP100.028.2  yenākṣṇā hasitā pāpe bhajyatāṃ te 'kṣi pāpavat || 28 || 
 
 
 BRP100.029.1  kāṇābhavat tataḥ kadrūḥ sarpamāteti yocyate | 
 BRP100.029.2  tataḥ prasādayām āsa kaśyapo bhagavān ṛṣīn || 29 || 
 
 
 BRP100.030.1  tataḥ prasannās te procur gautamī saritāṃ varā | 
 BRP100.030.2  aparādhasahasrebhyo rakṣiṣyati ca sevanāt || 30 || 
 
 
 BRP100.031.1  bhāryānvitas tathā cakre kaśyapo munisattamaḥ | 
 BRP100.031.2  tataḥ prabhṛti tat tīrtham ubhayoḥ saṅgamaṃ viduḥ | 
 BRP100.031.3  sarvapāpapraśamanaṃ sarvakratuphalapradam || 31 || 
 
 
 
        Chapter 101: Purūravas and Sarasvatī
         SS  165-166 
 brahmovāca: 
 
 BRP101.001.1  purūravasam ākhyātaṃ tīrthaṃ vedavido viduḥ | 
 BRP101.001.2  smaraṇād eva pāpānāṃ nāśanaṃ kiṃ tu darśanāt || 1 || 
 
 
 BRP101.002.1  purūravā brahmasadaḥ prāpya tatra sarasvatīm | 
 BRP101.002.2  yadṛcchayā devanadīṃ hasantīṃ brahmaṇo 'ntike | 
 BRP101.002.3  tāṃ dṛṣṭvā rūpasampannām urvaśīṃ prāha bhūpatiḥ || 2 || 
 
 rājovāca: 
 
 BRP101.003.1  keyaṃ rūpavatī sādhvī sthiteyaṃ brahmaṇo 'ntike | 
 BRP101.003.2  sarvāsām uttamā yoṣid dīpayantī sabhām imām || 3 || 
 
 
 brahmovāca: 
 
 BRP101.004.1  urvaśī prāha rājānam iyaṃ devanadī śubhā | 
 BRP101.004.2  sarasvatī brahmasutā nityam eti ca yāti ca | 
 BRP101.004.3  tac chrutvā vismito rājā ānayemāṃ mamāntikam || 4 || 
 
 brahmovāca: 
 
 BRP101.005.1  urvaśī punar apy āha rājānaṃ bhūridakṣiṇam || 5 || 
 
 urvaśy uvāca: 
 
 BRP101.006.1  ānīyate mahārāja tasyāḥ sarvaṃ nivedya ca || 6 || 
 
 brahmovāca: 
 
 BRP101.007.1  tatas tāṃ prāhiṇot tatra rājā prītyā tadorvaśīm | 
 BRP101.007.2  sā gatvā rājavacanaṃ nyavedayad athorvaśī || 7 || 
 
 
 BRP101.008.1  sarasvaty api tan mene urvaśyā yan niveditam | 
 BRP101.008.2  sā tatheti pratijñāya prāyād yatra purūravāḥ || 8 || 
 
 
 BRP101.009.1  sarasvatyās tatas tīre sa reme bahulāḥ samāḥ | 
 BRP101.009.2  sarasvān abhavat putro yasya putro bṛhadrathaḥ || 9 || 
 
 
 BRP101.010.1  tāṃ gacchantīṃ nṛpagṛhaṃ nityam eva sarasvatīm | 
 BRP101.010.2  sarasvantaṃ tato lakṣma jñātvānyeṣu tathā kṛtam || 10 || 
 
 
 BRP101.011.1  tasyai dadāv ahaṃ śāpaṃ bhūyā iti mahānadī | 
 BRP101.011.2  macchāpabhītā vāgīśā prāgād devīṃ ca gautamīm || 11 || 
 
 
 BRP101.012.1  kamaṇḍalubhavāṃ pūtāṃ mātaraṃ lokapāvanīm | 
 BRP101.012.2  tāpatrayopaśamanīm aihikāmuṣmikapradām || 12 || 
 
 
 BRP101.013.1  sā gatvā gautamīṃ devīṃ prāha macchāpam āditaḥ | 
 BRP101.013.2  gaṅgāpi mām uvācedaṃ viśāpāṃ kartum arhasi || 13 || 
 
 
 BRP101.014.1  na yuktaṃ yat sarasvatyāḥ śāpaṃ tvaṃ dattavān asi | 
 BRP101.014.2  strīṇām eṣa svabhāvo vai puṃskāmā yoṣito yataḥ || 14 || 
 
 
 BRP101.015.1  svabhāvacapalā brahman yoṣitaḥ sakalā api | 
 BRP101.015.2  tvaṃ kathaṃ tu na jānīṣe jagatsraṣṭāmbujāsana || 15 || 
 
 
 BRP101.016.1  viḍambayati kaṃ vā na kāmo vāpi svabhāvataḥ | 
 BRP101.016.2  tato viśāpam avadaṃ dṛśyāpi syāt sarasvatī || 16 || 
 
 
 BRP101.017.1  tasmāc chāpān nadī martye dṛśyādṛśyā sarasvatī | 
 BRP101.017.2  yatraiṣā saṅgatā devī gaṅgāyāṃ śāpavihvalā || 17 || 
 
 
 BRP101.018.1  tatra prāyān nṛpavaro dhārmikaḥ sa purūravāḥ | 
 BRP101.018.2  tapas taptvā samārādhya devaṃ siddheśvaraṃ haram || 18 || 
 
 
 BRP101.019.1  sarvān kāmān athāvāpa gaṅgāyāś ca prasādataḥ | 
 BRP101.019.2  tataḥ prabhṛti tat tīrthaṃ purūravasam ucyate || 19 || 
 
 
 BRP101.020.1  sarasvatīsaṅgamaṃ ca brahmatīrthaṃ tad ucyate | 
 BRP101.020.2  siddheśvaro yatra devaḥ sarvakāmapradaṃ tu tat || 20 || 
 
 
 
 
        Chapter 102: Brahman's incest
         SS  166-167 
 brahmovāca: 
 
 BRP102.001.1  sāvitrī caiva gāyatrī śraddhā medhā sarasvatī | 
 BRP102.001.2  etāni pañca tīrthāni puṇyāni munayo viduḥ || 1 || 
 
 
 BRP102.002.1  tatra snātvā tu pītvā tu mucyate sarvakalmaṣāt | 
 BRP102.002.2  sāvitrī caiva gāyatrī śraddhā medhā sarasvatī || 2 || 
 
 
 BRP102.003.1  etā mama sutā jyeṣṭhā dharmasaṃsthānahetavaḥ | 
 BRP102.003.2  sarvāsām uttamāṃ kāñcin nirmame lokasundarīm || 3 || 
 
 
 BRP102.004.1  tāṃ dṛṣṭvā vikṛtā buddhir mamāsīn munisattama | 
 BRP102.004.2  gṛhyamāṇā mayā bālā sā māṃ dṛṣṭvā palāyitā || 4 || 
 
 
 BRP102.005.1  mṛgībhūtā tu sā bālā mṛgo 'ham abhavaṃ tadā | 
 BRP102.005.2  mṛgavyādho 'bhavac chambhur dharmasaṃrakṣaṇāya ca || 5 || 
 
 
 BRP102.006.1  tā madbhītāḥ pañca sutā gaṅgām īyur mahānadīm | 
 BRP102.006.2  tato maheśvaraḥ prāyād dharmasaṃrakṣaṇāya saḥ || 6 || 
 
 
 BRP102.007.1  dhanur gṛhītvā saśaram īśo 'pi mṛgarūpiṇam | 
 BRP102.007.2  mām uvāca vadhiṣye tvāṃ mṛgavyādhas tadā haraḥ || 7 || 
 
 
 BRP102.008.1  tatkarmaṇo nivṛtto 'haṃ prādāṃ kanyāṃ vivasvate | 
 BRP102.008.2  sāvitryādyāḥ pañca sutā nadīrūpeṇa saṅgatāḥ || 8 || 
 
 
 BRP102.009.1  tā āgatāḥ punaś cāpi svargaṃ lokaṃ mamāntikam | 
 BRP102.009.2  yatra tāḥ saṅgatā devyā pañca tīrthāni nārada || 9 || 
 
 
 BRP102.010.1  saṅgatāni ca puṇyāni pañca nadyaḥ sarasvatī | 
 BRP102.010.2  teṣu snānaṃ tathā dānaṃ yat kiñcit kurute naraḥ || 10 || 
 
 
 BRP102.011.1  sarvakāmapradaṃ tat syān naiṣkarmyān muktidaṃ smṛtam | 
 BRP102.011.2  tatrābhavan mṛgavyādhaṃ tīrthaṃ sarvārthadaṃ nṛṇām | 
 BRP102.011.3  svargamokṣaphalaṃ cānyad brahmatīrthaphalaṃ smṛtam || 11 || 
 
 
 
        Chapter 103: Disturbance of Priyavrata's horse-sacrifice
         SS  167-168 
 brahmovāca: 
 
 BRP103.001.1  śamītīrtham iti khyātaṃ sarvapāpopaśāntidam | 
 BRP103.001.2  tasyākhyānaṃ pravakṣyāmi śṛṇu yatnena nārada || 1 || 
 
 
 BRP103.002.1  āsīt priyavrato nāma kṣatriyo jayatāṃ varaḥ | 
 BRP103.002.2  gautamyā dakṣiṇe tīre dīkṣāṃ cakre purodhasā || 2 || 
 
 
 BRP103.003.1  hayamedha upakrānte ṛtvigbhir ṛṣibhir vṛte | 
 BRP103.003.2  tasya rājño mahābāhor vasiṣṭhas tu purohitaḥ || 3 || 
 
 
 BRP103.004.1  tadyajñavāṭam agamad dānavo 'tha hiraṇyakaḥ | 
 BRP103.004.2  taṃ dānavam abhiprekṣya devās tv indrapurogamāḥ || 4 || 
 
 
 BRP103.005.1  bhītāḥ kecid divaṃ jagmur havyavāṭ śamim āviśat | 
 BRP103.005.2  aśvatthaṃ viṣṇur agamad bhānur arkaṃ vaṭaṃ śivaḥ || 5 || 
 
 
 BRP103.006.1  somaḥ palāśam agamad gaṅgāmbho havyavāhanaḥ | 
 BRP103.006.2  aśvinau tu hayaṃ gṛhya vāyaso 'bhūd yamaḥ svayam || 6 || 
 
 
 BRP103.007.1  etasminn antare tatra vasiṣṭho bhagavān ṛṣiḥ | 
 BRP103.007.2  yaṣṭim ādāya daiteyān nyavārayad athājñayā || 7 || 
 
 
 
 BRP103.008.1  tataḥ pravṛttaḥ punar eva yajño | 
 BRP103.008.2  daityo gataḥ svena balena yuktaḥ | 
 BRP103.008.3  imāni tīrthāni tataḥ śubhāni | 
 BRP103.008.4  daśāśvamedhasya phalāni dadyuḥ || 8 || 
 
 
 BRP103.009.1  prathamaṃ tu śamītīrthaṃ dvitīyaṃ vaiṣṇavaṃ viduḥ | 
 BRP103.009.2  ārkaṃ śaivaṃ ca saumyaṃ ca vāsiṣṭhaṃ sarvakāmadam || 9 || 
 
 
 BRP103.010.1  devāś ca ṛṣayaḥ sarve nivṛtte makhavistare | 
 BRP103.010.2  tuṣṭāḥ procur vasiṣṭhaṃ taṃ yajamānaṃ priyavratam || 10 || 
 
 
 BRP103.011.1  tāṃś ca vṛkṣāṃs tāṃ ca gaṅgāṃ mudā yuktāḥ punaḥ punaḥ | 
 BRP103.011.2  hayamedhasya niṣpattyai ete yātā itas tataḥ || 11 || 
 
 
 BRP103.012.1  hayamedhaphalaṃ dadyus tīrthānīty avadan surāḥ | 
 BRP103.012.2  tasmāt snānena dānena teṣu tīrtheṣu nārada | 
 BRP103.012.3  hayamedhaphalaṃ puṇyaṃ prāpnoti na mṛṣā vacaḥ || 12 || 
 
 
 
        Chapter 104: Story of Hariścandra, Rohita, and Śunaḥśepa
         SS  168-170 
 brahmovāca: 
 
 BRP104.001.1  viśvāmitraṃ hariścandraṃ śunaḥśepaṃ ca rohitam | 
 BRP104.001.2  vāruṇaṃ brāhmam āgneyam aindram aindavam aiśvaram || 1 || 
 
 
 BRP104.002.1  maitraṃ ca vaiṣṇavaṃ caiva yāmyam āśvinam auśanam | 
 BRP104.002.2  eteṣāṃ puṇyatīrthānāṃ nāmadheyaṃ śṛṇuṣva me || 2 || 
 
 
 BRP104.003.1  hariścandra iti tv āsīd ikṣvākuprabhavo nṛpaḥ | 
 BRP104.003.2  tasya gṛhe munī prāptau nāradaḥ parvatas tathā | 
 BRP104.003.3  kṛtvātithyaṃ tayoḥ samyag ghariścandro 'bravīd ṛṣī || 3 || 
 
 hariścandra uvāca: 
 
 BRP104.004.1  putrārthaṃ kliśyate lokaḥ kiṃ putreṇa bhaviṣyati | 
 BRP104.004.2  jñānī vāpy athavājñānī uttamo madhyamo 'thavā | 
 BRP104.004.3  etaṃ me saṃśayaṃ nityaṃ brūtām ṛṣivarāv ubhau || 4 || 
 
 brahmovāca: 
 
 BRP104.005.1  tāv ūcatur hariścandraṃ parvato nāradas tathā || 5 || 
 
 nāradaparvatāv ūcatuḥ: 
 
 BRP104.006.1  ekadhā daśadhā rājañ śatadhā ca sahasradhā | 
 BRP104.006.2  uttaraṃ vidyate samyak tathāpy etad udīryate || 6 || 
 
 
 BRP104.007.1  nāputrasya paro loko vidyate nṛpasattama | 
 BRP104.007.2  jāte putre pitā snānaṃ yaḥ karoti janādhipa || 7 || 
 
 
 BRP104.008.1  daśānām aśvamedhānām abhiṣekaphalaṃ labhet | 
 BRP104.008.2  ātmapratiṣṭhā putrāt syāj jāyate cāmarottamaḥ || 8 || 
 
 
 BRP104.009.1  amṛtenāmarā devāḥ putreṇa brāhmaṇādayaḥ | 
 BRP104.009.2  triṛṇān mocayet putraḥ pitaraṃ ca pitāmahān || 9 || 
 
 
 BRP104.010.1  kiṃ tu mūlaṃ kim u jalaṃ kiṃ tu śmaśrūṇi kiṃ tapaḥ | 
 BRP104.010.2  vinā putreṇa rājendra svargo muktiḥ sutāt smṛtāḥ || 10 || 
 
 
 
 BRP104.011.1  putra eva paro loko dharmaḥ kāmo 'rtha eva ca | 
 BRP104.011.2  putro muktiḥ paraṃ jyotis tārakaḥ sarvadehinām || 11 || 
 
 
 BRP104.012.1  vinā putreṇa rājendra svargamokṣau sudurlabhau | 
 BRP104.012.2  putra eva paro loke dharmakāmārthasiddhaye || 12 || 
 
 
 BRP104.013.1  vinā putreṇa yad dattaṃ vinā putreṇa yad dhutam | 
 BRP104.013.2  vinā putreṇa yaj janma vyarthaṃ tad avabhāti me || 13 || 
 
 
 BRP104.014.1  tasmāt putrasamaṃ kiñcit kāmyaṃ nāsti jagattraye | 
 BRP104.014.2  tac chrutvā vismayavāṃs tāv uvāca nṛpaḥ punaḥ || 14 || 
 
 hariścandra uvāca: 
 
 BRP104.015.1  kathaṃ me syāt suto brūtāṃ yatra kvāpi yathātatham | 
 BRP104.015.2  yena kenāpy upāyena kṛtvā kiñcit tu pauruṣam | 
 BRP104.015.3  mantreṇa yāgadānābhyām utpādyo 'sau suto mayā || 15 || 
 
 brahmovāca: 
 
 BRP104.016.1  tāv ūcatur nṛpaśreṣṭhaṃ hariścandraṃ sutārthinam | 
 BRP104.016.2  dhyātvā kṣaṇaṃ tathā samyag gautamīṃ yāhi mānada || 16 || 
 
 
 BRP104.017.1  tatrāpāmpatir utkṛṣṭaṃ dadāti manasīpsitam | 
 BRP104.017.2  varuṇaḥ sarvadātā vai munibhiḥ parikīrtitaḥ || 17 || 
 
 
 BRP104.018.1  sa tu prītaḥ śanaiḥ kāle tava putraṃ pradāsyati | 
 BRP104.018.2  etac chrutvā nṛpaśreṣṭho munivākyaṃ tathākarot || 18 || 
 
 
 BRP104.019.1  toṣayām āsa varuṇaṃ gautamītīram āśritaḥ | 
 BRP104.019.2  tataś ca tuṣṭo varuṇo hariścandram uvāca ha || 19 || 
 
 varuṇa uvāca: 
 
 BRP104.020.1  putraṃ dāsyāmi te rājaṃl lokatrayavibhūṣaṇam | 
 BRP104.020.2  yadi yakṣyasi tenaiva tava putro bhaved dhruvam || 20 || 
 
 brahmovāca: 
 
 BRP104.021.1  hariścandro 'pi varuṇaṃ yakṣye tenety avocata | 
 BRP104.021.2  tato gatvā hariścandraś caruṃ kṛtvā tu vāruṇam || 21 || 
 
 
 BRP104.022.1  bhāryāyai nṛpatiḥ prādāt tato jātaḥ suto nṛpāt | 
 BRP104.022.2  jāte putre apām īśaḥ provāca vadatāṃ varaḥ || 22 || 
 
 varuṇa uvāca: 
 
 BRP104.023.1  adyaiva putro yaṣṭavyaḥ smarase vacanaṃ purā || 23 || 
 
 brahmovāca: 
 
 BRP104.024.1  hariścandro 'pi varuṇaṃ provācedaṃ kramāgatam || 24 || 
 
 hariścandra uvāca: 
 
 BRP104.025.1  nirdaśo medhyatāṃ yāti paśur yakṣye tato hy aham || 25 || 
 
 brahmovāca: 
 
 BRP104.026.1  tac chrutvā vacanaṃ rājño varuṇo 'gāt svam ālayam | 
 BRP104.026.2  nirdaśe punar abhyetya yajasvety āha taṃ nṛpam || 26 || 
 
 
 
 BRP104.027.1  rājāpi varuṇaṃ prāha nirdanto niṣphalaḥ paśuḥ | 
 BRP104.027.2  paśor danteṣu jāteṣu ehi gacchādhunāppate || 27 || 
 
 
 BRP104.028.1  tac chrutvā rājavacanaṃ punaḥ prāyād apāmpatiḥ | 
 BRP104.028.2  jāteṣu caiva danteṣu saptavarṣeṣu nārada || 28 || 
 
 
 BRP104.029.1  punar apy āha rājānaṃ yajasveti tato 'bravīt | 
 BRP104.029.2  rājāpi varuṇaṃ prāha patsyantīme apāmpate || 29 || 
 
 
 BRP104.030.1  sampatsyanti tathā cānye tato yakṣye vrajādhunā | 
 BRP104.030.2  punaḥ prāyāt sa varuṇaḥ punardanteṣu nārada | 
 BRP104.030.3  yajasveti nṛpaṃ prāha rājā prāha tv apāmpatim || 30 || 
 
 rājovāca: 
 
 BRP104.031.1  yadā tu kṣatriyo yajñe paśur bhavati vāripa | 
 BRP104.031.2  dhanurvedaṃ yadā vetti tadā syāt paśur uttamaḥ || 31 || 
 
 brahmovāca: 
 
 BRP104.032.1  tac chrutvā rājavacanaṃ varuṇo 'gāt svam ālayam | 
 BRP104.032.2  yadāstreṣu ca śastreṣu samartho 'bhūt sa rohitaḥ || 32 || 
 
 
 BRP104.033.1  sarvavedeṣu śāstreṣu vettābhūt sa tv arindamaḥ | 
 BRP104.033.2  yuvarājyam anuprāpte rohite ṣoḍaśābdike || 33 || 
 
 
 BRP104.034.1  prītimān agamat tatra yatra rājā sarohitaḥ | 
 BRP104.034.2  āgatya varuṇaḥ prāha yajasvādya sutaṃ svakam || 34 || 
 
 
 BRP104.035.1  om ity uktvā nṛpavara ṛtvijaḥ prāha bhūpatiḥ | 
 BRP104.035.2  rohitaṃ ca sutaṃ jyeṣṭhaṃ śṛṇvato varuṇasya ca || 35 || 
 
 hariścandra uvāca: 
 
 BRP104.036.1  ehi putra mahāvīra yakṣye tvāṃ varuṇāya hi || 36 || 
 
 brahmovāca: 
 
 BRP104.037.1  kim etad ity athovāca rohitaḥ pitaraṃ prati | 
 BRP104.037.2  pitāpi tad yathāvṛttam ācacakṣe savistaram | 
 BRP104.037.3  rohitaḥ pitaraṃ prāha śṛṇvato varuṇasya ca || 37 || 
 
 rohita uvāca: 
 
 BRP104.038.1  ahaṃ pūrvaṃ mahārāja ṛtvigbhiḥ sapurohitaḥ | 
 BRP104.038.2  viṣṇave lokanāthāya yakṣye 'haṃ tvaritaṃ śuciḥ | 
 BRP104.038.3  paśunā varuṇenātha tad anujñātum arhasi || 38 || 
 
 brahmovāca: 
 
 BRP104.039.1  rohitasya tu tad vākyaṃ śrutvā vārīśvaras tadā | 
 BRP104.039.2  kopena mahatāviṣṭo jalodaram athākarot || 39 || 
 
 
 BRP104.040.1  hariścandrasya nṛpate rohitaḥ sa vanaṃ yayau | 
 BRP104.040.2  gṛhītvā sa dhanur divyaṃ rathārūḍho gatavyathaḥ || 40 || 
 
 
 BRP104.041.1  yatra cārādhya varuṇaṃ hariścandro janeśvaraḥ | 
 BRP104.041.2  gaṅgāyāṃ prāptavān putraṃ tatrāgāt so 'pi rohitaḥ || 41 || 
 
 
 BRP104.042.1  vyatītāny atha varṣāṇi pañca ṣaṣṭhe pravartati | 
 BRP104.042.2  tatra sthitvā nṛpasutaḥ śuśrāva nṛpate rujam || 42 || 
 
 
 BRP104.043.1  mayā putreṇa jātena pitur vai kleśakāriṇā | 
 BRP104.043.2  kiṃ phalaṃ kiṃ nu kṛtyaṃ syād ity evaṃ paryacintayat || 43 || 
 
 
 BRP104.044.1  tasyās tīre ṛṣīn puṇyān apaśyan nṛpateḥ sutaḥ | 
 BRP104.044.2  gaṅgātīre vartamānam apaśyad ṛṣisattamam || 44 || 
 
 
 
 BRP104.045.1  ajīgartam iti khyātam ṛṣes tu vayasaḥ sutam | 
 BRP104.045.2  tribhiḥ putrair anuvṛtaṃ bhāryayā kṣīṇavṛttikam | 
 BRP104.045.3  taṃ dṛṣṭvā nṛpateḥ putro namasyedaṃ vaco 'bravīt || 45 || 
 
 rohita uvāca: 
 
 BRP104.046.1  kṣīṇavṛttiḥ kṛśaḥ kasmād durmanā iva lakṣyase || 46 || 
 
 brahmovāca: 
 
 BRP104.047.1  ajīgarto 'pi covāca rohitaṃ nṛpateḥ sutam || 47 || 
 
 ajīgarta uvāca: 
 
 BRP104.048.1  vartanaṃ nāsti dehasya bhoktāro bahavaś ca me | 
 BRP104.048.2  vinānnena mariṣyāmo brūhi kiṃ karavāmahe || 48 || 
 
 brahmovāca: 
 
 BRP104.049.1  tac chrutvā punar apy āha nṛpaputra ṛṣiṃ tadā || 49 || 
 
 rohita uvāca: 
 
 BRP104.050.1  tava kiṃ vartate citte tad brūhi vadatāṃ vara || 50 || 
 
 ajīgarta uvāca: 
 
 BRP104.051.1  hiraṇyaṃ rajataṃ gāvo dhānyaṃ vastrādikaṃ na me | 
 BRP104.051.2  vidyate nṛpaśārdūla vartanaṃ nāsti me tataḥ || 51 || 
 
 
 BRP104.052.1  sutā me santi bhāryā ca ahaṃ vai pañcamas tathā | 
 BRP104.052.2  naiteṣāṃ katamasyāpi kretānnena nṛpottama || 52 || 
 
 rohita uvāca: 
 
 BRP104.053.1  kiṃ krīṇāsi mahābuddhe 'jīgarta satyam eva me | 
 BRP104.053.2  vada nānyac ca vaktavyaṃ viprā vai satyavādinaḥ || 53 || 
 
 ajīgarta uvāca: 
 
 BRP104.054.1  trayāṇām api putrāṇām ekaṃ vā māṃ tathaiva ca | 
 BRP104.054.2  bhāryāṃ vāpi gṛhāṇemāṃ krītvā jīvāmahe vayam || 54 || 
 
 rohita uvāca: 
 
 BRP104.055.1  kiṃ bhāryayā mahābuddhe kiṃ tvayā vṛddharūpiṇā | 
 BRP104.055.2  yuvānaṃ dehi putraṃ me putrāṇāṃ yaṃ tvam icchasi || 55 || 
 
 ajīgarta uvāca: 
 
 BRP104.056.1  jyeṣṭhaputraṃ śunaḥpucchaṃ nāhaṃ krīṇāmi rohita | 
 BRP104.056.2  mātā kanīyasaṃ cāpi na krīṇāti tato 'nayoḥ | 
 BRP104.056.3  madhyamaṃ tu śunaḥśepaṃ krīṇāmi vada taddhanam || 56 || 
 
 rohita uvāca: 
 
 BRP104.057.1  varuṇāya paśuḥ kalpyaḥ puruṣo guṇavattaraḥ | 
 BRP104.057.2  yadi krīṇāsi mūlyaṃ tvaṃ vada satyaṃ mahāmune || 57 || 
 
 brahmovāca: 
 
 BRP104.058.1  tathety uktvā tv ajīgartaḥ putramūlyam akalpayat | 
 BRP104.058.2  gavāṃ sahasraṃ dhānyānāṃ niṣkānāṃ cāpi vāsasām | 
 BRP104.058.3  rājaputra varaṃ dehi dāsyāmi svasutaṃ tava || 58 || 
 
 brahmovāca: 
 
 BRP104.059.1  tathety uktvā rohito 'pi prādāt savasanaṃ dhanam | 
 BRP104.059.2  dattvā jagāma pitaram ṛṣiputreṇa rohitaḥ | 
 BRP104.059.3  pitre nivedayām āsa krayakrītam ṛṣeḥ sutam || 59 || 
 
 
 rohita uvāca: 
 
 BRP104.060.1  varuṇāya yajasva tvaṃ paśunā tvam arug bhava || 60 || 
 
 brahmovāca: 
 
 BRP104.061.1  tathovāca hariścandraḥ putravākyād anantaram || 61 || 
 
 hariścandra uvāca: 
 
 BRP104.062.1  brāhmaṇāḥ kṣatriyā vaiśyā rājñā pālyā iti śrutiḥ | 
 BRP104.062.2  viśeṣatas tu varṇānāṃ guravo hi dvijottamāḥ || 62 || 
 
 
 BRP104.063.1  viṣṇor api hi ye pūjyā mādṛśāḥ kuta eva hi | 
 BRP104.063.2  avajñayāpi yeṣāṃ syān nṛpāṇāṃ svakulakṣayaḥ || 63 || 
 
 
 BRP104.064.1  tān paśūn kṛtvā kṛpaṇaṃ kathaṃ rakṣitum utsahe | 
 BRP104.064.2  ahaṃ ca brāhmaṇaṃ kuryāṃ paśuṃ naitad dhi yujyate || 64 || 
 
 
 BRP104.065.1  varaṃ hi jātu maraṇaṃ na kathañcid dvijaṃ paśum | 
 BRP104.065.2  karomi tasmāt putra tvaṃ brāhmaṇena sukhaṃ vraja || 65 || 
 
 brahmovāca: 
 
 BRP104.066.1  etasminn antare tatra vāg uvācāśarīriṇī || 66 || 
 
 ākāśavāg uvāca: 
 
 BRP104.067.1  gautamīṃ gaccha rājendra ṛtvigbhiḥ sapurohitaḥ | 
 BRP104.067.2  paśunā vipraputreṇa rohitena sutena ca || 67 || 
 
 
 BRP104.068.1  tvayā kāryaḥ kratuś caiva śunaḥśepavadhaṃ vinā | 
 BRP104.068.2  kratuḥ pūrṇo bhavet tatra tasmād yāhi mahāmate || 68 || 
 
 brahmovāca: 
 
 BRP104.069.1  tac chrutvā vacanaṃ śīghraṃ gaṅgām agān nṛpottamaḥ | 
 BRP104.069.2  viśvāmitreṇa ṛṣiṇā vasiṣṭhena purodhasā || 69 || 
 
 
 BRP104.070.1  vāmadevena ṛṣiṇā tathānyair munibhiḥ saha | 
 BRP104.070.2  prāpya gaṅgāṃ gautamīṃ tāṃ naramedhāya dīkṣitaḥ || 70 || 
 
 
 BRP104.071.1  vedimaṇḍapakuṇḍādi yūpapaśvādi cākarot | 
 BRP104.071.2  kṛtvā sarvaṃ yathānyāyaṃ tasmin yajñe pravartite || 71 || 
 
 
 BRP104.072.1  śunaḥśepaṃ paśuṃ yūpe nibadhyātha samantrakam | 
 BRP104.072.2  vāribhiḥ prokṣitaṃ dṛṣṭvā viśvāmitro 'bravīd idam || 72 || 
 
 viśvāmitra uvāca: 
 
 BRP104.073.1  devān ṛṣīn hariścandraṃ rohitaṃ ca viśeṣataḥ | 
 BRP104.073.2  anujānantv imaṃ sarve śunaḥśepaṃ dvijottamam || 73 || 
 
 
 BRP104.074.1  yebhyas tv ayaṃ havir deyo devebhyo 'yaṃ pṛthak pṛthak | 
 BRP104.074.2  anujānantu te sarve śunaḥśepaṃ viśeṣataḥ || 74 || 
 
 
 BRP104.075.1  vasābhir lomabhis tvagbhir māṃsaiḥ sanmantritair makhe | 
 BRP104.075.2  agnau hoṣyaḥ paśuś cāyaṃ śunaḥśepo dvijottamaḥ || 75 || 
 
 
 BRP104.076.1  upāsitāḥ syur viprendrās te sarve tv anumanya mām | 
 BRP104.076.2  gautamīṃ yāntu viprendrāḥ snātvā devān pṛthak pṛthak || 76 || 
 
 
 BRP104.077.1  mantraiḥ stotraiḥ stuvantas te mudaṃ yāntu śive ratāḥ | 
 BRP104.077.2  enaṃ rakṣantu munayo devāś ca haviṣo bhujaḥ || 77 || 
 
 
 brahmovāca: 
 
 BRP104.078.1  tathety ūcuś ca munayo mene ca nṛpasattamaḥ | 
 BRP104.078.2  tato gatvā śunaḥśepo gaṅgāṃ trailokyapāvanīm || 78 || 
 
 
 BRP104.079.1  snātvā tuṣṭāva tān devān ye tatra haviṣo bhujaḥ | 
 BRP104.079.2  tatas tuṣṭāḥ suragaṇāḥ śunaḥśepaṃ ca te mune | 
 BRP104.079.3  avadanta surāḥ sarve viśvāmitrasya śṛṇvataḥ || 79 || 
 
 surā ūcuḥ: 
 
 BRP104.080.1  kratuḥ pūrṇo bhavatv eṣa śunaḥśepavadhaṃ vinā || 80 || 
 
 brahmovāca: 
 
 BRP104.081.1  viśeṣeṇātha varuṇaś cāvadan nṛpasattamam | 
 BRP104.081.2  tataḥ pūrṇo 'bhavad rājño nṛmedho lokaviśrutaḥ || 81 || 
 
 
 BRP104.082.1  devānāṃ ca prasādena munīnāṃ ca prasādataḥ | 
 BRP104.082.2  tīrthasya tu prasādena rājñaḥ pūrṇo 'bhavat kratuḥ || 82 || 
 
 
 BRP104.083.1  viśvāmitraḥ śunaḥśepaṃ pūjayām āsa saṃsadi | 
 BRP104.083.2  akarod ātmanaḥ putraṃ pūjayitvā surāntike || 83 || 
 
 
 BRP104.084.1  jyeṣṭhaṃ cakāra putrāṇām ātmanaḥ sa tu kauśikaḥ | 
 BRP104.084.2  na menire ye ca putrā viśvāmitrasya dhīmataḥ || 84 || 
 
 
 BRP104.085.1  śunaḥśepasya ca jyaiṣṭhyaṃ tāñ śaśāpa sa kauśikaḥ | 
 BRP104.085.2  jyaiṣṭhyaṃ ye menire putrāḥ pūjayām āsa tān sutān || 85 || 
 
 
 BRP104.086.1  vareṇa muniśārdūlas tad etat kathitaṃ mayā | 
 BRP104.086.2  etat sarvaṃ yatra jātaṃ gautamyā dakṣiṇe taṭe || 86 || 
 
 
 BRP104.087.1  tatra tīrthāni puṇyāni vikhyātāni surādibhiḥ | 
 BRP104.087.2  bahūni teṣāṃ nāmāni mattaḥ śṛṇu mahāmate || 87 || 
 
 
 BRP104.088.1  hariścandraṃ śunaḥśepaṃ viśvāmitraṃ sarohitam | 
 BRP104.088.2  ityādy aṣṭa sahasrāṇi tīrthāny atha caturdaśa || 88 || 
 
 
 BRP104.089.1  teṣu snānaṃ ca dānaṃ ca naramedhaphalapradam | 
 BRP104.089.2  ākhyātaṃ cāsya māhātmyaṃ tīrthasya munisattama || 89 || 
 
 
 BRP104.090.1  yaḥ paṭhet pāṭhayed vāpi śṛṇuyād vāpi bhaktitaḥ | 
 BRP104.090.2  aputraḥ putram āpnoti yac cānyan manasaḥ priyam || 90 || 
 
 
 
        Chapter 105: Story of the (first) purchase of Soma
         SS  170-171 
 brahmovāca: 
 
 BRP105.001.1  somatīrtham iti khyātaṃ pitṝṇāṃ prītivardhanam | 
 BRP105.001.2  tatra vṛttaṃ mahāpuṇyaṃ śṛṇu yatnena nārada || 1 || 
 
 
 BRP105.002.1  somo rājāmṛtamayo gandharvāṇāṃ purābhavat | 
 BRP105.002.2  na devānāṃ tadā devā mām abhyetyedam abruvan || 2 || 
 
 devā ūcuḥ: 
 
 BRP105.003.1  gandharvair āhṛtaḥ somo devānāṃ prāṇadaḥ purā | 
 BRP105.003.2  tam adhyāyan suragaṇā ṛṣayas tv atiduḥkhitāḥ | 
 BRP105.003.3  yathā syāt somo hy asmākaṃ tathā nītir vidhīyatām || 3 || 
 
 
 brahmovāca: 
 
 BRP105.004.1  tatra vāg vibudhān āha gandharvāḥ strīṣu kāmukāḥ | 
 BRP105.004.2  tebhyo dattvātha māṃ devāḥ somam āhartum arhatha || 4 || 
 
 
 BRP105.005.1  vācaṃ pratyūcur amarās tvāṃ dātuṃ na kṣamā vayam | 
 BRP105.005.2  vinā tenāpi na sthātuṃ śakyaṃ naiva tvayā vinā || 5 || 
 
 
 BRP105.006.1  punar vāg abravīd devān punar eṣyāmy ahaṃ tv iha | 
 BRP105.006.2  atra buddhir vidhātavyā kriyatāṃ kratur uttamaḥ || 6 || 
 
 
 BRP105.007.1  gautamyā dakṣiṇe tīre bhaved devāgamo yadi | 
 BRP105.007.2  makhaṃ tu viṣayaṃ kṛtvā āyāntu surasattamāḥ || 7 || 
 
 
 BRP105.008.1  gandharvāḥ strīpriyā nityaṃ paṇadhvaṃ taṃ mayā saha | 
 BRP105.008.2  tathety uktvā suragaṇāḥ sarasvatyā vacaḥsthitāḥ || 8 || 
 
 
 BRP105.009.1  devadūtaiḥ pṛthag devān yakṣān gandharvapannagān | 
 BRP105.009.2  āhvānaṃ cakrire tatra puṇye devagirau tadā || 9 || 
 
 
 BRP105.010.1  tato devagirir nāma parvatasyābhavan mune | 
 BRP105.010.2  tatrāgaman suragaṇā gandharvā yakṣakinnarāḥ || 10 || 
 
 
 BRP105.011.1  devāḥ siddhāś ca ṛṣayas tathāṣṭau devayonayaḥ | 
 BRP105.011.2  ṛṣibhir gautamītīre kriyamāṇe mahādhvare || 11 || 
 
 
 BRP105.012.1  tatra devaiḥ parivṛtaḥ sahasrākṣo 'bhyabhāṣata || 12 || 
 
 indra uvāca: 
 
 BRP105.013.1  gandharvān atha sampūjya sarasvatyāḥ samīpataḥ | 
 BRP105.013.2  sarasvatyā paṇadhvaṃ no yuṣmākam amṛtātmanā || 13 || 
 
 brahmovāca: 
 
 BRP105.014.1  tac chakravacanāt te vai gandharvāḥ strīṣu kāmukāḥ | 
 BRP105.014.2  somaṃ dattvā surebhyas tu jagṛhus tāṃ sarasvatīm || 14 || 
 
 
 BRP105.015.1  somo 'bhavac cāmarāṇāṃ gandharvāṇāṃ sarasvatī | 
 BRP105.015.2  avasat tatra vāgīśā tathāpi ca surāntike || 15 || 
 
 
 BRP105.016.1  āyāti ca raho nityam upāṃśu kriyatām iti | 
 BRP105.016.2  ata eva hi somasya krayo bhavati nārada || 16 || 
 
 
 BRP105.017.1  upāṃśunā vartitavyaṃ somakrayaṇa eva hi | 
 BRP105.017.2  tato 'bhavad devatānāṃ somaś cāpi sarasvatī || 17 || 
 
 
 BRP105.018.1  gandharvāṇāṃ naiva somo naivāsīc ca sarasvatī | 
 BRP105.018.2  tatrāgaman sarva eva somārthaṃ gautamītaṭam || 18 || 
 
 
 BRP105.019.1  gāvo devāḥ parvatā yakṣarakṣāḥ | 
 BRP105.019.2  siddhāḥ sādhyā munayo guhyakāś ca | 
 BRP105.019.3  gandharvās te marutaḥ pannagāś ca | 
 BRP105.019.4  sarvauṣadhyo mātaro lokapālāḥ | 
 BRP105.019.5  rudrādityā vasavaś cāśvinau ca | 
 BRP105.019.6  ye 'nye devā yajñabhāgasya yogyāḥ || 19 || 
 
 
 BRP105.020.1  pañcaviṃśatinadyas tu gaṅgāyāṃ saṅgatā mune | 
 BRP105.020.2  pūrṇāhutir yatra dattā pūrṇākhyānaṃ tad ucyate || 20 || 
 
 
 BRP105.021.1  gautamyāṃ saṅgatā yās tu sarvāś cāpi yathoditāḥ | 
 BRP105.021.2  tannāmadheyatīrthāni saṅkṣepāc chṛṇu nārada || 21 || 
 
 
 
 BRP105.022.1  somatīrthaṃ ca gāndharvaṃ devatīrtham ataḥ param | 
 BRP105.022.2  pūrṇātīrthaṃ tataḥ śālaṃ śrīparṇāsaṅgamaṃ tathā || 22 || 
 
 
 BRP105.023.1  svāgatāsaṅgamaṃ puṇyaṃ kusumāyāś ca saṅgamam | 
 BRP105.023.2  puṣṭisaṅgamam ākhyātaṃ karṇikāsaṅgamaṃ śubham || 23 || 
 
 
 BRP105.024.1  vaiṇavīsaṅgamaś caiva kṛśarāsaṅgamas tathā | 
 BRP105.024.2  vāsavīsaṅgamaś caiva śivaśaryā tathā śikhī || 24 || 
 
 
 BRP105.025.1  kusumbhikā upārathyā śāntijā devajā tadā | 
 BRP105.025.2  ajo vṛddhaḥ suro bhadro gautamyā saha saṅgatāḥ || 25 || 
 
 
 BRP105.026.1  ete cānye ca bahavo nadīnadasahāyagāḥ | 
 BRP105.026.2  pṛthivyāṃ yāni tīrthāni hy agaman devaparvate || 26 || 
 
 
 BRP105.027.1  somārthaṃ vai tathā cānye 'py āgaman makhamaṇḍapam | 
 BRP105.027.2  tāni tīrthāni gaṅgāyāṃ saṅgatāni yathākramam || 27 || 
 
 
 BRP105.028.1  nadīrūpeṇa kāny eva nadarūpeṇa kānicit | 
 BRP105.028.2  sarorūpeṇa kāny atra stavarūpeṇa kānicit || 28 || 
 
 
 BRP105.029.1  tāny eva sarvatīrthāni vikhyātāni pṛthak pṛthak | 
 BRP105.029.2  teṣu snānaṃ japo homaḥ pitṛtarpaṇam eva ca || 29 || 
 
 
 BRP105.030.1  sarvakāmapradaṃ puṃsāṃ bhuktidaṃ muktibhājanam | 
 BRP105.030.2  eteṣāṃ paṭhanaṃ cāpi smaraṇaṃ vā karoti yaḥ | 
 BRP105.030.3  sarvapāpavinirmukto yāti viṣṇupuraṃ janaḥ || 30 || 
 
 
 
        Chapter 106: Story of the origin and distribution of the nectar of
          immortality
         SS  172-173 
 brahmovāca: 
 
 BRP106.001.1  pravarāsaṅgamo nāma śreṣṭhā caiva mahānadī | 
 BRP106.001.2  yatra siddheśvaro devaḥ sarvalokopakārakṛt || 1 || 
 
 
 BRP106.002.1  devānāṃ dānavānāṃ ca saṅgamo 'bhūt sudāruṇaḥ | 
 BRP106.002.2  teṣāṃ parasparaṃ vāpi prītiś cābhūn mahāmune || 2 || 
 
 
 BRP106.003.1  te 'py evaṃ mantrayām āsur devā vai dānavā mithaḥ | 
 BRP106.003.2  meruparvatam āsādya parasparahitaiṣiṇaḥ || 3 || 
 
 devadaityā ūcuḥ: 
 
 BRP106.004.1  amṛtenāmaratvaṃ syād utpādyāmṛtam uttamam | 
 BRP106.004.2  pibāmaḥ sarva evaite bhavāmaś cāmarā vayam || 4 || 
 
 
 
 BRP106.005.1  ekībhūtvā vayaṃ lokān pālayāmaḥ sukhāni ca | 
 BRP106.005.2  prāpsyāmaḥ saṅgaraṃ hitvā saṅgaro duḥkhakāraṇam || 5 || 
 
 
 BRP106.006.1  prītyā caivārjitān arthān bhokṣyāmo gatamatsarāḥ | 
 BRP106.006.2  yataḥ snehena vṛttir yā sāsmākaṃ sukhadā sadā || 6 || 
 
 
 BRP106.007.1  vaiparītyaṃ tu yad vṛttaṃ na smartavyaṃ kadācana | 
 BRP106.007.2  na ca trailokyarājye 'pi kaivalye vā sukhaṃ manāk | 
 BRP106.007.3  tad ūrdhvam api vā yat tu nirvairatvād avāpyate || 7 || 
 
 brahmovāca: 
 
 BRP106.008.1  evaṃ parasparaṃ prītāḥ santo devāś ca dānavāḥ | 
 BRP106.008.2  ekībhūtāś ca suprītā vimathya varuṇālayam || 8 || 
 
 
 BRP106.009.1  manthānaṃ mandaraṃ kṛtvā rajjuṃ kṛtvā tu vāsukim | 
 BRP106.009.2  devāś ca dānavāḥ sarve mamanthur varuṇālayam || 9 || 
 
 
 BRP106.010.1  utpannaṃ ca tataḥ puṇyam amṛtaṃ suravallabham | 
 BRP106.010.2  niṣpanne cāmṛte puṇye te ca procuḥ parasparam || 10 || 
 
 
 BRP106.011.1  yāmaḥ svaṃ svam adhiṣṭhānaṃ kṛtakāryāḥ śramaṃ gatāḥ | 
 BRP106.011.2  sarve samaṃ ca sarvebhyo yathāyogyaṃ vibhajyatām || 11 || 
 
 
 BRP106.012.1  yadā sarvāgamo yatra yasmiṃl lagne śubhāvahe | 
 BRP106.012.2  vibhajyatām idaṃ puṇyam amṛtaṃ surasattamāḥ || 12 || 
 
 
 BRP106.013.1  ity uktvā te yayuḥ sarve daityadānavarākṣasāḥ | 
 BRP106.013.2  gateṣu daityasaṅgheṣu devāḥ sarve 'nvamantrayan || 13 || 
 
 devā ūcuḥ: 
 
 BRP106.014.1  gatās te ripavo 'smākaṃ daivayogād arindamāḥ | 
 BRP106.014.2  ripūṇām amṛtaṃ naiva deyaṃ bhavati sarvathā || 14 || 
 
 brahmovāca: 
 
 BRP106.015.1  bṛhaspatis tathety āha punar āha surān idam || 15 || 
 
 bṛhaspatir uvāca: 
 
 BRP106.016.1  na jānanti yathā pāpā pibadhvaṃ ca tathāmṛtam | 
 BRP106.016.2  ayam evocito mantro yac chatrūṇāṃ parābhavaḥ || 16 || 
 
 
 BRP106.017.1  dveṣyāḥ sarvātmanā dveṣyā iti nītivido viduḥ | 
 BRP106.017.2  na viśvāsyā na cākhyeyā naiva mantryāś ca śatravaḥ || 17 || 
 
 
 BRP106.018.1  tebhyo na deyam amṛtaṃ bhaveyur amarās tataḥ | 
 BRP106.018.2  amareṣu ca jāteṣu teṣu daityeṣu śatruṣu | 
 BRP106.018.3  tāñ jetuṃ naiva śakṣyāmo na deyam amṛtaṃ tataḥ || 18 || 
 
 brahmovāca: 
 
 BRP106.019.1  iti sammantrya te devā vācaspatim athābruvan || 19 || 
 
 devā ūcuḥ: 
 
 BRP106.020.1  kva yāmaḥ kutra mantraḥ syāt kva pibāmaḥ kva saṃsthitiḥ | 
 BRP106.020.2  kurmas tad eva prathamaṃ vada vācaspate tathā || 20 || 
 
 bṛhaspatir uvāca: 
 
 BRP106.021.1  yāntu brahmāṇam amarāḥ pṛcchantv atra gatiṃ parām | 
 BRP106.021.2  sa tu jñātā ca vaktā ca dātā caiva pitāmahaḥ || 21 || 
 
 brahmovāca: 
 
 BRP106.022.1  bṛhaspater vacaḥ śrutvā madantikam athāgaman | 
 BRP106.022.2  namasya māṃ surāḥ sarve yad vṛttaṃ tan nyavedayan || 22 || 
 
 
 
 BRP106.023.1  tad devavacanāt putra taiḥ surair agamaṃ harim | 
 BRP106.023.2  viṣṇave kathitaṃ sarvaṃ śambhave viṣahāriṇe || 23 || 
 
 
 BRP106.024.1  ahaṃ viṣṇuś ca śambhuś ca devagandharvakinnaraiḥ | 
 BRP106.024.2  merukandaram āgatya na jānanti yathāsurāḥ || 24 || 
 
 
 BRP106.025.1  rakṣakaṃ ca hariṃ kṛtvā somapānāya tasthire | 
 BRP106.025.2  ādityas tatra vijñātā somabhojyān athetarān || 25 || 
 
 
 BRP106.026.1  somo dātāmṛtaṃ bhāgaṃ cakradhṛg rakṣakas tathā | 
 BRP106.026.2  naiva jānanti tad daityā danujā rākṣasās tathā || 26 || 
 
 
 BRP106.027.1  vinā rāhuṃ mahāprājñaṃ saiṃhikeyaṃ ca somapam | 
 BRP106.027.2  kāmarūpadharo rāhur marutāṃ madhyam āviśat || 27 || 
 
 
 BRP106.028.1  marudrūpaṃ samāsthāya pānapātradharas tathā | 
 BRP106.028.2  jñātvā divākaro daityaṃ taṃ somāya nyavedayat || 28 || 
 
 
 BRP106.029.1  tadā tad amṛtaṃ tasmai daityāyādaityarūpiṇe | 
 BRP106.029.2  dattvā somaṃ tadā somo viṣṇave tan nyavedayat || 29 || 
 
 
 BRP106.030.1  viṣṇuḥ pītāmṛtaṃ daityaṃ cakreṇodyamya tacchiraḥ | 
 BRP106.030.2  ciccheda tarasā vatsa tacchiras tv amaraṃ tv abhūt || 30 || 
 
 
 BRP106.031.1  śiromātravihīnaṃ yad dehaṃ tad apatad bhuvi | 
 BRP106.031.2  dehaṃ tad amṛtaspṛṣṭaṃ patitaṃ dakṣiṇe taṭe || 31 || 
 
 
 BRP106.032.1  gautamyā muniśārdūla kampayad vasudhātalam | 
 BRP106.032.2  dehaṃ cāpy amaraṃ putra tad adbhutam ivābhavat || 32 || 
 
 
 BRP106.033.1  dehaṃ ca śiraso 'pekṣi śiro deham apekṣate | 
 BRP106.033.2  ubhayaṃ cāmaraṃ jātaṃ daityaś cāyaṃ mahābalaḥ || 33 || 
 
 
 BRP106.034.1  śiraḥ kāye samāviṣṭaṃ sarvān bhakṣayate surān | 
 BRP106.034.2  tasmād deham idaṃ pūrvaṃ nāśayāmo mahīgatam | 
 BRP106.034.3  tatas te śaṅkaraṃ prāhur devāḥ sarve sasambhramāḥ || 34 || 
 
 devā ūcuḥ: 
 
 BRP106.035.1  mahīgataṃ daityadehaṃ nāśayasva surottama | 
 BRP106.035.2  tvaṃ deva karuṇāsindhuḥ śaraṇāgatarakṣakaḥ || 35 || 
 
 
 BRP106.036.1  śirasā naiva yujyeta daityadehaṃ tathā kuru || 36 || 
 
 brahmovāca: 
 
 BRP106.037.1  preṣayām āsa ceśo 'pi śreṣṭhāṃ śaktiṃ tadātmanaḥ | 
 BRP106.037.2  mātṛbhiḥ sahitāṃ devīṃ mātaraṃ lokapālinīm || 37 || 
 
 
 BRP106.038.1  īśāyudhadharā devī īśaśaktisamanvitā | 
 BRP106.038.2  mahīgataṃ yatra dehaṃ tatrāgād bhakṣyakāṅkṣiṇī || 38 || 
 
 
 BRP106.039.1  śiromātraṃ surāḥ sarve merau tatraiva sāntvayan | 
 BRP106.039.2  deho devyā punas tatra yuyudhe bahavaḥ samāḥ || 39 || 
 
 
 BRP106.040.1  rāhus tatra surān āha bhittvā dehaṃ purā mama | 
 BRP106.040.2  atrāste rasam utkṛṣṭaṃ tad ākṛṣya śarīrataḥ || 40 || 
 
 
 BRP106.041.1  pṛthakbhūte rase dehaṃ pravare 'mṛtam uttamam | 
 BRP106.041.2  bhasmībhūyāt kṣaṇenaiva tasmāt kurvantu tat purā || 41 || 
 
 brahmovāca: 
 
 BRP106.042.1  etad rāhuvacaḥ śrutvā prītāḥ sarve 'surārayaḥ | 
 BRP106.042.2  abhyaṣiñcan grahāṇāṃ tvaṃ graho bhūyā mudānvitaḥ || 42 || 
 
 
 
 BRP106.043.1  taddevavacanāc chaktir īśvarī yā nigadyate | 
 BRP106.043.2  dehaṃ bhittvā daityapateḥ suraśaktisamanvitā || 43 || 
 
 
 BRP106.044.1  ākṛṣya śīghram utkṛṣṭaṃ pravaraṃ cāmṛtaṃ bahiḥ | 
 BRP106.044.2  sthāpayitvā tu tad dehaṃ bhakṣayām āsa cāmbikā || 44 || 
 
 
 BRP106.045.1  kālarātrir bhadrakālī procyate yā mahābalā | 
 BRP106.045.2  sthāpitaṃ rasam utkṛṣṭaṃ rasānāṃ pravaraṃ rasam || 45 || 
 
 
 BRP106.046.1  vyasravat sthāpitaṃ tat tu pravarā sābhavan nadī | 
 BRP106.046.2  ākṛṣṭam amṛtaṃ caiva sthāpitaṃ sāpy abhakṣayat || 46 || 
 
 
 BRP106.047.1  tataḥ śreṣṭhā nadī jātā pravarā cāmṛtā śubhā | 
 BRP106.047.2  rāhudehasamudbhūtā rudraśaktisamanvitā || 47 || 
 
 
 BRP106.048.1  nadīnāṃ pravarā ramyā cāmṛtā preritā tahā | 
 BRP106.048.2  tatra pañca sahasrāṇi tīrthāni guṇavanti ca || 48 || 
 
 
 BRP106.049.1  tatra śambhuḥ svayaṃ tasthau sarvadā surapūjitaḥ | 
 BRP106.049.2  tasyai tuṣṭāḥ surāḥ sarve devyai nadyai pṛthak pṛthak || 49 || 
 
 
 BRP106.050.1  varān dadur mudā yuktā yathā pūjām avāpsyati | 
 BRP106.050.2  śambhuḥ surapatir loke tathā pūjām avāpsyasi || 50 || 
 
 
 BRP106.051.1  nivāsaṃ kuru devi tvaṃ lokānāṃ hitakāmyayā | 
 BRP106.051.2  sadā tiṣṭha raseśāni sarveṣāṃ sarvasiddhidā || 51 || 
 
 
 BRP106.052.1  stavanāt kīrtanād dhyānāt sarvakāmapradāyinī | 
 BRP106.052.2  tvāṃ namasyanti ye bhaktyā kiñcid āpekṣya sarvadā || 52 || 
 
 
 BRP106.053.1  teṣāṃ sarvāṇi kāryāṇi bhaveyur devatājñayā | 
 BRP106.053.2  śivaśaktyor yatas tasmin nivāso 'bhūt sanātanaḥ || 53 || 
 
 
 BRP106.054.1  ato vadanti munayo nivāsapuram ity adaḥ | 
 BRP106.054.2  pravarāyāḥ purā devāḥ suprītās te varān daduḥ || 54 || 
 
 
 BRP106.055.1  gaṅgāyāḥ saṅgamo yas te vikhyātaḥ suravallabhaḥ | 
 BRP106.055.2  tatrāplutānāṃ sarveṣāṃ bhuktir vā muktir eva ca || 55 || 
 
 
 BRP106.056.1  yad vāpi manasaḥ kāmyaṃ devānām api durlabham | 
 BRP106.056.2  syāt teṣāṃ sarvam eveha evaṃ dattvā surā yayuḥ || 56 || 
 
 
 BRP106.057.1  tataḥ prabhṛti tat tīrthaṃ pravarāsaṅgamaṃ viduḥ | 
 BRP106.057.2  preritā devadevena śaktir yā preritā tu sā || 57 || 
 
 
 BRP106.058.1  amṛtā saiva vikhyātā pravaraivaṃ mahānadī || 58 || 
 
 
 
        Chapter 107: Story of Vṛddhagautama and the old maid
         SS  174-176 
 brahmovāca: 
 
 BRP107.001.1  vṛddhāsaṅgamam ākhyātaṃ yatra vṛddheśvaraḥ śivaḥ | 
 BRP107.001.2  tasyākhyānaṃ pravakṣyāmi śṛṇu pāpapraṇāśanam || 1 || 
 
 
 BRP107.002.1  gautamo vṛddha ity ukto munir āsīn mahātapāḥ | 
 BRP107.002.2  yadā purābhavad bālo gautamasya suto dvijaḥ || 2 || 
 
 
 BRP107.003.1  anāsaḥ sa purotpannas tasmād vikṛtarūpadhṛk | 
 BRP107.003.2  sa vairāgyāj jagāmātha deśaṃ tīrtham itas tataḥ || 3 || 
 
 
 
 BRP107.004.1  upādhyāyena naivāsīl lajjitasya samāgamaḥ | 
 BRP107.004.2  śiṣyair anyaiḥ sahādhyāyo lajjitasya ca nābhavat || 4 || 
 
 
 BRP107.005.1  upanītaḥ kathañcic ca pitrā vai gautamena saḥ | 
 BRP107.005.2  etāvatā gautamo 'pi vyagamac carituṃ bahiḥ || 5 || 
 
 
 BRP107.006.1  evaṃ bahutithe kāle brahmamātrā dhṛte dvije | 
 BRP107.006.2  naiva cādhyayanaṃ tasya sañjātaṃ gautamasya hi || 6 || 
 
 
 BRP107.007.1  naiva śāstrasya cābhyāso gautamasyābhavat tadā | 
 BRP107.007.2  agnikāryaṃ tataś cakre nityam eva yatavrataḥ || 7 || 
 
 
 BRP107.008.1  gāyatryabhyāsamātreṇa brāhmaṇo nāmadhārakaḥ | 
 BRP107.008.2  agnyupāsanamātraṃ ca gāyatryabhyasanaṃ tathā || 8 || 
 
 
 BRP107.009.1  etāvatā brāhmaṇatvaṃ gautamasyābhavan mune | 
 BRP107.009.2  upāsato 'gniṃ vidhivad gāyatrīṃ ca mahātmanaḥ || 9 || 
 
 
 BRP107.010.1  tasyāyur vavṛdhe putra gautamasya cirāyuṣaḥ | 
 BRP107.010.2  na dārasaṅgrahaṃ lebhe naiva dātāsti kanyakām || 10 || 
 
 
 BRP107.011.1  tathā caraṃs tīrthadeśe vaneṣu vividheṣu ca | 
 BRP107.011.2  āśrameṣu ca puṇyeṣu aṭann āste sa gautamaḥ || 11 || 
 
 
 BRP107.012.1  evaṃ bhramañ śītagirim āśrityāste sa gautamaḥ | 
 BRP107.012.2  tatrāpaśyad guhāṃ ramyāṃ vallīviṭapamālinīm || 12 || 
 
 
 BRP107.013.1  tatropaviśya viprendro vastuṃ samakaron matim | 
 BRP107.013.2  cintayaṃs tu praviṣṭo 'sāv apaśyat striyam uttamām || 13 || 
 
 
 BRP107.014.1  śithilāṅgīm atha kṛśāṃ vṛddhāṃ ca tapasi sthitām | 
 BRP107.014.2  brahmacaryeṇa vartantīṃ virāgāṃ rahasi sthitām || 14 || 
 
 
 BRP107.015.1  sa tāṃ dṛṣṭvā muniśreṣṭho namaskārāya tasthivān | 
 BRP107.015.2  namasyantaṃ muniśreṣṭhaṃ taṃ gautamam avārayat || 15 || 
 
 vṛddhovāca: 
 
 BRP107.016.1  gurus tvaṃ bhavitā mahyaṃ na māṃ vanditum arhasi | 
 BRP107.016.2  āyur vidyā dhanaṃ kīrtir dharmaḥ svargādikaṃ ca yat | 
 BRP107.016.3  tasya naśyati vai sarvaṃ yaṃ namasyati vai guruḥ || 16 || 
 
 brahmovāca: 
 
 BRP107.017.1  kṛtāñjalipuṭas tāṃ vai gautamaḥ prāha vismitaḥ || 17 || 
 
 gautama uvāca: 
 
 BRP107.018.1  tapasvinī tvaṃ vṛddhā ca guṇajyeṣṭhā ca bhāminī | 
 BRP107.018.2  alpavidyas tv alpavayā ahaṃ tava guruḥ katham || 18 || 
 
 vṛddhovāca: 
 
 BRP107.019.1  ārṣṭiṣeṇapriyaputra ṛtadhvaja iti śrutaḥ | 
 BRP107.019.2  guṇavān matimāñ śūraḥ kṣatradharmaparāyaṇaḥ || 19 || 
 
 
 BRP107.020.1  sa kadācid vanaṃ prāyān mṛgayākṛṣṭacetanaḥ | 
 BRP107.020.2  viśrāmam akarod asyāṃ guhāyāṃ sa ṛtadhvajaḥ || 20 || 
 
 
 BRP107.021.1  yuvā sa matimān dakṣo balena mahatā vṛtaḥ | 
 BRP107.021.2  taṃ viśrāntaṃ nṛpavaram apsarā dadṛśe tataḥ || 21 || 
 
 
 
 BRP107.022.1  gandharvarājasya sutā suśyāmā iti viśrutā | 
 BRP107.022.2  tāṃ dṛṣṭvā cakame rājā rājānaṃ cakame ca sā || 22 || 
 
 
 BRP107.023.1  iti krīḍā samabhavat tayā rājño mahāmate | 
 BRP107.023.2  nivṛttakāmo rājendras tām āpṛcchyāgamad gṛham || 23 || 
 
 
 BRP107.024.1  utpannāhaṃ tatas tasyāṃ suśyāmāyāṃ mahāmate | 
 BRP107.024.2  gacchantī māṃ tadā mātā idam āha tapodhana || 24 || 
 
 suśyāmovāca: 
 
 BRP107.025.1  yas tv asyāṃ praviśed bhadre sa te bhartā bhaviṣyati || 25 || 
 
 vṛddhovāca: 
 
 BRP107.026.1  ity uktvā sā jagamātha mātā mama mahāmate | 
 BRP107.026.2  tasmād atra praviṣṭas tvaṃ pumān nānyaḥ kadācana || 26 || 
 
 
 BRP107.027.1  sahasrāṇi tathāśītiṃ kṛtvā rājyaṃ pitā mama | 
 BRP107.027.2  atraiva ca tapas taptvā tataḥ svargam upeyivān || 27 || 
 
 
 BRP107.028.1  svargaṃ yāte 'pi pitari sahasrāṇi tathā daśa | 
 BRP107.028.2  varṣāṇi muniśārdūla rājyaṃ kṛtvā tathā paraḥ || 28 || 
 
 
 BRP107.029.1  svarge yāto mama bhrātā aham atraiva saṃsthitā | 
 BRP107.029.2  ahaṃ brahman nānyavṛttā na mātā na pitā mama || 29 || 
 
 
 BRP107.030.1  aham ātmeśvarī brahman niviṣṭā kṣatrakanyakā | 
 BRP107.030.2  tasmād bhajasva māṃ brahman vratasthāṃ puruṣārthinīm || 30 || 
 
 gautama uvāca: 
 
 BRP107.031.1  sahasrāyur ahaṃ bhadre mattas tvaṃ vayasādhikā | 
 BRP107.031.2  ahaṃ bālas tvaṃ tu vṛddhā naivāyaṃ ghaṭate mithaḥ || 31 || 
 
 vṛddhovāca: 
 
 BRP107.032.1  tvaṃ bhartā me purā diṣṭo nānyo bhartā mato mama | 
 BRP107.032.2  dhātrā dattas tatas tvaṃ māṃ na nirākartum arhasi || 32 || 
 
 
 BRP107.033.1  athavā necchasi māṃ tvam apraduṣṭām anuvratām | 
 BRP107.033.2  tatas tyakṣyāmi jīvaṃ me idānīṃ tava paśyataḥ || 33 || 
 
 
 BRP107.034.1  apekṣitāprāptito hi dehināṃ maraṇaṃ varam | 
 BRP107.034.2  anuraktajanatyāge pātakānto na vidyate || 34 || 
 
 brahmovāca: 
 
 BRP107.035.1  vṛddhāyās tad vacaḥ śrutvā gautamo vākyam abravīt || 35 || 
 
 gautama uvāca: 
 
 BRP107.036.1  ahaṃ tapovirahito vidyāhīno hy akiñcanaḥ | 
 BRP107.036.2  nāhaṃ varo hi yogyas te kurūpo bhogavarjitaḥ || 36 || 
 
 
 BRP107.037.1  anāso 'haṃ kiṃ karomi atapovidya eva ca | 
 BRP107.037.2  tasmāt surūpaṃ suvidyām āpādya prathamaṃ śubhe | 
 BRP107.037.3  paścāt te vacanaṃ kāryaṃ tato vṛddhābravīd dvijam || 37 || 
 
 vṛddhovāca: 
 
 BRP107.038.1  mayā sarasvatī devī toṣitā tapasā dvija | 
 BRP107.038.2  tathaivāpo rūpavatyo rūpadātāgnir eva ca || 38 || 
 
 
 BRP107.039.1  tasmād vāgīśvarī devī sā te vidyāṃ pradāsyati | 
 BRP107.039.2  agniś ca rūpavān devas tava rūpaṃ pradāsyati || 39 || 
 
 
 brahmovāca: 
 
 BRP107.040.1  evam uktvā gautamaṃ taṃ vṛddhovāca vibhāvasum | 
 BRP107.040.2  prārthayitvā suvidyaṃ taṃ surūpaṃ cākaron munim || 40 || 
 
 
 BRP107.041.1  tataḥ suvidyaḥ subhagaḥ sukānto | 
 BRP107.041.2  vṛddhāṃ sa patnīm akarot prītiyuktaḥ | 
 BRP107.041.3  tayā sa reme bahulā manojñayā | 
 BRP107.041.4  samāḥ sukhaṃ prītamanā guhāyām || 41 || 
 
 
 BRP107.042.1  kadācit tatra vasator dampatyor mudator girau | 
 BRP107.042.2  guhāyāṃ muniśārdūla ājagmur munayo 'malāḥ || 42 || 
 
 
 BRP107.043.1  vasiṣṭhavāmadevādyā ye cānye ca maharṣayaḥ | 
 BRP107.043.2  bhramantaḥ puṇyatīrthāni prāpnuvaṃs tasya tāṃ guhām || 43 || 
 
 
 BRP107.044.1  āgatāṃs tān ṛṣīñ jñātvā gautamaḥ saha bhāryayā | 
 BRP107.044.2  satkāram akarot teṣāṃ jahasus taṃ ca kecana || 44 || 
 
 
 BRP107.045.1  ye bālā yauvanonmattā vayasā ye ca madhyamāḥ | 
 BRP107.045.2  vṛddhāṃ ca gautamaṃ prekṣya jahasus tatra kecana || 45 || 
 
 ṛṣaya ūcuḥ: 
 
 BRP107.046.1  putro 'yaṃ tava pautro vā vṛddhe ko gautamo 'bhavat | 
 BRP107.046.2  satyaṃ vadasva kalyāṇi ity evaṃ jahasur dvijāḥ || 46 || 
 
 
 
 BRP107.047.1  viṣaṃ vṛddhasya yuvatī vṛddhāyā amṛtaṃ yuvā | 
 BRP107.047.2  iṣṭāniṣṭasamāyogo dṛṣṭo 'smābhir aho cirāt || 47 || 
 
 brahmovāca: 
 
 BRP107.048.1  ity evam ūcire kecid dampatyoḥ śṛṇvatos tadā | 
 BRP107.048.2  evam uktvā kṛtātithyā yayuḥ sarve maharṣayaḥ || 48 || 
 
 
 BRP107.049.1  ṛṣīṇāṃ vacanaṃ śrutvā ubhāv api suduḥkhitau | 
 BRP107.049.2  lajjitau ca mahāprājñau gautamo bhāryayā saha | 
 BRP107.049.3  papraccha muniśārdūlam agastyam ṛṣisattamam || 49 || 
 
 gautama uvāca: 
 
 BRP107.050.1  ko deśaḥ kim u tīrthaṃ vā yatra śreyaḥ samāpyate | 
 BRP107.050.2  śīghram eva mahāprājña bhuktimuktipradāyakam || 50 || 
 
 agastya uvāca: 
 
 BRP107.051.1  vadadbhir munibhir brahman mayā śrutam idaṃ vacaḥ | 
 BRP107.051.2  sarve kāmās tatra pūrṇā gautamyāṃ nātra saṃśayaḥ || 51 || 
 
 
 BRP107.052.1  tasmād gaccha mahābuddhe gautamīṃ pāpanāśinīm | 
 BRP107.052.2  ahaṃ tvām anuyāsyāmi yathecchasi tathā kuru || 52 || 
 
 brahmovāca: 
 
 BRP107.053.1  etac chrutvāgastyavākyaṃ vṛddhayā gautamo 'bhyagāt | 
 BRP107.053.2  tatra tepe tapas tīvraṃ patnyā sa bhagavān ṛṣiḥ || 53 || 
 
 
 BRP107.054.1  stutiṃ cakāra devasya śambhor viṣṇos tathaiva ca | 
 BRP107.054.2  gaṅgāṃ ca toṣayām āsa bhāryārthaṃ bhagavān ṛṣiḥ || 54 || 
 
 gautama uvāca: 
 
 BRP107.055.1  khinnātmanām atra bhave tvam eva śaraṇaṃ śivaḥ | 
 BRP107.055.2  marubhūmāv adhvagānāṃ viṭapīva priyāyutaḥ || 55 || 
 
 
 BRP107.056.1  uccāvacānāṃ bhūtānāṃ sarvathā pāpanodanaḥ | 
 BRP107.056.2  sasyānāṃ ghanavat kṛṣṇa tvam avagrahaśoṣiṇām || 56 || 
 
 
 BRP107.057.1  vaikuṇṭhadurganiḥśreṇis tvaṃ pīyūṣataraṅgiṇī | 
 BRP107.057.2  adhogatānāṃ taptānāṃ śaraṇaṃ bhava gautami || 57 || 
 
 brahmovāca: 
 
 BRP107.058.1  tatas tuṣṭāvadad vākyaṃ gautamaṃ vṛddhayā yutam | 
 BRP107.058.2  śaraṇāgatadīnārtaṃ śaraṇyā gautamī mudā || 58 || 
 
 
 gautamy uvāca: 
 
 BRP107.059.1  abhiṣiñcasva bhāryāṃ tvaṃ majjalair mantrasaṃyutaiḥ | 
 BRP107.059.2  kalaśair upacāraiś ca tataḥ patnī tava priyā || 59 || 
 
 
 BRP107.060.1  surūpā cārusarvāṅgī subhagā cārulocanā | 
 BRP107.060.2  sarvalakṣaṇasampūrṇā ramyarūpam avāpsyati || 60 || 
 
 
 BRP107.061.1  rūpavatyā punas tvaṃ vai bhāryayā cābhiṣecitaḥ | 
 BRP107.061.2  sarvalakṣaṇasampūrṇaḥ kāntaṃ rūpam avāpsyasi || 61 || 
 
 brahmovāca: 
 
 BRP107.062.1  tatheti gāṅgavacanād yathoktaṃ tau ca cakratuḥ | 
 BRP107.062.2  surūpatām ubhau prāptau gautamyāś ca prasādataḥ || 62 || 
 
 
 BRP107.063.1  abhiṣekodakaṃ yac ca sā nadī samajāyata | 
 BRP107.063.2  tasyā nāmnā tu vikhyātā vṛddhāyā munisattama || 63 || 
 
 
 BRP107.064.1  vṛddhā nadīti vikhyātā gautamo 'pi tathocyate | 
 BRP107.064.2  vṛddhagautama ity ukta ṛṣibhiḥ samavāsibhiḥ | 
 BRP107.064.3  vṛddhā tu gautamīṃ prāha gaṅgāṃ pratyakṣarūpiṇīm || 64 || 
 
 vṛddhovāca: 
 
 BRP107.065.1  mannāmnīyaṃ nadī devi vṛddhā cety abhidhīyatām | 
 BRP107.065.2  tvayā ca saṅgamas tasyās tasyās tīrtham anuttamam || 65 || 
 
 
 BRP107.066.1  rūpasaubhāgyasampattiputrapautrapravardhanam | 
 BRP107.066.2  āyurārogyakalyāṇaṃ jayaprītivivardhanam | 
 BRP107.066.3  snānadānādihomaiś ca pitṝṇāṃ pāvanaṃ param || 66 || 
 
 brahmovāca: 
 
 BRP107.067.1  astv ity āha ca tāṃ gaṅgā suvṛddhāṃ gautamapriyām | 
 BRP107.067.2  gautamasthāpitaṃ liṅgaṃ vṛddhānāmnaiva kīrtitam || 67 || 
 
 
 BRP107.068.1  tatraiva ca mudaṃ prāpto vṛddhayā munisattamaḥ | 
 BRP107.068.2  tatra snānaṃ ca dānaṃ ca sarvābhīṣṭapradāyakam || 68 || 
 
 
 BRP107.069.1  tataḥ prabhṛti tat tīrthaṃ vṛddhāsaṅgamam ucyate || 69 || 
 
 
 
        Chapter 108: Story of King Ila who became Ilā, the mother of Purūravas
         SS  176-179 
 brahmovāca: 
 
 BRP108.001.1  ilātīrtham iti khyātaṃ sarvasiddhikaraṃ nṛṇām | 
 BRP108.001.2  brahmahatyādipāpānāṃ pāvanaṃ sarvakāmadam || 1 || 
 
 
 BRP108.002.1  vaivasvatānvaye jāta ilo nāma janeśvaraḥ | 
 BRP108.002.2  mahatyā senayā sārdhaṃ jagāma mṛgayāvanam || 2 || 
 
 
 BRP108.003.1  paribabhrāma gahanaṃ bahuvyālasamākulam | 
 BRP108.003.2  nānākāradvijayutaṃ viṭapaiḥ pariśobhitam || 3 || 
 
 
 BRP108.004.1  vanecaraṃ nṛpaśreṣṭho mṛgayāgatamānasaḥ | 
 BRP108.004.2  tatraiva matim ādhatta ilo 'mātyān athābravīt || 4 || 
 
 ila uvāca: 
 
 BRP108.005.1  gacchantu nagaraṃ sarve mama putreṇa pālitam | 
 BRP108.005.2  deśaṃ kośaṃ balaṃ rājyaṃ pālayantu punaś ca tam || 5 || 
 
 
 
 BRP108.006.1  vasiṣṭho 'pi tathā yātu ādāyāgnīn piteva naḥ | 
 BRP108.006.2  patnībhiḥ sahito dhīmān araṇye 'haṃ vasāmy atha || 6 || 
 
 
 BRP108.007.1  araṇyabhogabhugbhiś ca vājivāraṇamānuṣaiḥ | 
 BRP108.007.2  mṛgayāśīlibhiḥ kaiścid yāntu sarva itaḥ purīm || 7 || 
 
 brahmovāca: 
 
 BRP108.008.1  tathety uktvā yayus te 'pi svayaṃ prāyāc chanair girim | 
 BRP108.008.2  himavantaṃ ratnamayaṃ vasaṃs tatra ilo nṛpaḥ || 8 || 
 
 
 BRP108.009.1  dadarśa kandaraṃ tatra nānāratnavicitritam | 
 BRP108.009.2  tatra yakṣeśvaraḥ kaścit samanyur iti viśrutaḥ || 9 || 
 
 
 BRP108.010.1  tasya bhāryā samānāmnī bhartṛvrataparāyaṇā | 
 BRP108.010.2  tasmin vasaty asau yakṣo ramaṇīye nagottame || 10 || 
 
 
 BRP108.011.1  mṛgarūpeṇa vyacarad bhāryayā sa mahāmatiḥ | 
 BRP108.011.2  svecchayā svavane yakṣaḥ krīḍate nṛtyagītakaiḥ || 11 || 
 
 
 BRP108.012.1  itthaṃ sa yakṣo jānāti mṛgarūpadharo 'pi ca | 
 BRP108.012.2  ilas tu taṃ na jānāti kandaraṃ yakṣapālitam || 12 || 
 
 
 BRP108.013.1  yakṣasya gehaṃ vipulaṃ nānāratnavicitritam | 
 BRP108.013.2  tatropaviṣṭo nṛpatir mahatyā senayā vṛtaḥ || 13 || 
 
 
 BRP108.014.1  vāsaṃ cakre sa tatraiva gehe yakṣasya dhīmataḥ | 
 BRP108.014.2  sa yakṣo 'dharmakopena bhāryayā mṛgarūpadhṛk || 14 || 
 
 
 BRP108.015.1  ilaṃ jetuṃ na śaknomi yācito na dadāti ca | 
 BRP108.015.2  hṛtaṃ gehaṃ mamānena kiṃ karomīty acintayat || 15 || 
 
 
 BRP108.016.1  yudhi mattaṃ kathaṃ hanyāṃ ceti sthitvā sa yakṣarāṭ | 
 BRP108.016.2  ātmīyān preṣayām āsa yakṣāñ śūrān dhanurdharān || 16 || 
 
 yakṣa uvāca: 
 
 BRP108.017.1  yuddhe jitvā ca rājānam ilam uddhatadantinam | 
 BRP108.017.2  gṛhād yathānyato yāti mama tat kartum arhatha || 17 || 
 
 brahmovāca: 
 
 BRP108.018.1  yakṣeśvarasya tad vākyād yakṣās te yuddhadurmadāḥ | 
 BRP108.018.2  ilaṃ gatvābruvan sarve nirgacchāsmād guhālayāt || 18 || 
 
 
 BRP108.019.1  na ced yuddhāt paribhraṣṭaḥ palāyya kva gamiṣyasi | 
 BRP108.019.2  tad yakṣavacanāt kopād yuddhaṃ cakre sa rājarāṭ || 19 || 
 
 
 BRP108.020.1  jitvā yakṣān bahuvidhān uvāsa daśa śarvarīḥ | 
 BRP108.020.2  yakṣeśvaro mṛgo bhūtvā bhāryayāpi vane vasan || 20 || 
 
 
 BRP108.021.1  hṛtageho vanaṃ prāpto hṛtabhṛtyaḥ sa yakṣiṇīm | 
 BRP108.021.2  prāha cintāparo bhūtvā mṛgīrūpadharāṃ priyām || 21 || 
 
 
 yakṣa uvāca: 
 
 BRP108.022.1  rājā 'yaṃ durmanāḥ kānte vyasanāsaktamānasaḥ | 
 BRP108.022.2  katham āyāti vipadaṃ tatropāyo vicintyatām || 22 || 
 
 
 BRP108.023.1  pāparddhivyasanāntāni rājyāny akhilabhūbhujām | 
 BRP108.023.2  prāpayomāvanaṃ subhrūr mṛgī bhūtvā manoharā || 23 || 
 
 
 BRP108.024.1  praviśet tatra rājāyaṃ strī bhaviṣyaty asaṃśayam | 
 BRP108.024.2  karaṇīyaṃ tvayā bhadre na caitad yujyate mama | 
 BRP108.024.3  ahaṃ tu puruṣo yena tvaṃ punaḥ strī ca yakṣiṇī || 24 || 
 
 yakṣiṇy uvāca: 
 
 BRP108.025.1  kathaṃ tvayā na gantavyam umāvanam anuttamam | 
 BRP108.025.2  gate 'pi tvayi ko doṣas tan me kathaya tattvataḥ || 25 || 
 
 yakṣa uvāca: 
 
 BRP108.026.1  himavatparvataśreṣṭha umayā sahitaḥ śivaḥ | 
 BRP108.026.2  devair gaṇair anuvṛto vicacāra yathāsukham | 
 BRP108.026.3  pārvatī śaṅkaraṃ prāha kadācid rahasi sthitam || 26 || 
 
 pārvaty uvāca: 
 
 BRP108.027.1  strīṇām eṣa svabhāvo 'sti rataṃ gopāyitaṃ bhavet | 
 BRP108.027.2  tasmān me niyataṃ deśam ājñayā rakṣitaṃ tava || 27 || 
 
 
 BRP108.028.1  dehi me tridaśeśāna umāvanam iti śrutam | 
 BRP108.028.2  vinā tvayā gaṇeśena kārttikeyena nandinā || 28 || 
 
 
 BRP108.029.1  yas tv atra praviśen nātha strītvaṃ tasya bhaved iti || 29 || 
 
 yakṣa uvāca: 
 
 BRP108.030.1  ity ājñomāvane dattā prasannenendumaulinā | 
 BRP108.030.2  kiṃ karomi pumān kānte tvayā praṇayanārditaḥ | 
 BRP108.030.3  tasmān mayā na gantavyam umāyā vanam uttamam || 30 || 
 
 brahmovāca: 
 
 BRP108.031.1  tad bhartṛvacanaṃ śrutvā yakṣiṇī kāmarūpiṇī | 
 BRP108.031.2  mṛgī bhūtvā viśālākṣī ilasya purato 'bhavat || 31 || 
 
 
 BRP108.032.1  yakṣas tu saṃsthitas tatra dadarśelo mṛgīṃ tadā | 
 BRP108.032.2  mṛgayāsaktacitto vai mṛgīṃ dṛṣṭvā viśeṣataḥ || 32 || 
 
 
 BRP108.033.1  eka eva hayārūḍho niryayau tāṃ mṛgīm anu | 
 BRP108.033.2  sākarṣata śanais taṃ tu rājānaṃ mṛgayākulam || 33 || 
 
 
 BRP108.034.1  śanair jagāma sā tatra yad umāvanam ucyate | 
 BRP108.034.2  adṛśyā tu mṛgī tasmai darśayantī kvacit kvacit || 34 || 
 
 
 
 BRP108.035.1  tiṣṭhantī caiva gacchantī dhāvantī ca vibhītavat | 
 BRP108.035.2  hariṇī capalākṣī sā tam ākarṣad umāvanam || 35 || 
 
 
 BRP108.036.1  anuprāpto hayārūḍhas tat prāpa sa umāvanam | 
 BRP108.036.2  umāvanaṃ praviṣṭaṃ taṃ jñātvā sā yakṣiṇī tadā || 36 || 
 
 
 BRP108.037.1  mṛgīrūpaṃ parityajya yakṣiṇī kāmarūpiṇī | 
 BRP108.037.2  divyarūpaṃ samāsthāya cāśokatarusannidhau || 37 || 
 
 
 BRP108.038.1  tacchākhālambitakarā divyagandhānulepanā | 
 BRP108.038.2  divyarūpadharā tanvī kṛtakāryā samā tadā || 38 || 
 
 
 BRP108.039.1  hasantī nṛpatiṃ prekṣya śrāntaṃ hayagataṃ tadā | 
 BRP108.039.2  mṛgīm ālokayantaṃ taṃ capalākṣam ilaṃ tadā || 39 || 
 
 
 BRP108.040.1  bhartṛvākyam aśeṣeṇa smarantī prāha bhūmipam || 40 || 
 
 samovāca: 
 
 BRP108.041.1  hayārūḍhābalā tanvi kva ekaiva tu gacchasi | 
 BRP108.041.2  puruṣasya ca veṣeṇa ile kam anuyāsyasi || 41 || 
 
 brahmovāca: 
 
 BRP108.042.1  ileti vacanaṃ śrutvā rājāsau krodhamūrchitaḥ | 
 BRP108.042.2  yakṣiṇīṃ bhartsayitvāsau tām apṛcchan mṛgīṃ punaḥ || 42 || 
 
 
 BRP108.043.1  tathāpi yakṣiṇī prāha ile kim anuvīkṣase | 
 BRP108.043.2  ileti vacanaṃ śrutvā dhṛtacāpo hayasthitaḥ || 43 || 
 
 
 BRP108.044.1  kupito darśayām āsa trailokyavijayī dhanuḥ | 
 BRP108.044.2  punaḥ sā prāha nṛpatiṃ mahātmānam ile svayam || 44 || 
 
 
 BRP108.045.1  prekṣasva paścān māṃ brūhi asatyāṃ satyavādinīm | 
 BRP108.045.2  tadā cālokayad rājā stanau tuṅgau bhujāntare || 45 || 
 
 
 BRP108.046.1  kim idaṃ mama sañjātam ity evaṃ cakito 'bhavat || 46 || 
 
 ilovāca: 
 
 BRP108.047.1  kim idaṃ mama sañjātaṃ jānīte bhavatī sphuṭam | 
 BRP108.047.2  vada sarvaṃ yathātathyaṃ tvaṃ kā vā vada suvrate || 47 || 
 
 yakṣiṇy uvāca: 
 
 BRP108.048.1  himavatkandaraśreṣṭhe samanyur vasate patiḥ | 
 BRP108.048.2  yakṣāṇām adhipaḥ śrīmāṃs tadbhāryāhaṃ tu yakṣiṇī || 48 || 
 
 
 BRP108.049.1  yatkandare bhavān rājā tūpaviṣṭaḥ suśītale | 
 BRP108.049.2  yasya yakṣā hatā mohāt tvayā hi saṅgaraṃ vinā || 49 || 
 
 
 BRP108.050.1  tato 'haṃ nirgamārthaṃ te mṛgī bhūtvā umāvanam | 
 BRP108.050.2  praviṣṭā tvaṃ praviṣṭo 'si purā prāha maheśvaraḥ || 50 || 
 
 
 BRP108.051.1  yas tv atra praviśen mandaḥ pumān strītvam avāpsyati | 
 BRP108.051.2  tasmāt strītvam avāpto 'si na tvaṃ duḥkhitum arhasi | 
 BRP108.051.3  prauḍho 'pi ko 'tra jānāti vicitrabhavitavyatām || 51 || 
 
 brahmovāca: 
 
 BRP108.052.1  yakṣiṇīvacanaṃ śrutvā hayārūḍhas tadāpatat | 
 BRP108.052.2  tam āśvāsya punaḥ saiva yakṣiṇī vākyam abravīt || 52 || 
 
 yakṣiṇy uvāca: 
 
 BRP108.053.1  strītvaṃ jātaṃ jātam eva na puṃstvaṃ kartum arhasi | 
 BRP108.053.2  gṛhāṇa vidyāṃ strīyogyāṃ nṛtyaṃ gītam alaṅkṛtim | 
 BRP108.053.3  strīlālityaṃ strīvilāsaṃ strīkṛtyaṃ sarvam eva tat || 53 || 
 
 
 brahmovāca: 
 
 BRP108.054.1  ilā sarvam athāvāpya yakṣiṇīṃ vākyam abravīt || 54 || 
 
 ilovāca: 
 
 BRP108.055.1  ko vā bhartā kiṃ tu kṛtyaṃ punaḥ puṃstvaṃ kathaṃ bhavet | 
 BRP108.055.2  etad vadasva kalyāṇī duḥkhārtāyā viśeṣataḥ | 
 BRP108.055.3  ārtānām ārtiśamanāc chreyo nābhyadhikaṃ kvacit || 55 || 
 
 yakṣiṇy uvāca: 
 
 BRP108.056.1  budhaḥ somasuto nāma vanād asmāc ca pūrvataḥ | 
 BRP108.056.2  āśramas tasya subhage pitaraṃ nityam eṣyati || 56 || 
 
 
 BRP108.057.1  anenaiva pathā somaṃ pitaraṃ sa budho grahaḥ | 
 BRP108.057.2  draṣṭuṃ yāti tato nityaṃ namaskartuṃ tathaiva ca || 57 || 
 
 
 BRP108.058.1  yadā yāti budhaḥ śāntas tadātmānaṃ ca darśaya | 
 BRP108.058.2  taṃ dṛṣṭvā tvaṃ tu subhage sarvakāmān avāpsyasi || 58 || 
 
 brahmovāca: 
 
 BRP108.059.1  tām āśvāsya tataḥ subhrūr yakṣiṇy antaradhīyata | 
 BRP108.059.2  yakṣiṇī sā tam ācaṣṭa yakṣo 'pi sukham āptavān || 59 || 
 
 
 BRP108.060.1  ilasainyaṃ ca tatrāsīt tad gataṃ ca yathāsukham | 
 BRP108.060.2  umāvanasthitā celā gāyantī nṛtyatī punaḥ || 60 || 
 
 
 BRP108.061.1  strībhāvam anuceṣṭantī smarantī karmaṇo gatim | 
 BRP108.061.2  kadācit kriyamāṇe tu ilayā nṛtyakarmaṇi || 61 || 
 
 
 BRP108.062.1  tām apaśyad budho dhīmān pitaraṃ gantum udyataḥ | 
 BRP108.062.2  ilāṃ dṛṣṭvā gatiṃ tyaktvā tām āgatyābravīd budhaḥ || 62 || 
 
 budha uvāca: 
 
 BRP108.063.1  bhāryā bhava mama svasthā sarvābhyas tvaṃ priyā bhava || 63 || 
 
 brahmovāca: 
 
 BRP108.064.1  budhavākyam ilā bhaktyā tv abhinandya tathākarot | 
 BRP108.064.2  smṛtvā ca yakṣiṇīvākyaṃ tatas tuṣṭābhavan mune || 64 || 
 
 
 BRP108.065.1  budho reme tayā prītyā nītvā svasthānam uttamam | 
 BRP108.065.2  sā cāpi sarvabhāvena toṣayām āsa taṃ patim | 
 BRP108.065.3  tato bahutithe kāle budhas tuṣṭo 'vadat priyām || 65 || 
 
 budha uvāca: 
 
 BRP108.066.1  kiṃ te deyaṃ mayā bhadre priyaṃ yan manasi sthitam || 66 || 
 
 brahmovāca: 
 
 BRP108.067.1  tadvākyasamakālaṃ tu putraṃ dehīty abhāṣata | 
 BRP108.067.2  ilā budhaṃ somasutaṃ prītimantaṃ priyaṃ tathā || 67 || 
 
 budha uvāca: 
 
 BRP108.068.1  amogham etan madvīryaṃ tathā prītisamudbhavam | 
 BRP108.068.2  putras te bhavitā tasmāt kṣatriyo lokaviśrutaḥ || 68 || 
 
 
 BRP108.069.1  somavaṃśakaraḥ śrīmān āditya iva tejasā | 
 BRP108.069.2  buddhyā bṛhaspatisamaḥ kṣamayā pṛthivīsamaḥ || 69 || 
 
 
 BRP108.070.1  vīryeṇājau harir iva kopena hutabhug yathā || 70 || 
 
 brahmovāca: 
 
 BRP108.071.1  tasminn utpadyamāne tu budhaputre mahātmani | 
 BRP108.071.2  jayaśabdaś ca sarvatra tv āsīc ca suraveśmani || 71 || 
 
 
 
 BRP108.072.1  budhaputre samutpanne tatrājagmuḥ sureśvarāḥ | 
 BRP108.072.2  aham apy āgamaṃ tatra mudā yukto mahāmate || 72 || 
 
 
 BRP108.073.1  jātamātraḥ suto rāvam akarot sa pṛthusvaram | 
 BRP108.073.2  tena sarve 'py avocan vai saṅgatā ṛṣayaḥ surāḥ || 73 || 
 
 
 BRP108.074.1  yasmāt purū ravo 'syeti tasmād eṣa purūravāḥ | 
 BRP108.074.2  syād ity evaṃ nāma cakruḥ sarve santuṣṭamānasāḥ || 74 || 
 
 
 BRP108.075.1  budho 'py adhyāpayām āsa kṣātravidyāṃ sutaṃ śubhām | 
 BRP108.075.2  dhanurvedaṃ saprayogaṃ budhaḥ prādāt tadātmaje || 75 || 
 
 
 BRP108.076.1  sa śīghraṃ vṛddhim agamac chuklapakṣe yathā śaśī | 
 BRP108.076.2  sa mātaraṃ duḥkhayutāṃ samīkṣyelāṃ mahāmatiḥ | 
 BRP108.076.3  namasyātha vinītātmā ilām ailo 'bravīd idam || 76 || 
 
 aila uvāca: 
 
 BRP108.077.1  budho mātar mama pitā tava bhartā priyas tathā | 
 BRP108.077.2  ahaṃ ca putraḥ karmaṇyaḥ kasmāt te mānaso jvaraḥ || 77 || 
 
 ilovāca: 
 
 BRP108.078.1  satyaṃ putra budho bhartā tvaṃ ca putro guṇākaraḥ | 
 BRP108.078.2  bhartṛputrakṛtā cintā na mamāsti kadācana || 78 || 
 
 
 BRP108.079.1  tathāpi pūrvajaṃ kiñcid duḥkhaṃ smṛtvā punaḥ punaḥ | 
 BRP108.079.2  cintayeyaṃ mahābuddhe tato mātaram abravīt || 79 || 
 
 aila uvāca: 
 
 BRP108.080.1  nivedayasva me mātas tad eva prathamaṃ mama || 80 || 
 
 brahmovāca: 
 
 BRP108.081.1  ilā cainam uvācedaṃ rahovācaṃ kathaṃ vade | 
 BRP108.081.2  tathāpi putra te vacmi pitroḥ putro yato gatiḥ | 
 BRP108.081.3  magnānāṃ duḥkhapāthobdhau putraḥ pravahaṇaṃ param || 81 || 
 
 brahmovāca: 
 
 BRP108.082.1  tan mātṛvacanaṃ śrutvā vinītaḥ prāha mātaram | 
 BRP108.082.2  pādayoḥ patitaś cāpi vada mātar yathā tathā || 82 || 
 
 brahmovāca: 
 
 BRP108.083.1  sā purūravasaṃ prāha ikṣvākūṇāṃ tathā kulam | 
 BRP108.083.2  tatrotpattiṃ svasya nāma rājyaprāptiṃ priyān sutān || 83 || 
 
 
 BRP108.084.1  purodhasaṃ vasiṣṭhaṃ ca priyāṃ bhāryāṃ svakaṃ padam | 
 BRP108.084.2  vananiryāṇam evātha amātyānāṃ purodhasaḥ || 84 || 
 
 
 BRP108.085.1  preṣaṇaṃ ca nagaryāṃ tāṃ mṛgayāsaktim eva ca | 
 BRP108.085.2  himavatkandaragatiṃ yakṣeśvaragṛhe gatim || 85 || 
 
 
 
 BRP108.086.1  umāvanapraveśaṃ ca strītvaprāptim aśeṣataḥ | 
 BRP108.086.2  maheśvarājñayā tatra cāpraveśaṃ narasya tu || 86 || 
 
 
 BRP108.087.1  yakṣiṇīvākyam apy asya varadānaṃ tathaiva ca | 
 BRP108.087.2  budhaprāptiṃ tathā prītiṃ putrotpattyādy aśeṣataḥ || 87 || 
 
 
 BRP108.088.1  kathayām āsa tat sarvaṃ śrutvā mātaram abravīt | 
 BRP108.088.2  purūravāḥ kiṃ karomi kiṃ kṛtvā sukṛtaṃ bhavet || 88 || 
 
 
 BRP108.089.1  etāvatā te tṛptiś ced alam etena cāmbike | 
 BRP108.089.2  yad apy anyan manovarti tad apy ājñāpayasva me || 89 || 
 
 ilovāca: 
 
 BRP108.090.1  iccheyaṃ puṃstvam utkṛṣṭam iccheyaṃ rājyam uttamam | 
 BRP108.090.2  abhiṣekaṃ ca putrāṇāṃ tava cāpi viśeṣataḥ || 90 || 
 
 
 BRP108.091.1  dānaṃ dātuṃ ca yaṣṭuṃ ca muktimārgasya vīkṣaṇam | 
 BRP108.091.2  sarvaṃ ca kartum icchāmi tava putra prasādataḥ || 91 || 
 
 putra uvāca: 
 
 BRP108.092.1  upāyaṃ tvā tu pṛcchāmi yena puṃstvam avāpsyasi | 
 BRP108.092.2  tapaso vānyato vāpi vadasva mama tattvataḥ || 92 || 
 
 ilovāca: 
 
 BRP108.093.1  budhaṃ tvaṃ pitaraṃ pṛccha gatvā putra yathārthavat | 
 BRP108.093.2  sa tu sarvaṃ tu jānāti upadekṣyati te hitam || 93 || 
 
 brahmovāca: 
 
 BRP108.094.1  tanmātṛvacanād ailo gatvā pitaram añjasā | 
 BRP108.094.2  uvāca praṇato bhūtvā mātuḥ kṛtyaṃ tathātmanaḥ || 94 || 
 
 budha uvāca: 
 
 BRP108.095.1  ilaṃ jāne mahāprājña ilāṃ jātāṃ punas tathā | 
 BRP108.095.2  umāvanapraveśaṃ ca śambhor ājñāṃ tathaiva ca || 95 || 
 
 
 BRP108.096.1  tasmāc chambhuprasādena umāyāś ca prasādataḥ | 
 BRP108.096.2  viśāpo bhavitā putra tāv ārādhya na cānyathā || 96 || 
 
 purūravā uvāca: 
 
 BRP108.097.1  paśyeyaṃ taṃ kathaṃ devaṃ kathaṃ vā mātaraṃ śivām | 
 BRP108.097.2  tīrthād vā tapaso vāpi tat pitaḥ prathamaṃ vada || 97 || 
 
 budha uvāca: 
 
 BRP108.098.1  gautamīṃ gaccha putra tvaṃ tatrāste sarvadā śivaḥ | 
 BRP108.098.2  umayā sahitaḥ śrīmāñ śāpahantā varapradaḥ || 98 || 
 
 brahmovāca: 
 
 BRP108.099.1  purūravāḥ pitur vākyaṃ śrutvā tu mudito 'bhavat | 
 BRP108.099.2  gautamīṃ tapase dhīmān gaṅgāṃ trailokyapāvanīm || 99 || 
 
 
 BRP108.100.1  puṃstvam icchaṃs tathā mātur jagāma tapase tvaran | 
 BRP108.100.2  himavantaṃ giriṃ natvā mātaraṃ pitaraṃ gurum || 100 || 
 
 
 BRP108.101.1  gacchantam anvagāt putram ilā somasutas tathā | 
 BRP108.101.2  te sarve gautamīṃ prāptā himavatparvatottamāt || 101 || 
 
 
 BRP108.102.1  tatra snātvā tapaḥ kiñcit kṛtvā cakruḥ stutiṃ parām | 
 BRP108.102.2  bhavasya devadevasya stutikramam imaṃ śṛṇu || 102 || 
 
 
 
 BRP108.103.1  budhas tuṣṭāva prathamam ilā ca tadanantaram | 
 BRP108.103.2  tataḥ purūravāḥ putro gaurīṃ devīṃ ca śaṅkaram || 103 || 
 
 budha uvāca: 
 
 BRP108.104.1  yau kuṅkumena svaśarīrajena | 
 BRP108.104.2  svabhāvahemapratimau sarūpau | 
 BRP108.104.3  yāv arcitau skandagaṇeśvarābhyāṃ | 
 BRP108.104.4  tau me śaraṇyau śaraṇaṃ bhavetām || 104 || 
 
 ilovāca: 
 
 BRP108.105.1  saṃsāratāpatrayadāvadagdhāḥ | 
 BRP108.105.2  śarīriṇo yau paricintayantaḥ | 
 BRP108.105.3  sadyaḥ parāṃ nirvṛtim āpnuvanti | 
 BRP108.105.4  tau śaṅkarau me śaraṇaṃ bhavetām || 105 || 
 
 
 BRP108.106.1  ārtā hy ahaṃ pīḍitamānasā te | 
 BRP108.106.2  kleśādigoptā na paro 'sti kaścit | 
 BRP108.106.3  deva tvadīyau caraṇau supuṇyau | 
 BRP108.106.4  tau me śaraṇyau śaraṇaṃ bhavetām || 106 || 
 
 purūravā uvāca: 
 
 BRP108.107.1  yayoḥ sakāśād idam abhyudaiti | 
 BRP108.107.2  prayāti cānte layam eva sarvam | 
 BRP108.107.3  jagaccharaṇyau jagadātmakau tu | 
 BRP108.107.4  gaurīharau me śaraṇaṃ bhavetām || 107 || 
 
 
 BRP108.108.1  yau devavṛndeṣu mahotsave tu | 
 BRP108.108.2  pādau gṛhāṇeśa girīśaputryāḥ | 
 BRP108.108.3  proktaṃ dhṛtau prītivaśāc chivena | 
 BRP108.108.4  tau me śaraṇyau śaraṇaṃ bhavetām || 108 || 
 
 śrīdevy uvāca: 
 
 BRP108.109.1  kim abhīṣṭaṃ pradāsyāmi yuṣmabhyaṃ tad vadantu me | 
 BRP108.109.2  kṛtakṛtyāḥ stha bhadraṃ vo devānām api duṣkaram || 109 || 
 
 purūravā uvāca: 
 
 BRP108.110.1  ilo rājā tavājñātvā vanaṃ prāviśad ambike | 
 BRP108.110.2  tat kṣamasva sureśāni puṃstvaṃ dātuṃ tvam arhasi || 110 || 
 
 brahmovāca: 
 
 BRP108.111.1  tathety uvāca tān sarvān bhavasya tu mate sthitā | 
 BRP108.111.2  tataḥ sa bhagavān āha devīvākyarataḥ sadā || 111 || 
 
 śiva uvāca: 
 
 BRP108.112.1  atrābhiṣekamātreṇa puṃstvaṃ prāpnotv ayaṃ nṛpaḥ || 112 || 
 
 brahmovāca: 
 
 BRP108.113.1  snātāyā budhabhāryāyāḥ śarīrād vāri susruve | 
 BRP108.113.2  nṛtyaṃ gītaṃ ca lāvaṇyaṃ yakṣiṇyā yad upārjitam || 113 || 
 
 
 BRP108.114.1  tat sarvaṃ vāridhārābhir gaṅgāmbhasi samāviśat | 
 BRP108.114.2  nṛtyā gītā ca saubhāgyā imā nadyo babhūvire || 114 || 
 
 
 BRP108.115.1  tāś cāpi saṅgatā gaṅgāṃ te puṇyāḥ saṅgamās trayaḥ | 
 BRP108.115.2  teṣu snānaṃ ca dānaṃ ca surarājyaphalapradam || 115 || 
 
 
 
 BRP108.116.1  ilā puṃstvam avāpyātha gaurīśambhoḥ prasādataḥ | 
 BRP108.116.2  mahābhyudayasiddhyarthaṃ vājimedham athākarot || 116 || 
 
 
 BRP108.117.1  purodhasaṃ vasiṣṭhaṃ ca bhāryāṃ putrāṃs tathaiva ca | 
 BRP108.117.2  amātyāṃś ca balaṃ kośam ānīya sa nṛpottamaḥ || 117 || 
 
 
 BRP108.118.1  caturaṅgaṃ balaṃ rājyaṃ daṇḍake 'sthāpayat tadā | 
 BRP108.118.2  ilasya nāmnā vikhyātaṃ tatra tat puram ucyate || 118 || 
 
 
 BRP108.119.1  pūrvajātān atho putrān sūryavaṃśakramāgate | 
 BRP108.119.2  rājye 'bhiṣicya paścāt tam ailaṃ snehād asiñcayat || 119 || 
 
 
 BRP108.120.1  somavaṃśakaraḥ śrīmān ayaṃ rājā bhaved iti | 
 BRP108.120.2  sarvebhyo matimānebhyo jyeṣṭhaḥ śreṣṭho 'bhavan mune || 120 || 
 
 
 BRP108.121.1  yatra ca kratavo vṛttā ilasya nṛpateḥ śubhāḥ | 
 BRP108.121.2  yatra puṃstvam avāpyātha yatra putrāḥ samāgatāḥ || 121 || 
 
 
 BRP108.122.1  yakṣiṇīdattanṛtyādigītasaubhāgyamaṅgalāḥ | 
 BRP108.122.2  nadyo bhūtvā yatra gaṅgāṃ saṅgatās tāni nārada || 122 || 
 
 
 BRP108.123.1  tīrthāni śubhadāny āsan sahasrāṇy atha ṣoḍaśa | 
 BRP108.123.2  ubhayos tīrayos tāta tatra śambhur ileśvaraḥ | 
 BRP108.123.3  teṣu snānaṃ ca dānaṃ ca sarvakratuphalapradam || 123 || 
 
 
 
        Chapter 109: The destruction of Dakṣa's sacrifice; Viṣṇu's discus swallowed by
          Śiva
         SS  179-181 
 brahmovāca: 
 
 BRP109.001.1  cakratīrtham iti khyātaṃ brahmahatyādināśanam | 
 BRP109.001.2  yatra cakreśvaro devaś cakram āpa yato hariḥ || 1 || 
 
 
 BRP109.002.1  yatra viṣṇuḥ svayaṃ sthitvā cakrārthaṃ śaṅkaraṃ prabhuḥ | 
 BRP109.002.2  pūjayām āsa tat tīrthaṃ cakratīrtham udāhṛtam || 2 || 
 
 
 BRP109.003.1  yasya śravaṇamātreṇa sarvapāpaiḥ pramucyate | 
 BRP109.003.2  dakṣakratau pravṛtte tu devānāṃ ca samāgame || 3 || 
 
 
 BRP109.004.1  dakṣeṇa dūṣite deve śive śarve maheśvare | 
 BRP109.004.2  anāhvāne sureśasya dakṣacitte malīmase || 4 || 
 
 
 BRP109.005.1  dākṣāyaṇyā śrute vākye anāhvānasya kāraṇe | 
 BRP109.005.2  ahalyāyāṃ coktavatyāṃ kupitābhūt sureśvarī || 5 || 
 
 
 BRP109.006.1  pitaraṃ nāśaye pāpaṃ kṣameyaṃ na kathañcana | 
 BRP109.006.2  śṛṇvatī doṣavākyāni pitrā coktāni bhartari || 6 || 
 
 
 BRP109.007.1  patyuḥ śṛṇvanti yā nindāṃ tāsāṃ pāpāvadhiḥ kutaḥ | 
 BRP109.007.2  yādṛśas tādṛśo vāpi patiḥ strīṇāṃ parā gatiḥ || 7 || 
 
 
 BRP109.008.1  kiṃ punaḥ sakalādhīśo mahādevo jagadguruḥ | 
 BRP109.008.2  śrutaṃ tannindanaṃ tarhi dhārayāmi na dehakam || 8 || 
 
 
 BRP109.009.1  tasmāt tyakṣya imaṃ deham ity uktvā sā mahāsatī | 
 BRP109.009.2  kopena mahatāviṣṭā prajajvāla sureśvarī || 9 || 
 
 
 
 BRP109.010.1  śivaikacetanā dehaṃ balād yogāc ca tatyaje | 
 BRP109.010.2  maheśvaro 'pi sakalaṃ vṛttam ākarṇya nāradāt || 10 || 
 
 
 BRP109.011.1  dṛṣṭvā cukopa papraccha jayāṃ ca vijayāṃ tathā | 
 BRP109.011.2  te ūcatur ubhe devaṃ dakṣakratuvināśanam || 11 || 
 
 
 BRP109.012.1  dākṣāyaṇyā iti śrutvā makhaṃ prāyān maheśvaraḥ | 
 BRP109.012.2  bhīmair gaṇaiḥ parivṛto bhūtanāthaiḥ samaṃ yayau || 12 || 
 
 
 BRP109.013.1  makhas tair veṣṭitaḥ sarvo devabrahmapuraskṛtaḥ | 
 BRP109.013.2  dakṣeṇa yajamānena śuddhabhāvena rakṣitaḥ || 13 || 
 
 
 BRP109.014.1  vasiṣṭhādibhir atyugrair munibhiḥ parivāritaḥ | 
 BRP109.014.2  indrādityādyair vasubhiḥ sarvataḥparipālitaḥ || 14 || 
 
 
 BRP109.015.1  ṛgyajuḥsāmavedaiś ca svāhāśabdair alaṅkṛtaḥ | 
 BRP109.015.2  śraddhā puṣṭis tathā tuṣṭiḥ śāntir lajjā sarasvatī || 15 || 
 
 
 BRP109.016.1  bhūmir dyauḥ śarvarī kṣāntir uṣā āśā jayā matiḥ | 
 BRP109.016.2  etābhiś ca tathānyābhiḥ sarvataḥ samalaṅkṛtaḥ || 16 || 
 
 
 BRP109.017.1  tvaṣṭrā mahātmanā cāpi kārito viśvakarmaṇā | 
 BRP109.017.2  surabhir nandinī dhenuḥ kāmadhuk kāmadohinī || 17 || 
 
 
 BRP109.018.1  etābhiḥ kāmavarṣābhiḥ sarvakāmasamṛddhimān | 
 BRP109.018.2  kalpavṛkṣaḥ pārijāto latāḥ kalpalatādikāḥ || 18 || 
 
 
 BRP109.019.1  yad yad iṣṭatamaṃ kiñcit tatra tasmin makhe sthitam | 
 BRP109.019.2  svayaṃ maghavatā pūṣṇā hariṇā parirakṣitaḥ || 19 || 
 
 
 BRP109.020.1  dīyatāṃ bhujyatāṃ vāpi kriyatāṃ sthīyatāṃ sukham | 
 BRP109.020.2  etaiś ca sarvato vākyair dakṣasya pūjitaṃ makham || 20 || 
 
 
 BRP109.021.1  ādau tu vīrabhadro 'sau bhadrakālyā yuto yayau | 
 BRP109.021.2  śokakopaparītātmā paścāc chūlapinākadhṛk || 21 || 
 
 
 BRP109.022.1  abhyāyayau mahādevo mahābhūtair alaṅkṛtaḥ | 
 BRP109.022.2  tāni bhūtāni parito makhe veṣṭya maheśvaram || 22 || 
 
 
 BRP109.023.1  kratuṃ vidhvaṃsayām āsus tatra kṣobho mahān abhūt | 
 BRP109.023.2  palāyanta tataḥ kecit kecid gatvā tataḥ śivam || 23 || 
 
 
 BRP109.024.1  kecit stuvanti deveśaṃ kecit kupyanti śaṅkaram | 
 BRP109.024.2  evaṃ vidhvaṃsitaṃ yajñaṃ dṛṣṭvā pūṣā samabhyagāt || 24 || 
 
 
 BRP109.025.1  pūṣṇo dantān athotpāṭya indraṃ vyadrāvayat kṣaṇāt | 
 BRP109.025.2  bhagasya cakṣuṣī vipra vīrabhadro vyapāṭayat || 25 || 
 
 
 BRP109.026.1  divākaraṃ punar dorbhyāṃ paribhrāmya samākṣipat | 
 BRP109.026.2  tataḥ suragaṇāḥ sarve viṣṇuṃ te śaraṇaṃ yayuḥ || 26 || 
 
 devā ūcuḥ: 
 
 BRP109.027.1  trāhi trāhi gadāpāṇe bhūtanāthakṛtād bhayāt | 
 BRP109.027.2  maheśvaragaṇaḥ kaścit pramathānāṃ tu nāyakaḥ | 
 BRP109.027.3  tena dagdho makhaḥ sarvo vaiṣṇavaḥ paśyato hareḥ || 27 || 
 
 brahmovāca: 
 
 BRP109.028.1  hariṇā cakram utsṛṣṭaṃ bhūtanāthavadhaṃ prati | 
 BRP109.028.2  bhūtanātho 'pi tac cakram āpatac ca tadāgrasat || 28 || 
 
 
 BRP109.029.1  graste cakre tato viṣṇor lokapālā bhayād yayuḥ | 
 BRP109.029.2  tathā sthitān avekṣyātha dakṣo yajñaṃ surān api | 
 BRP109.029.3  tuṣṭāva śaṅkaraṃ devaṃ dakṣo bhaktyā prajāpatiḥ || 29 || 
 
 
 dakṣa uvāca: 
 
 BRP109.030.1  jaya śaṅkara someśa jaya sarvajña śambhave | 
 BRP109.030.2  jaya kalyāṇabhṛc chambho jaya kālātmane namaḥ || 30 || 
 
 
 BRP109.031.1  ādikartar namas te 'stu nīlakaṇṭha namo 'stu te | 
 BRP109.031.2  brahmapriya namas te 'stu brahmarūpa namo 'stu te || 31 || 
 
 
 BRP109.032.1  trimūrtaye namo deva tridhāma parameśvara | 
 BRP109.032.2  sarvamūrte namas te 'stu trailokyādhāra kāmada || 32 || 
 
 
 BRP109.033.1  namo vedāntavedyāya namas te paramātmane | 
 BRP109.033.2  yajñarūpa namas te 'stu yajñadhāma namo 'stu te || 33 || 
 
 
 BRP109.034.1  yajñadāna namas te 'stu havyavāha namo 'stu te | 
 BRP109.034.2  yajñahartre namas te 'stu phaladāya namo 'stu te || 34 || 
 
 
 BRP109.035.1  trāhi trāhi jagannātha śaraṇāgatavatsala | 
 BRP109.035.2  bhaktānām apy abhaktānāṃ tvam eva śaraṇaṃ prabho || 35 || 
 
 brahmovāca: 
 
 BRP109.036.1  evaṃ tu stuvatas tasya prasanno 'bhūn maheśvaraḥ | 
 BRP109.036.2  kiṃ dadāmīti taṃ prāha kratuḥ pūrṇo 'stu me prabho || 36 || 
 
 
 BRP109.037.1  tathety uvāca bhagavān devadevo maheśvaraḥ | 
 BRP109.037.2  śaṅkaraḥ sarvabhūtātmā karuṇāvaruṇālayaḥ || 37 || 
 
 
 BRP109.038.1  kratuṃ kṛtvā tataḥ pūrṇaṃ tasya dakṣasya vai mune | 
 BRP109.038.2  evam uktvā sa bhagavān bhūtair antaradhīyata || 38 || 
 
 
 BRP109.039.1  yathāgataṃ surā jagmuḥ svam eva sadanaṃ prati | 
 BRP109.039.2  tataḥ kadācid devānāṃ daityānāṃ vigraho mahān || 39 || 
 
 
 BRP109.040.1  babhūva tatra daityebhyo bhītā devāḥ śriyaḥ patim | 
 BRP109.040.2  tuṣṭuvuḥ sarvabhāvena vacobhis taṃ janārdanam || 40 || 
 
 devā ūcuḥ: 
 
 BRP109.041.1  śakrādayo 'pi tridaśāḥ kaṭākṣam | 
 BRP109.041.2  avekṣya yasyās tapa ācaranti | 
 BRP109.041.3  sā cāpi yatpādaratā ca lakṣmīs | 
 BRP109.041.4  taṃ brahmabhūtaṃ śaraṇaṃ prapadye || 41 || 
 
 
 BRP109.042.1  yasmāt trilokyāṃ na paraḥ samāno | 
 BRP109.042.2  na cādhikas tārkṣyarathān nṛsiṃhāt | 
 BRP109.042.3  sa devadevo 'vatu naḥ samastān | 
 BRP109.042.4  mahābhayebhyaḥ kṛpayā prapannān || 42 || 
 
 brahmovāca: 
 
 BRP109.043.1  tataḥ prasanno bhagavāñ śaṅkhacakragadādharaḥ | 
 BRP109.043.2  kimartham āgatāḥ sarve tatkartāsmīty uvāca tān || 43 || 
 
 devā ūcuḥ: 
 
 BRP109.044.1  bhayaṃ ca tīvraṃ daityebhyo devānāṃ madhusūdana | 
 BRP109.044.2  tatas trāṇāya devānāṃ matiṃ kuru janārdana || 44 || 
 
 brahmovāca: 
 
 BRP109.046.1  tān āgatān hariḥ prāha grastaṃ cakraṃ hareṇa me | 
 BRP109.046.2  kiṃ karomi gataṃ cakraṃ bhavantaś cārtim āgatāḥ | 
 BRP109.046.3  yāntu sarve devagaṇā rakṣā vaḥ kriyate mayā || 46 || 
 
 
 brahmovāca: 
 
 BRP109.047.1  tato gateṣu deveṣu viṣṇuś cakrārtham udyataḥ | 
 BRP109.047.2  godāvarīṃ tato gatvā śambhoḥ pūjāṃ pracakrame || 47 || 
 
 
 BRP109.048.1  suvarṇakamalair divyaiḥ sugandhair daśabhiḥ śataiḥ | 
 BRP109.048.2  bhaktito nityavat pūjāṃ cakre viṣṇur umāpateḥ || 48 || 
 
 
 BRP109.049.1  evaṃ sampūjyamāne tu tayos tattvam idaṃ śṛṇu | 
 BRP109.049.2  kamalānāṃ sahasre tu yadaikaṃ naiva pūryate || 49 || 
 
 
 BRP109.050.1  tadāsurāriḥ svaṃ netram utpāṭyārghyam akalpayat | 
 BRP109.050.2  arghyapātraṃ kare gṛhya sahasrakamalānvitam | 
 BRP109.050.3  dhyātvā śambhuṃ dadāv arghyam ananyaśaraṇo hariḥ || 50 || 
 
 viṣṇur uvāca: 
 
 BRP109.051.1  tvam eva deva jānīṣe bhāvam antargataṃ nṛṇām | 
 BRP109.051.2  tvam eva śaraṇo 'dhīśo 'tra kā bhaved vicāraṇā || 51 || 
 
 brahmovāca: 
 
 BRP109.052.1  vadann udaśrunayano nililye 'sāv itīśvare | 
 BRP109.052.2  bhavānīsahitaḥ śambhuḥ purastād abhavat tadā || 52 || 
 
 
 BRP109.053.1  gāḍham āliṅgya vividhair varair āpūrayad dharim | 
 BRP109.053.2  tad eva cakram abhavan netraṃ cāpi yathā purā || 53 || 
 
 
 BRP109.054.1  tataḥ suragaṇāḥ sarve tuṣṭuvur hariśaṅkarau | 
 BRP109.054.2  gaṅgāṃ cāpi saricchreṣṭhāṃ devaṃ ca vṛṣabhadhvajam || 54 || 
 
 
 BRP109.055.1  tataḥ prabhṛti tat tīrthaṃ cakratīrtham iti smṛtam | 
 BRP109.055.2  yasyānuśravaṇenaiva mucyate sarvakilbiṣaiḥ || 55 || 
 
 
 BRP109.056.1  tatra snānaṃ ca dānaṃ ca yaḥ kuryāt pitṛtarpaṇam | 
 BRP109.056.2  sarvapāpavinirmuktaḥ pitṛbhiḥ svargabhāg bhavet | 
 BRP109.056.3  tat tu cakrāṅkitaṃ tīrtham adyāpi paridṛśyate || 56 || 
 
 
 
        Chapter 110: Story of Dadhīci and his son Pippalāda
         SS  181-187 
 brahmovāca: 
 
 BRP110.001.1  pippalaṃ tīrtham ākhyātaṃ cakratīrthād anantaram | 
 BRP110.001.2  yatra cakreśvaro devaś cakram āpa yato hariḥ || 1 || 
 
 
 BRP110.002.1  yatra viṣṇuḥ svayaṃ sthitvā cakrārthaṃ śaṅkaraṃ vibhum | 
 BRP110.002.2  pūjayām āsa tat tīrthaṃ cakratīrtham udāhṛtam || 2 || 
 
 
 BRP110.003.1  yatra prīto 'bhavad viṣṇoḥ śambhus tat pippalaṃ viduḥ | 
 BRP110.003.2  mahimānaṃ yasya vaktuṃ na kṣamo 'py ahināyakaḥ || 3 || 
 
 
 BRP110.004.1  cakreśvaro pippaleśo nāmadheyasya kāraṇam | 
 BRP110.004.2  śṛṇu nārada tad bhaktyā sākṣād vedoditaṃ mayā || 4 || 
 
 
 
 BRP110.005.1  dadhīcir iti vikhyāto munir āsīd guṇānvitaḥ | 
 BRP110.005.2  tasya bhāryā mahāprājñā kulīnā ca pativratā || 5 || 
 
 
 BRP110.006.1  lopāmudreti yā khyātā svasā tasyā gabhastinī | 
 BRP110.006.2  iti nāmnā ca vikhyātā vaḍaveti prakīrtitā || 6 || 
 
 
 BRP110.007.1  dadhīceḥ sā priyā nityaṃ tapas tepe tayā mahat | 
 BRP110.007.2  dadhīcir agnimān nityaṃ gṛhadharmaparāyaṇaḥ || 7 || 
 
 
 BRP110.008.1  bhāgīrathīṃ samāśritya devātithiparāyaṇaḥ | 
 BRP110.008.2  svakalatrarataḥ śāntaḥ kumbhayonir ivāparaḥ || 8 || 
 
 
 BRP110.009.1  tasya prabhāvāt taṃ deśaṃ nārayo daityadānavāḥ | 
 BRP110.009.2  ājagmur muniśārdūla yatrāgastyasya cāśramaḥ || 9 || 
 
 
 BRP110.010.1  tatra devāḥ samājagmū rudrādityās tathāśvinau | 
 BRP110.010.2  indro viṣṇur yamo 'gniś ca jitvā daityān upāgatān || 10 || 
 
 
 BRP110.011.1  jayena jātasaṃharṣāḥ stutāś caiva marudgaṇaiḥ | 
 BRP110.011.2  dadhīciṃ muniśārdūlaṃ dṛṣṭvā nemuḥ sureśvarāḥ || 11 || 
 
 
 BRP110.012.1  dadhīcir jātasaṃharṣaḥ surān pūjya pṛthak pṛthak | 
 BRP110.012.2  gṛhakṛtyaṃ tataś cakre surebhyo bhāryayā saha || 12 || 
 
 
 BRP110.013.1  pṛṣṭāś ca kuśalaṃ tena kathāś cakruḥ surā api | 
 BRP110.013.2  dadhīcim abruvan devā bhāryayā sukhitaṃ punaḥ || 13 || 
 
 
 BRP110.014.1  āsīnaṃ hṛṣṭamanasa ṛṣiṃ natvā punaḥ punaḥ || 14 || 
 
 devā ūcuḥ: 
 
 BRP110.015.1  kim adya durlabhaṃ loke ṛṣe 'smākaṃ bhaviṣyati | 
 BRP110.015.2  tvādṛśaḥ sakṛpo yeṣu munir bhūkalpapādapaḥ || 15 || 
 
 
 BRP110.016.1  etad eva phalaṃ puṃsāṃ jīvatāṃ munisattama | 
 BRP110.016.2  tīrthāplutir bhūtadayā darśanaṃ ca bhavādṛśām || 16 || 
 
 
 BRP110.017.1  yat snehād ucyate 'smābhir avadhāraya tan mune | 
 BRP110.017.2  jitvā daityān iha prāptā hatvā rākṣasapuṅgavān || 17 || 
 
 
 BRP110.018.1  vayaṃ ca sukhino brahmaṃs tvayi dṛṣṭe viśeṣataḥ | 
 BRP110.018.2  nāyudhaiḥ phalam asmākaṃ voḍhuṃ naiva kṣamā vayam || 18 || 
 
 
 BRP110.019.1  sthāpyadeśaṃ na paśyāma āyudhānāṃ munīśvara | 
 BRP110.019.2  svarge suradviṣo jñātvā sthāpitāni haranti ca || 19 || 
 
 
 BRP110.020.1  nayeyur āyudhānīti tathaiva ca rasātale | 
 BRP110.020.2  tasmāt tavāśrame puṇye sthāpyante 'strāṇi mānada || 20 || 
 
 
 BRP110.021.1  naivātra kiñcid bhayam asti vipra | 
 BRP110.021.2  na dānavebhyo rākṣasebhyaś ca ghoram | 
 BRP110.021.3  tvadājñayā rakṣitapuṇyadeśo | 
 BRP110.021.4  na vidyate tapasā te samānaḥ || 21 || 
 
 
 BRP110.022.1  jitārayo brahmavidāṃ variṣṭhaṃ | 
 BRP110.022.2  vayaṃ ca pūrvaṃ nihatā daityasaṅghāḥ | 
 BRP110.022.3  astrair alaṃ bhārabhūtaiḥ kṛtārthaiḥ | 
 BRP110.022.4  sthāpyaṃ sthānaṃ te samīpe munīśa || 22 || 
 
 
 BRP110.023.1  divyān bhogān kāminībhiḥ sametān | 
 BRP110.023.2  devodyāne nandane sambhajāmaḥ | 
 BRP110.023.3  tato yāmaḥ kṛtakāryāḥ sahendrāḥ | 
 BRP110.023.4  svaṃ svaṃ sthānaṃ cāyudhānāṃ ca rakṣā || 23 || 
 
 
 BRP110.024.1  tvayā kṛtā jāyatāṃ tat praśādhi | 
 BRP110.024.2  samarthas tvaṃ rakṣaṇe dhāraṇe ca || 24 || 
 
 
 brahmovāca: 
 
 BRP110.025.1  tadvākyam ākarṇya dadhīcir evaṃ | 
 BRP110.025.2  vākyaṃ jagau vibudhān evam astu | 
 BRP110.025.3  nivāryamāṇaḥ priyaśīlayā striyā | 
 BRP110.025.4  kiṃ devakāryeṇa viruddhakāriṇā || 25 || 
 
 
 BRP110.026.1  ye jñātaśāstrāḥ paramārthaniṣṭhāḥ | 
 BRP110.026.2  saṃsāraceṣṭāsu gatānurāgāḥ | 
 BRP110.026.3  teṣāṃ parārthavyasanena kiṃ mune | 
 BRP110.026.4  yenātra vāmutra sukhaṃ na kiñcit || 26 || 
 
 
 BRP110.027.1  devadviṣo dveṣam anuprayānti | 
 BRP110.027.2  datte sthāne vipravarya śṛṇuṣva | 
 BRP110.027.3  naṣṭe hṛte cāyudhānāṃ munīśa | 
 BRP110.027.4  kupyanti devā ripavas te bhavanti || 27 || 
 
 
 BRP110.028.1  tasmān nedaṃ vedavidāṃ variṣṭha | 
 BRP110.028.2  yuktaṃ dravye parakīye mamatvam | 
 BRP110.028.3  tāvac ca maitrī dravyabhāvaś ca tāvan | 
 BRP110.028.4  naṣṭe hṛte ripavas te bhavanti || 28 || 
 
 
 BRP110.029.1  ced asti śaktir dravyadāne tatas te | 
 BRP110.029.2  dātavyam evārthine kiṃ vicāryam | 
 BRP110.029.3  no cet santaḥ parakāryāṇi kuryur | 
 BRP110.029.4  vāgbhir manobhiḥ kṛtibhis tathaiva || 29 || 
 
 
 BRP110.030.1  parasvasandhāraṇam etad eva | 
 BRP110.030.2  sadbhir nirastaṃ tyaja kānta sadyaḥ || 30 || 
 
 brahmovāca: 
 
 BRP110.031.1  evaṃ priyāyā vacanaṃ sa vipro | 
 BRP110.031.2  niśamya bhāryām idam āha subhrūm || 31 || 
 
 dadhīcir uvāca: 
 
 BRP110.032.1  purā surāṇām anumānya bhadre | 
 BRP110.032.2  netīti vāṇī na sukhaṃ mamaiti || 32 || 
 
 brahmovāca: 
 
 BRP110.033.1  śrutveritaṃ patyur iti priyāyāṃ | 
 BRP110.033.2  daivaṃ vinānyan na nṛṇāṃ samartham | 
 BRP110.033.3  tūṣṇīṃ sthitāyāṃ surasattamās te | 
 BRP110.033.4  saṃsthāpya cāstrāṇy atidīptimanti || 33 || 
 
 
 BRP110.034.1  natvā munīndraṃ yayur eva lokān | 
 BRP110.034.2  daityadviṣo nyastaśastrāḥ kṛtārthāḥ | 
 BRP110.034.3  gateṣu deveṣu munipravaryo | 
 BRP110.034.4  hṛṣṭo 'vasad bhāryayā dharmayuktaḥ || 34 || 
 
 
 BRP110.035.1  gate ca kāle hy ativiprayukte | 
 BRP110.035.2  daive varṣe saṅkhyayā vai sahasre | 
 BRP110.035.3  na te surā āyudhānāṃ munīśa | 
 BRP110.035.4  vācaṃ manaś cāpi tathaiva cakruḥ || 35 || 
 
 
 
 BRP110.036.1  dadhīcir apy āha gabhastim ojasā | 
 BRP110.036.2  devārayo māṃ dviṣatīha bhadre | 
 BRP110.036.3  na te surā netukāmā bhavanti | 
 BRP110.036.4  saṃsthāpitāny atra vadasva yuktam || 36 || 
 
 
 BRP110.037.1  sā cāha kāntaṃ vinayād uktam eva | 
 BRP110.037.2  tvaṃ jānīṣe nātha yad atra yuktam | 
 BRP110.037.3  daityā hariṣyanti mahāpravṛddhās | 
 BRP110.037.4  tapoyuktā balinaḥ svāyudhāni || 37 || 
 
 
 BRP110.038.1  tadastrarakṣārtham idaṃ sa cakre | 
 BRP110.038.2  mantrais tu saṅkṣālya jalaiś ca puṇyaiḥ | 
 BRP110.038.3  tad vāri sarvāstramayaṃ supuṇyaṃ | 
 BRP110.038.4  tejoyuktaṃ tac ca papau dadhīciḥ || 38 || 
 
 
 BRP110.039.1  nirvīryarūpāṇi tadāyudhāni | 
 BRP110.039.2  kṣayaṃ jagmuḥ kramaśaḥ kālayogāt | 
 BRP110.039.3  surāḥ samāgatya dadhīcim ūcur | 
 BRP110.039.4  mahābhayaṃ hy āgataṃ śātravaṃ naḥ || 39 || 
 
 
 BRP110.040.1  dadasva cāstrāṇi munipravīra | 
 BRP110.040.2  yāni tvadante nihitāni devaiḥ | 
 BRP110.040.3  dadhīcir apy āha surāribhītyā | 
 BRP110.040.4  anāgatyā bhavatāṃ cācireṇa || 40 || 
 
 
 BRP110.041.1  astrāṇi pītāni śarīrasaṃsthāny | 
 BRP110.041.2  uktāni yuktaṃ mama tad vadantu | 
 BRP110.041.3  śrutvā taduktaṃ vacanaṃ tu devāḥ | 
 BRP110.041.4  procus tam itthaṃ vinayāvanamrāḥ || 41 || 
 
 
 BRP110.042.1  astrāṇi dehīti ca vaktum etac | 
 BRP110.042.2  chakyaṃ na vānyat prativaktuṃ munīndra | 
 BRP110.042.3  vinā ca taiḥ paribhūyema nityaṃ | 
 BRP110.042.4  puṣṭārayaḥ kva prayāmo munīśa || 42 || 
 
 
 BRP110.043.1  na martyaloke na tale na nāke | 
 BRP110.043.2  vāsaḥ surāṇāṃ bhavitādya tāta | 
 BRP110.043.3  tvaṃ vipravaryas tapasā caiva yukto | 
 BRP110.043.4  nānyad vaktuṃ yujyate te purastāt || 43 || 
 
 
 
 BRP110.044.1  vipras tadovāca madasthisaṃsthāny | 
 BRP110.044.2  astrāṇi gṛhṇantu na saṃśayo 'tra | 
 BRP110.044.3  devās tam apy āhur anena kiṃ no hy | 
 BRP110.044.4  astrair hīnāḥ strītvam āptāḥ surendrāḥ || 44 || 
 
 
 BRP110.045.1  punas tadā cāha munipravīras | 
 BRP110.045.2  tyakṣye jīvān daihikān yogayuktaḥ | 
 BRP110.045.3  astrāṇi kurvantu madasthibhūtāny | 
 BRP110.045.4  anuttamāny uttamarūpavanti || 45 || 
 
 
 BRP110.046.1  kuruṣva cety āhur adīnasattvaṃ | 
 BRP110.046.2  dadhīcim ity uttaram agnikalpam | 
 BRP110.046.3  tadā tu tasya priyam īrayantī | 
 BRP110.046.4  na sānnidhye prātitheyī munīśa || 46 || 
 
 
 BRP110.047.1  te cāpi devās tām adṛṣṭvaiva śīghraṃ | 
 BRP110.047.2  tasyā bhītā vipram ūcuḥ kuruṣva | 
 BRP110.047.3  tatyāja jīvān dustyajān prītiyukto | 
 BRP110.047.4  yathāsukhaṃ deham imaṃ juṣadhvam || 47 || 
 
 
 BRP110.048.1  madasthibhiḥ prītimanto bhavantu | 
 BRP110.048.2  surāḥ sarve kiṃ tu dehena kāryam || 48 || 
 
 brahmovāca: 
 
 BRP110.049.1  ity uktvāsau baddhapadmāsanastho | 
 BRP110.049.2  nāsāgradattākṣiprakāśaprasannaḥ | 
 BRP110.049.3  vāyuṃ savahniṃ madhyamodghāṭayogān | 
 BRP110.049.4  nītvā śanair daharākāśagarbham || 49 || 
 
 
 BRP110.050.1  yad aprameyaṃ paramaṃ padaṃ yad | 
 BRP110.050.2  yad brahmarūpaṃ yad upāsitavyam | 
 BRP110.050.3  tatraiva vinyasya dhiyaṃ mahātmā | 
 BRP110.050.4  sāyujyatāṃ brahmaṇo 'sau jagāma || 50 || 
 
 
 BRP110.051.1  nirjīvatāṃ prāptam abhīkṣya devāḥ | 
 BRP110.051.2  kalevaraṃ tasya surāś ca samyak | 
 BRP110.051.3  tvaṣṭāram apy ūcur atitvarantaḥ | 
 BRP110.051.4  kuruṣva cāstrāṇi bahūni sadyaḥ || 51 || 
 
 
 BRP110.052.1  sa cāpi tān āha kathaṃ nu kāryaṃ | 
 BRP110.052.2  kalevaraṃ brāhmaṇasyeha devāḥ | 
 BRP110.052.3  bibhemi kartuṃ dāruṇaṃ cākṣamo 'haṃ | 
 BRP110.052.4  vidāritāny āyudhāny uttamāni || 52 || 
 
 
 BRP110.053.1  tadasthibhūtāni karomi sadyas | 
 BRP110.053.2  tato devā gāḥ samūcus tvarantaḥ || 53 || 
 
 devā ūcuḥ: 
 
 BRP110.054.1  vajraṃ mukhaṃ vaḥ kriyate hitārthaṃ | 
 BRP110.054.2  gāvo devair āyudhārthaṃ kṣaṇena | 
 BRP110.054.3  dadhīcidehaṃ tu vidārya yūyam | 
 BRP110.054.4  asthīni śuddhāni prayacchatādya || 54 || 
 
 brahmovāca: 
 
 BRP110.055.1  tā devavākyāc ca tathaiva cakruḥ | 
 
 BRP110.055.2  saṃlihya cāsthīni daduḥ surāṇām | 
 BRP110.055.3  surās tvarā jagmur adīnasattvāḥ | 
 BRP110.055.4  svam ālayaṃ cāpi tathaiva gāvaḥ || 55 || 
 
 
 BRP110.056.1  kṛtvā tathāstrāṇi ca devatānāṃ | 
 BRP110.056.2  tvaṣṭā jagāmātha surājñayā tadā | 
 BRP110.056.3  tataś cirāc chīlavatī subhadrā | 
 BRP110.056.4  bhartuḥ priyā bālagarbhā tvarantī || 56 || 
 
 
 BRP110.057.1  kare gṛhītvā kalaśaṃ vāripūrṇam | 
 BRP110.057.2  umāṃ natvā phalapuṣpaiḥ sametya | 
 BRP110.057.3  agniṃ ca bhartāram athāśramaṃ ca | 
 BRP110.057.4  sandraṣṭukāmā hy ājagāmātha śīghram || 57 || 
 
 
 BRP110.058.1  āgacchantīṃ tāṃ prātitheyīṃ tadānīṃ | 
 BRP110.058.2  nivārayām āsa tadolkapātaḥ | 
 BRP110.058.3  sā sambhramād āgatā cāśramaṃ svaṃ | 
 BRP110.058.4  naivāpaśyat tatra bhartāram agre || 58 || 
 
 
 BRP110.059.1  kva vā gataś ceti savismayā sā | 
 BRP110.059.2  papraccha cāgniṃ prātitheyī tadānīm | 
 BRP110.059.3  agnis tadovāca savistaraṃ tāṃ | 
 BRP110.059.4  devāgamaṃ yācanaṃ vai śarīre || 59 || 
 
 
 BRP110.060.1  asthnām upādānam atha prayāṇaṃ | 
 BRP110.060.2  śrutvā sarvaṃ duḥkhitā sā babhūva | 
 BRP110.060.3  duḥkhodvegāt sā papātātha pṛthvyāṃ | 
 BRP110.060.4  mandaṃ mandaṃ vahnināśvāsitā ca || 60 || 
 
 prātitheyy uvāca: 
 
 BRP110.061.1  śāpe 'marāṇāṃ tu nāhaṃ samarthā | 
 BRP110.061.2  agniṃ prāpsye kiṃ nu kāryaṃ bhaven me || 61 || 
 
 brahmovāca: 
 
 BRP110.062.1  kopaṃ ca duḥkhaṃ ca niyamya sādhvī | 
 BRP110.062.2  tadāvādīd dharmayuktaṃ ca bhartuḥ || 62 || 
 
 prātitheyy uvāca: 
 
 BRP110.063.1  utpadyate yat tu vināśi sarvaṃ | 
 BRP110.063.2  na śocyam astīti manuṣyaloke | 
 BRP110.063.3  govipradevārtham iha tyajanti | 
 BRP110.063.4  prāṇān priyān puṇyabhājo manuṣyāḥ || 63 || 
 
 
 BRP110.064.1  saṃsāracakre parivartamāne | 
 BRP110.064.2  dehaṃ samarthaṃ dharmayuktaṃ tv avāpya | 
 BRP110.064.3  priyān prāṇān devaviprārthahetos | 
 BRP110.064.4  te vai dhanyāḥ prāṇino ye tyajanti || 64 || 
 
 
 
 BRP110.065.1  prāṇāḥ sarve 'syāpi dehānvitasya | 
 BRP110.065.2  yātāro vai nātra sandehaleśaḥ | 
 BRP110.065.3/ evaṃ jñātvā vipragodevadīnādy BRP110.065.4  arthaṃ cainān utsṛjantīśvarās
            te || 65 || 
 
 
 BRP110.066.1  nivāryamāṇo 'pi mayā prapannayā | 
 BRP110.066.2  cakāra devāstraparigrahaṃ saḥ | 
 BRP110.066.3  manogataṃ vetty athavā vidhātuḥ | 
 BRP110.066.4  ko martyalokātigaceṣṭitasya || 66 || 
 
 brahmovāca: 
 
 BRP110.067.1  ity evam uktvāpūjya cāgnīn yathāvad | 
 BRP110.067.2  bhartus tvacā lomabhiḥ sā viveśa | 
 BRP110.067.3  garbhasthitaṃ bālakaṃ prātitheyī | 
 BRP110.067.4  kukṣiṃ vidāryātha kare gṛhītvā || 67 || 
 
 
 BRP110.068.1  natvā ca gaṅgāṃ bhuvam āśramaṃ ca | 
 BRP110.068.2  vanaspatīn oṣadhīr āśramasthān || 68 || 
 
 prātitheyy uvāca: 
 
 BRP110.069.1  pitrā hīno bandhubhir gotrajaiś ca | 
 BRP110.069.2  mātrā hīno bālakaḥ sarva eva | 
 BRP110.069.3  rakṣantu sarve 'pi ca bhūtasaṅghās | 
 BRP110.069.4  tathauṣadhyo bālakaṃ lokapālāḥ || 69 || 
 
 
 BRP110.070.1  ye bālakaṃ mātṛpitṛprahīṇaṃ | 
 BRP110.070.2  sanirviśeṣaṃ svatanuprarūḍhaiḥ | 
 BRP110.070.3  paśyanti rakṣanti ta eva nūnaṃ | 
 BRP110.070.4  brahmādikānām api vandanīyāḥ || 70 || 
 
 brahmovāca: 
 
 BRP110.071.1  ity uktvā cātyajad bālaṃ bhartṛcittaparāyaṇā | 
 BRP110.071.2  pippalānāṃ samīpe tu nyasya bālaṃ namasya ca || 71 || 
 
 
 BRP110.072.1  agniṃ pradakṣiṇīkṛtya yajñapātrasamanvitā | 
 BRP110.072.2  viveśāgniṃ prātitheyī bhartrā saha divaṃ yayau || 72 || 
 
 
 BRP110.073.1  ruruduś cāśramasthā ye vṛkṣāś ca vanavāsinaḥ | 
 BRP110.073.2  putravat poṣitā yena ṛṣiṇā ca dadhīcinā || 73 || 
 
 
 BRP110.074.1  vinā tena na jīvāmas tayā mātrā vinā tathā | 
 BRP110.074.2  mṛgāś ca pakṣiṇaḥ sarve vṛkṣāḥ procuḥ parasparam || 74 || 
 
 vṛkṣā ūcuḥ: 
 
 BRP110.075.1  svargam āseduṣoḥ pitros tadapatyeṣv akṛtrimam | 
 BRP110.075.2  ye kurvanty aniśaṃ snehaṃ ta eva kṛtino narāḥ || 75 || 
 
 
 BRP110.076.1  dadhīciḥ prātitheyī vā vīkṣate 'smān yathā purā | 
 BRP110.076.2  tathā pitā na mātā vā dhig asmān pāpino vayam || 76 || 
 
 
 BRP110.077.1  asmākam api sarveṣām ataḥ prabhṛti niścitam | 
 BRP110.077.2  bālo dadhīciḥ prātitheyī bālo dharmaḥ sanātanaḥ || 77 || 
 
 brahmovāca: 
 
 BRP110.078.1  evam uktvā tadauṣadhyo vanaspatisamanvitāḥ | 
 BRP110.078.2  somaṃ rājānam abhyetya yācire 'mṛtam uttamam || 78 || 
 
 
 
 BRP110.079.1  sa cāpi dattavāṃs tebhyaḥ somo 'mṛtam anuttamam | 
 BRP110.079.2  dadur bālāya te cāpi amṛtaṃ suravallabham || 79 || 
 
 
 BRP110.080.1  sa tena tṛpto vavṛdhe śuklapakṣe yathā śaśī | 
 BRP110.080.2  pippalaiḥ pālito yasmāt pippalādaḥ sa bālakaḥ | 
 BRP110.080.3  pravṛddhaḥ pippalān evam uvāca tv ativismitaḥ || 80 || 
 
 pippalāda uvāca: 
 
 BRP110.081.1  mānuṣebhyo mānuṣās tu jāyante pakṣibhiḥ khagāḥ | 
 BRP110.081.2  bījebhyo vīrudho loke vaiṣamyaṃ naiva dṛśyate | 
 BRP110.081.3  vārkṣas tv ahaṃ kathaṃ jāto hastapādādijīvavān || 81 || 
 
 brahmovāca: 
 
 BRP110.082.1  vṛkṣās tadvacanaṃ śrutvā sarvam ūcur yathākramam | 
 BRP110.082.2  dadhīcer maraṇaṃ sādhvyās tathā cāgnipraveśanam || 82 || 
 
 
 BRP110.083.1  asthnāṃ saṃharaṇaṃ devair etat sarvaṃ savistaram | 
 BRP110.083.2  śrutvā duḥkhasamāviṣṭo nipapāta tadā bhuvi || 83 || 
 
 
 BRP110.084.1  āśvāsitaḥ punar vṛkṣair vākyair dharmārthasaṃhitaiḥ | 
 BRP110.084.2  āśvastaḥ sa punaḥ prāha tadauṣadhivanaspatīn || 84 || 
 
 pippalāda uvāca: 
 
 BRP110.085.1  pitṛhantṝn haniṣye 'haṃ nānyathā jīvituṃ kṣamaḥ | 
 BRP110.085.2  pitur mitrāṇi śatrūṃś ca tathā putro 'nuvartate || 85 || 
 
 
 BRP110.086.1  sa eva putro yo 'nyas tu putrarūpo ripuḥ smṛtaḥ | 
 BRP110.086.2  vadanti pitṛmitrāṇi tārayanty ahitān api || 86 || 
 
 brahmovāca: 
 
 BRP110.087.1  vṛkṣās taṃ bālam ādāya somāntikam athāyayuḥ | 
 BRP110.087.2  bālavākyaṃ tu te vṛkṣāḥ somāyātha nyavedayan | 
 BRP110.087.3  śrutvā somo 'pi taṃ bālaṃ pippalādam abhāṣata || 87 || 
 
 soma uvāca: 
 
 BRP110.088.1  gṛhāṇa vidyāṃ vidhivat samagrāṃ | 
 BRP110.088.2  tapaḥsamṛddhiṃ ca śubhāṃ ca vācam | 
 BRP110.088.3  śauryaṃ ca rūpaṃ ca balaṃ ca buddhiṃ | 
 BRP110.088.4  samprāpsyase putra madājñayā tvam || 88 || 
 
 brahmovāca: 
 
 BRP110.089.1  pippalādas tam apy āha oṣadhīśaṃ vinītavat || 89 || 
 
 pippalāda uvāca: 
 
 BRP110.090.1  sarvam etad vṛthā manye pitṛhantṛviniṣkṛtim | 
 BRP110.090.2  na karomy atra yāvac ca tasmāt tat prathamaṃ vada || 90 || 
 
 
 BRP110.091.1  yasmin deśe yatra kāle yasmin deve ca mantrake | 
 BRP110.091.2  yatra tīrthe ca sidhyeta matsaṅkalpaḥ surottama || 91 || 
 
 brahmovāca: 
 
 BRP110.092.1  candraḥ prāha ciraṃ dhyātvā bhuktir vā muktir eva vā | 
 BRP110.092.2  sarvaṃ maheśvarād devāj jāyate nātra saṃśayaḥ || 92 || 
 
 
 BRP110.093.1  sa somaṃ punar apy āha kathaṃ drakṣye maheśvaram | 
 BRP110.093.2  bālo 'haṃ bālabuddhiś ca na sāmarthyaṃ tapas tathā || 93 || 
 
 candra uvāca: 
 
 BRP110.094.1  gautamīṃ gaccha bhadra tvaṃ stuhi cakreśvaraṃ haram | 
 BRP110.094.2  prasannas tu taveśāno hy alpāyāsena vatsaka || 94 || 
 
 
 
 BRP110.095.1  prīto bhaven mahādevaḥ sākṣāt kāruṇikaḥ śivaḥ | 
 BRP110.095.2  āste sākṣātkṛtaḥ śambhur viṣṇunā prabhaviṣṇunā || 95 || 
 
 
 BRP110.096.1  varaṃ ca dattavān viṣṇoś cakraṃ ca tridaśārcitam | 
 BRP110.096.2  gaccha tatra mahābuddhe daṇḍake gautamīṃ nadīm || 96 || 
 
 
 BRP110.097.1  cakreśvaraṃ nāma tīrthaṃ jānanty oṣadhayas tu tat | 
 BRP110.097.2  taṃ gatvā stuhi deveśaṃ sarvabhāvena śaṅkaram | 
 BRP110.097.3  sa te prītamanās tāta sarvān kāmān pradāsyati || 97 || 
 
 brahmovāca: 
 
 BRP110.098.1  tad rājavacanād brahman pippalādo mahāmuniḥ | 
 BRP110.098.2  ājagāma jagannātho yatra rudraḥ sa cakradaḥ || 98 || 
 
 
 BRP110.099.1  taṃ bālaṃ kṛpayāviṣṭāḥ pippalāḥ svāśramān yayuḥ | 
 BRP110.099.2  godāvaryāṃ tataḥ snātvā natvā tribhuvaneśvaram | 
 BRP110.099.3  tuṣṭāva sarvabhāvena pippalādaḥ śivaṃ śuciḥ || 99 || 
 
 pippalāda uvāca: 
 
 BRP110.100.1  sarvāṇi karmāṇi vihāya dhīrās | 
 BRP110.100.2  tyaktaiṣaṇā nirjitacittavātāḥ | 
 BRP110.100.3  yaṃ yānti muktyai śaraṇaṃ prayatnāt | 
 BRP110.100.4  tam ādidevaṃ praṇamāmi śambhum || 100 || 
 
 
 BRP110.101.1  yaḥ sarvasākṣī sakalāntarātmā | 
 BRP110.101.2  sarveśvaraḥ sarvakalānidhānam | 
 BRP110.101.3  vijñāya maccittagataṃ samastaṃ | 
 BRP110.101.4  sa me smarāriḥ karuṇāṃ karotu || 101 || 
 
 
 BRP110.102.1  digīśvarāñ jitya surārcitasya | 
 BRP110.102.2  kailāsam āndolayataḥ purāreḥ | 
 BRP110.102.3/ aṅguṣṭhakṛtyaiva rasātalād adho BRP110.102.4  gatasya tasyaiva
            daśānanasya || 102 || 
 
 
 BRP110.103.1  ālūnakāyasya giraṃ niśamya | 
 BRP110.103.2  vihasya devyā saha dattam iṣṭam | 
 BRP110.103.3  tasmai prasannaḥ kupito 'pi tadvad | 
 BRP110.103.4  ayuktadātāsi maheśvara tvam || 103 || 
 
 
 BRP110.104.1  sautrāmaṇīm ṛddhim adhaḥ sa cakre | 
 BRP110.104.2  yo 'rcāṃ harau nityam atīva kṛtvā | 
 BRP110.104.3  bāṇaḥ praśasyaḥ kṛtavān uccapūjāṃ | 
 BRP110.104.4  ramyāṃ manojñāṃ śaśikhaṇḍamauleḥ || 104 || 
 
 
 BRP110.105.1  jitvā ripūn devagaṇān prapūjya | 
 BRP110.105.2  guruṃ namaskartum agād viśākhaḥ | 
 BRP110.105.3  cukopa dṛṣṭvā gaṇanātham ūḍham | 
 BRP110.105.4  aṅke tam āropya jahāsa somaḥ || 105 || 
 
 
 BRP110.106.1  īśāṅkarūḍho 'pi śiśusvabhāvān | 
 BRP110.106.2  na mātur aṅkaṃ pramumoca bālaḥ | 
 BRP110.106.3  kruddhaṃ sutaṃ bodhitum apy aśaktas | 
 BRP110.106.4  tato 'rdhanāritvam avāpa somaḥ || 106 || 
 
 
 brahmovāca: 
 
 BRP110.107.1  tataḥ svayambhūḥ suprītaḥ pippalādam abhāṣata || 107 || 
 
 śiva uvāca: 
 
 BRP110.108.1  varaṃ varaya bhadraṃ te pippalāda yathepsitam || 108 || 
 
 pippalāda uvāca: 
 
 BRP110.109.1  hato devair mahādeva pitā mama mahāyaśāḥ | 
 BRP110.109.2  adāmbhikaḥ satyavādī tathā mātā pativratā || 109 || 
 
 
 BRP110.110.1  devebhyaś ca tayor nāśaṃ śrutvā nātha savistaram | 
 BRP110.110.2  duḥkhakopasamāviṣṭo nāhaṃ jīvitum utsahe || 110 || 
 
 
 BRP110.111.1  tasmān me dehi sāmarthyaṃ nāśayeyaṃ surān yathā | 
 BRP110.111.2  avadhyasevyas trailokye tvam eva śaśiśekhara || 111 || 
 
 īśvara uvāca: 
 
 BRP110.112.1  tṛtīyaṃ nayanaṃ draṣṭuṃ yadi śaknoṣi me 'nagha | 
 BRP110.112.2  tataḥ samartho bhavitā devāṃś chedayituṃ bhavān || 112 || 
 
 brahmovāca: 
 
 BRP110.113.1  tato draṣṭuṃ manaś cakre tṛtīyaṃ locanaṃ vibhoḥ | 
 BRP110.113.2  na śaśāka tadovāca na śakto 'smīti śaṅkaram || 113 || 
 
 īśvara uvāca: 
 
 BRP110.114.1  kiñcit kuru tapo bāla yadā drakṣyasi locanam | 
 BRP110.114.2  tṛtīyaṃ tvaṃ tadābhīṣṭaṃ prāpsyase nātra saṃśayaḥ || 114 || 
 
 brahmovāca: 
 
 BRP110.115.1  etac chrutveśānavākyaṃ tapase kṛtaniścayaḥ | 
 BRP110.115.2  dadhīcisūnur dharmātmā tatraiva bahulāḥ samāḥ || 115 || 
 
 
 BRP110.116.1  śivadhyānaikanirato bālo 'pi balavān iva | 
 BRP110.116.2  pratyahaṃ prātar utthāya snātvā natvā gurūn kramāt || 116 || 
 
 
 BRP110.117.1  sukhāsīno manaḥ kṛtvā suṣumnāyām ananyadhīḥ | 
 BRP110.117.2  hastasvastikam āropya nābhau vismṛtasaṃsṛtiḥ || 117 || 
 
 
 BRP110.118.1  sthānāt sthānāntarotkarṣān vidadhyau śāmbhavaṃ mahaḥ | 
 BRP110.118.2  dadarśa cakṣur devasya tṛtīyaṃ pippalāśanaḥ | 
 BRP110.118.3  kṛtāñjalipuṭo bhūtvā vinīta idam abravīt || 118 || 
 
 pippalāda uvāca: 
 
 BRP110.119.1  śambhunā devadevena varo dattaḥ purā mama | 
 BRP110.119.2  tārtīyacakṣuṣo jyotir yadā paśyasi tatkṣaṇāt || 119 || 
 
 
 BRP110.120.1  sarvaṃ te prārthitaṃ sidhyed ity āha tridaśeśvaraḥ | 
 BRP110.120.2  tasmād ripuvināśāya hetubhūtāṃ prayaccha me || 120 || 
 
 
 BRP110.121.1  tadaiva pippalāḥ procur vaḍavāpi mahādyute | 
 BRP110.121.2  mātā tava prātitheyī vadanty evaṃ divaṃ gatā || 121 || 
 
 
 BRP110.122.1  parābhidrohaniratā vismṛtātmahitā narāḥ | 
 BRP110.122.2  itas tato bhrāntacittāḥ patanti narakāvaṭe || 122 || 
 
 
 BRP110.123.1  tan mātṛvacanaṃ śrutvā kupitaḥ pippalāśanaḥ | 
 BRP110.123.2  abhimāne jvalaty antaḥ sādhuvādo nirarthakaḥ || 123 || 
 
 
 BRP110.124.1  dehi dehīti taṃ prāha kṛtyā netravinirgatā | 
 BRP110.124.2  vaḍaveti smaran vipraḥ kṛtyāpi vaḍavākṛtiḥ || 124 || 
 
 
 
 BRP110.125.1  sarvasattvavināśāya prabhūtānalagarbhiṇī | 
 BRP110.125.2  gabhastinī bālagarbhā yā mātā pippalāśinaḥ || 125 || 
 
 
 BRP110.126.1  taddhyānayogāt tu jātā kṛtyā sānalagarbhiṇī | 
 BRP110.126.2  utpannā sā mahāraudrā mṛtyujihveva bhīṣaṇā || 126 || 
 
 
 BRP110.127.1  avocat pippalādaṃ taṃ kiṃ kṛtyaṃ me vadasva tat | 
 BRP110.127.2  pippalādo 'pi tāṃ prāha devān khāda ripūn mama || 127 || 
 
 
 BRP110.128.1  jagrāha sā tathety uktvā pippalādaṃ purasthitam | 
 BRP110.128.2  sa prāha kim idaṃ kṛtye sā cāpy āha tvayoditam || 128 || 
 
 
 BRP110.129.1  devaiś ca nirmitaṃ dehaṃ tato bhītaḥ śivaṃ yayau | 
 BRP110.129.2  tuṣṭāva devaṃ sa muniḥ kṛtyāṃ prāha tadā śivaḥ || 129 || 
 
 śiva uvāca: 
 
 BRP110.130.1  yojanāntaḥsthitāñ jīvān na gṛhāṇa madājñayā | 
 BRP110.130.2  tasmād yāhi tato dūraṃ kṛtye kṛtyaṃ tataḥ kuru || 130 || 
 
 brahmovāca: 
 
 BRP110.131.1  tīrthāt tu pippalāt pūrvaṃ yāvad yojanasaṅkhyayā | 
 BRP110.131.2  prātiṣṭhad vaḍavārūpā kṛtyā sā ṛṣinirmitā || 131 || 
 
 
 BRP110.132.1  tasyāṃ jāto mahān agnir lokasaṃharaṇakṣamaḥ | 
 BRP110.132.2  taṃ dṛṣṭvā vibudhāḥ sarve trastāḥ śambhum upāgaman || 132 || 
 
 
 BRP110.133.1  cakreśvaraṃ pippaleśaṃ pippalādena toṣitam | 
 BRP110.133.2  stuvanto bhītamanasaḥ śambhum ūcur divaukasaḥ || 133 || 
 
 devā ūcuḥ: 
 
 BRP110.134.1  rakṣasva śambho kṛtyāsmān bādhate tadbhavānalaḥ | 
 BRP110.134.2  śaraṇaṃ bhava sarveśa bhītānām abhayaprada || 134 || 
 
 
 BRP110.135.1  sarvataḥ paribhūtānām ārtānāṃ śrāntacetasām | 
 BRP110.135.2  sarveṣām eva jantūnāṃ tvam eva śaraṇaṃ śiva || 135 || 
 
 
 BRP110.136.1  ṛṣiṇābhyarthitā kṛtyā tvaccakṣurvahninirgatā | 
 BRP110.136.2  sā jighāṃsati lokāṃs trīṃs tvaṃ nas trātā na cetaraḥ || 136 || 
 
 brahmovāca: 
 
 BRP110.137.1  tān abravīj jagannātho yojanāntarnivāsinaḥ | 
 BRP110.137.2  na bādhate tv asau kṛtyā tasmād yūyam aharniśam | 
 BRP110.137.3  ihaivāsadhvam amarās tasyā vo na bhayaṃ bhavet || 137 || 
 
 brahmovāca: 
 
 BRP110.138.1  punar ūcuḥ sureśānaṃ tvayā dattaṃ triviṣṭapam | 
 BRP110.138.2  tat tyaktvātra kathaṃ nātha vatsyāmas tridaśārcita || 138 || 
 
 brahmovāca: 
 
 BRP110.140.1  devānāṃ vacanaṃ śrutvā śivo vākyam athābravīt || 140 || 
 
 śiva uvāca: 
 
 BRP110.141.1  devo 'sau viśvataścakṣur yo devo viśvatomukhaḥ | 
 BRP110.141.2  yo raśmibhis tu dhamate nityaṃ yo janako mataḥ || 141 || 
 
 
 BRP110.142.1  sa sūrya eka evātra sākṣād rūpeṇa sarvadā | 
 BRP110.142.2  sthitiṃ karotu tanmūrtau bhaviṣyanty akhilāḥ sthitāḥ || 142 || 
 
 brahmovāca: 
 
 BRP110.143.1  tatheti śambhuvacanāt pārijātataros tadā | 
 BRP110.143.2  devā divākaraṃ cakrus tvaṣṭā bhāskaram abravīt || 143 || 
 
 
 tvaṣṭovāca: 
 
 BRP110.144.1  ihaivāssva jagatsvāmin rakṣemān vibudhān svayam | 
 BRP110.144.2  svāṃśaiś ca vayam apy atra tiṣṭhāmaḥ śambhusannidhau || 144 || 
 
 
 BRP110.145.1  cakreśvarasya parito yāvad yojanasaṅkhyayā | 
 BRP110.145.2  gaṅgāyā ubhayaṃ tīram āsādyāsan surottamāḥ || 145 || 
 
 
 BRP110.146.1  aṅgulyardhārdhamātraṃ tu gaṅgātīraṃ samāśritāḥ | 
 BRP110.146.2  tisraḥ koṭyas tathā pañca śatāni munisattama | 
 BRP110.146.3  tīrthānāṃ tatra vyuṣṭiṃ ca kaḥ śṛṇoti bravīti vā || 146 || 
 
 brahmovāca: 
 
 BRP110.147.1  tataḥ suragaṇāḥ sarve vinītāḥ śivam abruvan || 147 || 
 
 devā ūcuḥ: 
 
 BRP110.148.1  pippalādaṃ sureśāna śamaṃ naya jaganmaya || 148 || 
 
 brahmovāca: 
 
 BRP110.149.1  om ity uktvā jagannāthaḥ pippalādam avocata || 149 || 
 
 śiva uvāca: 
 
 BRP110.150.1  nāśiteṣv api deveṣu pitā te nāgamiṣyati | 
 BRP110.150.2  dattāḥ pitrā tava prāṇā devānāṃ kāryasiddhaye || 150 || 
 
 
 BRP110.151.1  dīnārtakaruṇābandhuḥ ko hi tādṛgbhave bhavet | 
 BRP110.151.2  tathā yātā divaṃ tāta tava mātā pativratā || 151 || 
 
 
 BRP110.152.1  samā kāpy atra matayā lopāmudrāpy arundhatī | 
 BRP110.152.2  yad asthibhiḥ surāḥ sarve jayinaḥ sukhinaḥ sadā || 152 || 
 
 
 BRP110.153.1  tenāvāptaṃ yaśaḥ sphītaṃ tava mātrākṣayaṃ kṛtam | 
 BRP110.153.2  tvayā putreṇa sarvatra nātaḥ parataraṃ kṛtam || 153 || 
 
 
 BRP110.154.1  tvatpratāpabhayāt svargāc cyutāṃs tvaṃ pātum arhasi | 
 BRP110.154.2  kāndiśīkāṃs tava bhayād amarāṃs trātum arhasi | 
 BRP110.154.3  nārtatrāṇād abhyadhikaṃ sukṛtaṃ kvāpi vidyate || 154 || 
 
 
 BRP110.155.1  yāvad yaśaḥ sphurati cāru manuṣyaloke | 
 BRP110.155.2  ahāni tāvanti divaṃ gatasya | 
 BRP110.155.3  dine dine varṣasaṅkhyā parasmiṃl | 
 BRP110.155.4  loke vāso jāyate nirvikāraḥ || 155 || 
 
 
 BRP110.156.1  mṛtās ta evātra yaśo na yeṣām | 
 BRP110.156.2  andhās ta eva śrutavarjitā ye | 
 BRP110.156.3  ye dānaśīlā na napuṃsakās te | 
 BRP110.156.4  ye dharmaśīlā na ta eva śocyāḥ || 156 || 
 
 brahmovāca: 
 
 BRP110.157.1  bhāṣitaṃ devadevasya śrutvā śānto 'bhavan muniḥ | 
 BRP110.157.2  kṛtāñjalipuṭo bhūtvā natvā nātham athābravīt || 157 || 
 
 pippalāda uvāca: 
 
 BRP110.158.1  vāgbhir manobhiḥ kṛtibhiḥ kadācin | 
 BRP110.158.2  mamopakurvanti hite ratā ye | 
 BRP110.158.3  tebhyo hitārthaṃ tv iha cāpareṣāṃ | 
 BRP110.158.4  somaṃ namasyāmi surādipūjyam || 158 || 
 
 
 
 BRP110.159.1  saṃrakṣito yair abhivardhitaś ca | 
 BRP110.159.2  samānagotraś ca samānadharmā | 
 BRP110.159.3  teṣām abhīṣṭāni śivaḥ karotu | 
 BRP110.159.4  bālendumauliṃ praṇato 'smi nityam || 159 || 
 
 
 BRP110.160.1  yair ahaṃ vardhito nityaṃ mātṛvat pitṛvat prabho | 
 BRP110.160.2  tannāmnā jāyatāṃ tīrthaṃ devadeva jagattraye || 160 || 
 
 
 BRP110.161.1  yaśas tu teṣāṃ bhavitā tebhyo 'ham anṛṇas tataḥ | 
 BRP110.161.2  yāni kṣetrāṇi devānāṃ yāni tīrthāni bhūtale || 161 || 
 
 
 BRP110.162.1  tebhyo yad idam adhikam anumanyantu devatāḥ | 
 BRP110.162.2  tataḥ kṣame 'haṃ devānām aparādhaṃ nirañjanaḥ || 162 || 
 
 brahmovāca: 
 
 BRP110.163.1  tataḥ samakṣaṃ surasākṣarāṃ giraṃ | 
 BRP110.163.2  sahasracakṣuḥpramukhāṃs tathāgrataḥ | 
 BRP110.163.3  uvāca devā api menire vaco | 
 BRP110.163.4  dadhīciputroditam ādareṇa || 163 || 
 
 
 BRP110.164.1  bālasya buddhiṃ vinayaṃ ca vidyāṃ | 
 BRP110.164.2  śauryaṃ balaṃ sāhasaṃ satyavācam | 
 BRP110.164.3  pitror bhaktiṃ bhāvaśuddhiṃ viditvā | 
 BRP110.164.4  tadāvādīc chaṅkaraḥ pippalādam || 164 || 
 
 śaṅkara uvāca: 
 
 BRP110.165.1  vatsa yad vai priyaṃ kāmaṃ yac cāpi suravallabham | 
 BRP110.165.2  prāpsyase vada kalyāṇaṃ nānyathā tvaṃ manaḥ kṛthāḥ || 165 || 
 
 pippalāda uvāca: 
 
 BRP110.166.1  ye gaṅgāyām āplutā dharmaniṣṭhāḥ | 
 BRP110.166.2  sampaśyanti tvatpadābjaṃ maheśa | 
 BRP110.166.3  sarvān kāmān āpnuvantu prasahya | 
 BRP110.166.4  dehānte te padam āyāntu śaivam || 166 || 
 
 
 BRP110.167.1  tātaḥ prāptas tvatpadaṃ cāmbikā me | 
 BRP110.167.2  nātha prāptā pippalaś cāmarāś ca | 
 BRP110.167.3  sukhaṃ prāptā nāthanāthaṃ vilokya | 
 BRP110.167.4  tvāṃ paśyeyus tvatpadaṃ te prayāntu || 167 || 
 
 brahmovāca: 
 
 BRP110.168.1  tathety uktvā pippalādaṃ devadevo maheśvaraḥ | 
 BRP110.168.2  abhinandya ca taṃ devaiḥ sārdhaṃ vākyam athābravīt || 168 || 
 
 
 BRP110.169.1  devā api mudā yuktā nirbhayās tatkṛtād bhayāt | 
 BRP110.169.2  idam ūcuḥ sarva eva dādhīcaṃ śivasannidhau || 169 || 
 
 devā ūcuḥ: 
 
 BRP110.170.1  surāṇāṃ yad abhīṣṭaṃ ca tvayā kṛtam asaṃśayam | 
 BRP110.170.2  pālitā devadevasya ājñā trailokyamaṇḍanī || 170 || 
 
 
 BRP110.171.1  yācitaṃ ca tvayā pūrvaṃ parārthaṃ nātmane dvija | 
 BRP110.171.2  tasmād anyatamaṃ brūhi kiñcid dāsyāmahe vayam || 171 || 
 
 brahmovāca: 
 
 BRP110.172.1  punaḥ punas tad evocuḥ surasaṅghā dvijottamam | 
 
 BRP110.172.2  kṛtāñjalipuṭaḥ pūrvaṃ natvā śambhusurān idam | 
 BRP110.172.3  uvāca pippalādaś ca umāṃ natvā ca pippalān || 172 || 
 
 pippalāda uvāca: 
 
 BRP110.173.1  pitarau draṣṭukāmo 'smi sadā me śabdagocarau | 
 BRP110.173.2  te dhanyāḥ prāṇino loke mātāpitror vaśe sthitāḥ || 173 || 
 
 
 BRP110.174.1  śuśrūṣaṇaparā nityaṃ tatpādājñāpratīkṣakāḥ | 
 BRP110.174.2  indriyāṇi śarīraṃ ca kulaṃ śaktiṃ dhiyaṃ vapuḥ || 174 || 
 
 
 BRP110.175.1  parilabhya tayoḥ kṛtye kṛtakṛtyo bhavet svayam | 
 BRP110.175.2  paśūnāṃ pakṣiṇāṃ cāpi sulabhaṃ mātṛdarśanam || 175 || 
 
 
 BRP110.176.1  durlabhaṃ mama tac cāpi pṛcche pāpaphalaṃ nu kim | 
 BRP110.176.2  durlabhaṃ ca tathā cet syāt sarveṣāṃ yasya kasyacit || 176 || 
 
 
 BRP110.177.1  nopapadyeta sulabhaṃ matto nānyo 'sti pāpakṛt | 
 BRP110.177.2  tayor darśanamātraṃ ca yadi prāpsye surottamāḥ || 177 || 
 
 
 BRP110.178.1  manovākkāyakarmabhyaḥ phalaṃ prāptaṃ bhaviṣyati | 
 BRP110.178.2  pitarau ye na paśyanti samutpannā na saṃsṛtau | 
 BRP110.178.3  teṣāṃ mahāpātakānāṃ kaḥ saṅkhyāṃ kartum īśvaraḥ || 178 || 
 
 brahmovāca: 
 
 BRP110.179.1  tad ṛṣer vacanaṃ śrutvā mithaḥ sammantrya te surāḥ | 
 BRP110.179.2  vimānavaram ārūḍhau pitarau dampatī śubhau || 179 || 
 
 
 BRP110.180.1  tava sandarśanākāṅkṣau drakṣyase vādya niścitam | 
 BRP110.180.2  viṣādaṃ lobhamohau ca tyaktvā cittaṃ śamaṃ naya || 180 || 
 
 
 BRP110.181.1  paśya paśyeti taṃ prāhur dādhīcaṃ surasattamāḥ | 
 BRP110.181.2  vimānavaram ārūḍhau svargiṇau svarṇabhūṣaṇau || 181 || 
 
 
 BRP110.182.1  tava sandarśanākāṅkṣau pitarau dampatī śubhau | 
 BRP110.182.2  vījyamānau surastrībhiḥ stūyamānau ca kinnaraiḥ || 182 || 
 
 
 BRP110.183.1  dṛṣṭvā sa mātāpitarau nanāma śivasannidhau | 
 BRP110.183.2  harṣabāṣpāśrunayanau sa kathañcid uvāca tau || 183 || 
 
 putra uvāca: 
 
 BRP110.184.1  tārayanty eva pitarāv anye putrāḥ kulodvahāḥ | 
 BRP110.184.2  ahaṃ tu mātur udare kevalaṃ bhedakāraṇam | 
 BRP110.184.3  evambhūto 'pi tau mohāt paśyeyam atidurmatiḥ || 184 || 
 
 brahmovāca: 
 
 BRP110.185.1  tāv ālokya tato duḥkhād vaktuṃ naiva śaśāka saḥ | 
 BRP110.185.2  devāś ca mātāpitarau pippalādam athābruvan || 185 || 
 
 
 BRP110.186.1  dhanyas tvaṃ putra lokeṣu yasya kīrtir gatā divam | 
 BRP110.186.2  sākṣātkṛtas tvayā tryakṣo devāś cāśvāsitās tvayā | 
 BRP110.186.3  tvayā putreṇa sallokā na kṣīyante kadācana || 186 || 
 
 brahmovāca: 
 
 BRP110.187.1  puṣpavṛṣṭis tadā svargāt papāta tasya mūrdhani | 
 BRP110.187.2  jayaśabdaḥ surair uktaḥ prādurbhūto mahāmune || 187 || 
 
 
 
 BRP110.188.1  āśiṣaṃ tu sute dattvā dadhīciḥ saha bhāryayā | 
 BRP110.188.2  śambhuṃ gaṅgāṃ surān natvā putraṃ vākyam athābravīt || 188 || 
 
 dadhīcir uvāca: 
 
 BRP110.189.1  prāpya bhāryāṃ śive bhaktiṃ kuru gaṅgāṃ ca sevaya | 
 BRP110.189.2  putrān utpādya vidhivad yajñān iṣṭvā sadakṣiṇān | 
 BRP110.189.3  kṛtakṛtyas tato vatsa ākramasva ciraṃ divam || 189 || 
 
 brahmovāca: 
 
 BRP110.190.1  karomy evam iti prāha dadhīciṃ pippalāśanaḥ | 
 BRP110.190.2  dadhīciḥ putram āśvāsya bhāryayā ca punaḥ punaḥ || 190 || 
 
 
 BRP110.191.1  anujñātaḥ suragaṇaiḥ punaḥ sa divam ākramat | 
 BRP110.191.2  devā apy ūcire sarve pippalādaṃ sasambhramāḥ || 191 || 
 
 devā ūcuḥ: 
 
 BRP110.192.1  kṛtyāṃ śamaya bhadraṃ te tad utpannaṃ mahānalam || 192 || 
 
 brahmovāca: 
 
 BRP110.193.1  pippalādas tu tān āha na śakto 'haṃ nivāraṇe | 
 BRP110.193.2  asatyaṃ naiva vaktāhaṃ yūyaṃ kṛtyāṃ tu brūta tām || 193 || 
 
 
 BRP110.194.1  māṃ dṛṣṭvā sā mahāraudrā viparītaṃ kariṣyati | 
 BRP110.194.2  tām eva gatvā vibudhāḥ procus te śāntikāraṇam || 194 || 
 
 
 BRP110.195.1  analaṃ ca yathāprīti te ubhe nety avocatām | 
 BRP110.195.2  sarveṣāṃ bhakṣaṇāyaiva sṛṣṭā cāhaṃ dvijanmanā || 195 || 
 
 
 BRP110.196.1  tathā ca matprasūto 'gnir anyathā tat kathaṃ bhavet | 
 BRP110.196.2  mahābhūtāni pañcāpi sthāvaraṃ jaṅgamaṃ tathā || 196 || 
 
 
 BRP110.197.1  sarvam asmanmukhe vidyād vaktavyaṃ nāvaśiṣyate | 
 BRP110.197.2  mayā sammantrya te devāḥ punar ūcur ubhāv api || 197 || 
 
 
 BRP110.198.1  bhakṣayetām ubhau sarvaṃ yathānukramatas tathā | 
 BRP110.198.2  vaḍavāpi surān evam uvāca śṛṇu nārada || 198 || 
 
 vaḍavovāca: 
 
 BRP110.199.1  bhavatām icchayā sarvaṃ bhakṣyaṃ me surasattamāḥ || 199 || 
 
 brahmovāca: 
 
 BRP110.200.1  vaḍavā sā nadī jātā gaṅgayā saṅgatā mune | 
 BRP110.200.2  tadbhavas tu mahān agnir ya āsīd atibhīṣaṇaḥ | 
 BRP110.200.3  tam āhur amarā vahniṃ bhūtānām ādito viduḥ || 200 || 
 
 surā ūcuḥ: 
 
 BRP110.201.1  āpo jyeṣṭhatamā jñeyās tathaiva prathamaṃ bhavān | 
 BRP110.201.2  tatrāpy apāmpatiṃ jyeṣṭhaṃ samudram aśanaṃ kuru | 
 BRP110.201.3  yathaiva tu vayaṃ brūmo gaccha bhuṅkṣva yathāsukham || 201 || 
 
 brahmovāca: 
 
 BRP110.202.1  analas tv amarān āha āpas tatra kathaṃ tv aham | 
 BRP110.202.2  vrajeyaṃ yadi māṃ tatra prāpayanty udakaṃ mahat || 202 || 
 
 
 BRP110.203.1  bhavanta eva te 'py āhuḥ kathaṃ te 'gne gatir bhavet | 
 BRP110.203.2  agnir apy āha tān devān kanyā māṃ guṇaśālinī || 203 || 
 
 
 BRP110.204.1  hiraṇyakalaśe sthāpya nayed yatra gatir mama | 
 BRP110.204.2  tasya tad vacanaṃ śrutvā kanyām ūcuḥ sarasvatīm || 204 || 
 
 
 devā ūcuḥ: 
 
 BRP110.205.1  nayainam analaṃ śīghraṃ śirasā varuṇālayam || 205 || 
 
 brahmovāca: 
 
 BRP110.206.1  sarasvatī surān āha naikā śaktā ca dhāraṇe | 
 BRP110.206.2  yuktā catasṛbhiḥ śīghraṃ vaheyaṃ varuṇālayam || 206 || 
 
 
 BRP110.207.1  sarasvatyā vacaḥ śrutvā gaṅgāṃ ca yamunāṃ tathā | 
 BRP110.207.2  narmadāṃ tapatīṃ caiva surāḥ procuḥ pṛthak pṛthak || 207 || 
 
 
 BRP110.208.1  tābhiḥ samanvitovāha hiraṇyakalaśe 'nalam | 
 BRP110.208.2  saṃsthāpya śirasādhārya tā jagmur varuṇālayam || 208 || 
 
 
 BRP110.209.1  saṃsthāpya yatra deveśaḥ somanātho jagatpatiḥ | 
 BRP110.209.2  adhyāste vibudhaiḥ sārdhaṃ prabhāse śaśibhūṣaṇaḥ || 209 || 
 
 
 BRP110.210.1  prāpayām āsur analaṃ pañcanadyaḥ sarasvatī | 
 BRP110.210.2  adhyāste ca mahān agniḥ piban vāri śanaiḥ śanaiḥ || 210 || 
 
 
 BRP110.211.1  tataḥ suragaṇāḥ sarve śivam ūcuḥ surottamam || 211 || 
 
 devā ūcuḥ: 
 
 BRP110.212.1  asthnāṃ ca pāvanaṃ brūhi asmākaṃ ca gavāṃ tathā || 212 || 
 
 brahmovāca: 
 
 BRP110.213.1  śivaḥ prāha tadā sarvān gaṅgām āplutya yatnataḥ | 
 BRP110.213.2  devāś ca gāvas tatpāpān mucyante nātra saṃśayaḥ || 213 || 
 
 
 BRP110.214.1  prakṣālitāni cāsthīni ṛṣidehabhavāny atha | 
 BRP110.214.2  tāni prakṣālanād eva tatra prāptāni pūtatām || 214 || 
 
 
 BRP110.215.1  yatra devā muktapāpās tat tīrthaṃ pāpanāśanam | 
 BRP110.215.2  tatra snānaṃ ca dānaṃ ca brahmahatyāvināśanam || 215 || 
 
 
 BRP110.216.1  gavāṃ ca pāvanaṃ yatra gotīrthaṃ tad udāhṛtam | 
 BRP110.216.2  tatra snānān mahābuddhir gomedhaphalam āpnuyāt || 216 || 
 
 
 BRP110.217.1  yatra tadbrāhmaṇāsthīni āsan puṇyāni nārada | 
 BRP110.217.2  pitṛtīrthaṃ tu vai jñeyaṃ pitṝṇāṃ prītivardhanam || 217 || 
 
 
 BRP110.218.1  bhasmāsthinakharomāṇi prāṇino yasya kasyacit | 
 BRP110.218.2  tatra tīrthe saṅkrameran yāvac candrārkatārakam || 218 || 
 
 
 BRP110.219.1  svarge vāso bhavet tasya api duṣkṛtakarmaṇaḥ | 
 BRP110.219.2  tathā cakreśvarāt tīrthāt trīṇi tīrthāni nārada | 
 BRP110.219.3  tataḥ pūtāḥ suragaṇā gāvaḥ śambhum athābruvan || 219 || 
 
 gosurā ūcuḥ: 
 
 BRP110.220.1  yāmaḥ svaṃ svam adhiṣṭhānam atra sūryaḥ pratiṣṭhitaḥ | 
 BRP110.220.2  asmin sthite dinakare surāḥ sarve pratiṣṭhitāḥ || 220 || 
 
 
 BRP110.221.1  bhaveyur jagatām īśa tad anujñātum arhasi | 
 BRP110.221.2  sūryo hy ātmāsya jagatas tasthuṣaś ca sanātanaḥ || 221 || 
 
 
 BRP110.222.1  divākaro devamayas tatrāsmābhiḥ pratiṣṭhitaḥ | 
 BRP110.222.2  yatra gaṅgā jagaddhātrī yatra vai tryambakaḥ svayam | 
 BRP110.222.3  suravāsaṃ pratiṣṭhānaṃ bhaved yatra ca tryambakam || 222 || 
 
 brahmovāca: 
 
 BRP110.223.1  āpṛcchya pippalādaṃ taṃ surāḥ svaṃ sadanaṃ yayuḥ | 
 BRP110.223.2  pippalāḥ kālaparyāye svargaṃ jagmur athākṣayam || 223 || 
 
 
 
 BRP110.224.1  pādapānāṃ padaṃ vipraḥ pippalādaḥ pratāpavān | 
 BRP110.224.2  kṣetrādhipatye saṃsthāpya pūjayām āsa śaṅkaram || 224 || 
 
 
 BRP110.225.1  dadhīcisūnur munir ugratejā | 
 BRP110.225.2  avāpya bhāryāṃ gautamasyātmajāṃ ca | 
 BRP110.225.3  putrān athāvāpya śriyaṃ yaśaś ca | 
 BRP110.225.4  suhṛjjanaiḥ svargam avāpa dhīraḥ || 225 || 
 
 
 BRP110.226.1  tataḥ prabhṛti tat tīrthaṃ pippaleśvaram ucyate | 
 BRP110.226.2  sarvakratuphalaṃ puṇyaṃ smaraṇād aghanāśanam || 226 || 
 
 
 BRP110.227.1  kiṃ punaḥ snānadānābhyām ādityasya tu darśanāt | 
 BRP110.227.2  cakreśvaraḥ pippaleśo devadevasya nāmanī || 227 || 
 
 
 BRP110.228.1  sarahasyaṃ viditvā tu sarvakāmān avāpnuyāt | 
 BRP110.228.2  sūryasya ca pratiṣṭhānāt suravāse pratiṣṭhite | 
 BRP110.228.3  pratiṣṭhānaṃ tu tat kṣetraṃ surāṇām api vallabham || 228 || 
 
 
 BRP110.229.1  itīdam ākhyānam atīva puṇyaṃ | 
 BRP110.229.2  paṭheta vā yaḥ śṛṇuyāt smared vā | 
 BRP110.229.3  sa dīrghajīvī dhanavān dharmayuktaś | 
 BRP110.229.4  cānte smarañ śambhum upaiti nityam || 229 || 
 
 
 
        Chapter 111: The Prince as Serpent
         SS  187-189 
 brahmovāca: 
 
 BRP111.001.1  nāgatīrtham iti khyātaṃ sarvakāmapradaṃ śubham | 
 BRP111.001.2  yatra nāgeśvaro devaḥ śṛṇu tasyāpi vistaram || 1 || 
 
 
 BRP111.002.1  pratiṣṭhānapure rājā śūrasena iti śrutaḥ | 
 BRP111.002.2  somavaṃśabhavaḥ śrīmān matimān guṇasāgaraḥ || 2 || 
 
 
 BRP111.003.1  putrārthaṃ sa mahāyatnam akarot priyayā saha | 
 BRP111.003.2  tasya putraś cirād āsīt sarpo vai bhīṣaṇākṛtiḥ || 3 || 
 
 
 BRP111.004.1  putraṃ taṃ gopayām āsa śūraseno mahīpatiḥ | 
 BRP111.004.2  rājñaḥ putraḥ sarpa iti na kaścid vindate janaḥ || 4 || 
 
 
 BRP111.005.1  antarvartī paro vāpi mātaraṃ pitaraṃ vinā | 
 BRP111.005.2  dhātreyy api na jānāti nāmātyo na purohitaḥ || 5 || 
 
 
 BRP111.006.1  taṃ dṛṣṭvā bhīṣaṇaṃ sarpaṃ sabhāryo nṛpasattamaḥ | 
 BRP111.006.2  santāpaṃ nityam āpnoti sarpād varam aputratā || 6 || 
 
 
 BRP111.007.1  etad asti mahāsarpo vakti nityaṃ manuṣyavat | 
 BRP111.007.2  sa sarpaḥ pitaraṃ prāha kuru cūḍām api kriyām || 7 || 
 
 
 BRP111.008.1  tathopanayanaṃ cāpi vedādhyayanam eva ca | 
 BRP111.008.2  yāvad vedaṃ na cādhīte tāvac chūdrasamo dvijaḥ || 8 || 
 
 brahmovāca: 
 
 BRP111.009.1  etac chrutvā putravacaḥ śūraseno 'tiduḥkhitaḥ | 
 
 BRP111.009.2  brāhmaṇaṃ kañcanānīya saṃskārādi tadākarot | 
 BRP111.009.3  adhītavedaḥ sarpo 'pi pitaraṃ cābravīd idam || 9 || 
 
 sarpa uvāca: 
 
 BRP111.010.1  vivāhaṃ kuru me rājan strīkāmo 'haṃ nṛpottama | 
 BRP111.010.2  anyathāpi ca kṛtyaṃ te na sidhyed iti me matiḥ || 10 || 
 
 
 BRP111.011.1  janayitvātmajān vedavidhinākhilasaṃskṛtīḥ | 
 BRP111.011.2  na kuryād yaḥ pitā tasya narakān nāsti niṣkṛtiḥ || 11 || 
 
 brahmovāca: 
 
 BRP111.012.1  vismitaḥ sa pitā prāha sutaṃ tam uragākṛtim || 12 || 
 
 śūrasena uvāca: 
 
 BRP111.013.1  yasya śabdād api trāsaṃ yānti śūrāś ca pūruṣāḥ | 
 BRP111.013.2  tasmai kanyāṃ tu ko dadyād vada putra karomi kim || 13 || 
 
 brahmovāca: 
 
 BRP111.014.1  tat pitur vacanaṃ śrutvā sarpaḥ prāha vicakṣaṇaḥ || 14 || 
 
 sarpa uvāca: 
 
 BRP111.015.1  vivāhā bahavo rājan rājñāṃ santi janeśvara | 
 BRP111.015.2  prasahyāharaṇaṃ cāpi śastrair vaivāha eva ca || 15 || 
 
 
 BRP111.016.1  jāte vivāhe putrasya pitāsau kṛtakṛd bhavet | 
 BRP111.016.2  no ced atraiva gaṅgāyāṃ mariṣye nātra saṃśayaḥ || 16 || 
 
 brahmovāca: 
 
 BRP111.017.1  tat putraniścayaṃ jñātvā aputro nṛpasattamaḥ | 
 BRP111.017.2  vivāhārtham amātyāṃs tān āhūyedaṃ vaco 'bravīt || 17 || 
 
 śūrasena uvāca: 
 
 BRP111.018.1  nāgeśvaro mama suto yuvarājo guṇākaraḥ | 
 BRP111.018.2  guṇavān matimāñ śūro durjayaḥ śatrutāpanaḥ || 18 || 
 
 
 BRP111.019.1  rathe nāge sa dhanuṣi pṛthivyāṃ nopamīyate | 
 BRP111.019.2  vivāhas tasya kartavyo hy ahaṃ vṛddhas tathaiva ca || 19 || 
 
 
 BRP111.020.1  rājyabhāraṃ sute nyasya niścinto 'haṃ bhavāmy ataḥ | 
 BRP111.020.2  na dārasaṅgraho yāvat tāvat putro mama priyaḥ || 20 || 
 
 
 BRP111.021.1  bālabhāvaṃ no jahāti tasmāt sarve 'numanya ca | 
 BRP111.021.2  vivāhāyātha kurvantu yatnaṃ mama hite ratāḥ || 21 || 
 
 
 BRP111.022.1  na me kācit tadā cintā kṛtodvāho yadātmajaḥ | 
 BRP111.022.2  sute nyastabharā yānti kṛtinas tapase vanam || 22 || 
 
 brahmovāca: 
 
 BRP111.023.1  amātyā rājavacanaṃ śrutvā sarve vinītavat | 
 BRP111.023.2  ūcuḥ prāñjalayo harṣād rājānaṃ bhūritejasam || 23 || 
 
 amātyā ūcuḥ: 
 
 BRP111.024.1  tava putro guṇajyeṣṭhas tvaṃ ca sarvatra viśrutaḥ | 
 BRP111.024.2  vivāhe tava putrasya kiṃ mantryaṃ kiṃ tu cintyate || 24 || 
 
 brahmovāca: 
 
 BRP111.025.1  amātyeṣu tathokteṣu gambhīro nṛpasattamaḥ | 
 BRP111.025.2  putraṃ sarpaṃ tv amātyānāṃ na cākhyāti na te viduḥ || 25 || 
 
 
 
 BRP111.026.1  rājā punas tān uvāca kā syāt kanyā guṇādhikā | 
 BRP111.026.2  mahāvaṃśabhavaḥ śrīmān ko rājā syād guṇāśrayaḥ || 26 || 
 
 
 BRP111.027.1  sambandhayogyaḥ śūraś ca yatsambandhaḥ praśasyate | 
 BRP111.027.2  tad rājavacanaṃ śrutvā amātyānāṃ mahāmatiḥ || 27 || 
 
 
 BRP111.028.1  kulīnaḥ sādhur atyantaṃ rājakāryahite rataḥ | 
 BRP111.028.2  rājño matiṃ viditvā tu iṅgitajño 'bravīd idam || 28 || 
 
 amātya uvāca: 
 
 BRP111.029.1  pūrvadeśe mahārāja vijayo nāma bhūpatiḥ | 
 BRP111.029.2  vājivāraṇaratnānāṃ yasya saṅkhyā na vidyate || 29 || 
 
 
 BRP111.030.1  aṣṭau putrā maheṣvāsā mahārājasya dhīmataḥ | 
 BRP111.030.2  teṣāṃ svasā bhogavatī sākṣāl lakṣmīr ivāparā | 
 BRP111.030.3  tava putrasya yogyā sā bhāryā rājan mayoditā || 30 || 
 
 brahmovāca: 
 
 BRP111.031.1  vṛddhāmātyavacaḥ śrutvā rājā taṃ pratyabhāṣata || 31 || 
 
 rājovāca: 
 
 BRP111.032.1  sutā tasya kathaṃ me 'sya sutasya syād vadasva tat || 32 || 
 
 vṛddhāmātya uvāca: 
 
 BRP111.033.1  lakṣito 'si mahārāja yat te manasi vartate | 
 BRP111.033.2  yac chūrasena kṛtyaṃ syād anujānīhi māṃ tataḥ || 33 || 
 
 brahmovāca: 
 
 BRP111.034.1  vṛddhāmātyavacaḥ śrutvā bhūṣaṇācchādanoktibhiḥ | 
 BRP111.034.2  sampūjya preṣayām āsa mahatyā senayā saha || 34 || 
 
 
 BRP111.035.1  sa pūrvadeśam āgatya mahārājaṃ sametya ca | 
 BRP111.035.2  sampūjya vividhair vākyair upāyair nītisambhavaiḥ || 35 || 
 
 
 BRP111.036.1  mahārājasutāyāś ca bhogavatyā mahāmatiḥ | 
 BRP111.036.2  śūrasenasya nṛpateḥ sūnor nāgasya dhīmataḥ || 36 || 
 
 
 BRP111.037.1  vivāhāyākarot sandhiṃ mithyāmithyāvacouktibhiḥ | 
 BRP111.037.2  pūjayām āsa nṛpatiṃ bhūṣaṇācchādanādibhiḥ || 37 || 
 
 
 BRP111.038.1  avāpya pūjāṃ nṛpatir dadāmīty avadat tadā | 
 BRP111.038.2  tata āgatya rājñe 'sau vṛddhāmātyo mahāmatiḥ || 38 || 
 
 
 BRP111.039.1  śūrasenāya tad vṛttaṃ vaivāhikam avedayat | 
 BRP111.039.2  tato bahutithe kāle vṛddhāmātyo mahāmatiḥ || 39 || 
 
 
 BRP111.040.1  punar balena mahatā vastrālaṅkārabhūṣitaḥ | 
 BRP111.040.2  jagāma tarasā sarvair anyaiś ca sacivair vṛtaḥ || 40 || 
 
 
 BRP111.041.1  vivāhāya mahāmātyo mahārājāya buddhimān | 
 BRP111.041.2  sarvaṃ provāca vṛddho 'sāv amātyaḥ sacivair vṛtaḥ || 41 || 
 
 vṛddhāmātya uvāca: 
 
 BRP111.042.1  atrāgantuṃ na cāyāti śūrasenasya bhūpateḥ | 
 BRP111.042.2  putro nāga iti khyāto buddhimān guṇasāgaraḥ || 42 || 
 
 
 BRP111.043.1  kṣatriyāṇāṃ vivāhāś ca bhaveyur bahudhā nṛpa | 
 BRP111.043.2  tasmāc chastrair alaṅkārair vivāhaḥ syān mahāmate || 43 || 
 
 
 BRP111.044.1  kṣatriyā brāhmaṇāś caiva satyāṃ vācaṃ vadanti hi | 
 BRP111.044.2  tasmāc chastrair alaṅkārair vivāhas tv anumanyatām || 44 || 
 
 
 brahmovāca: 
 
 BRP111.045.1  vṛddhāmātyavacaḥ śrutvā vijayo rājasattamaḥ | 
 BRP111.045.2  mene vākyaṃ tathā satyam amātyaṃ bhūpatiṃ tadā || 45 || 
 
 
 BRP111.046.1  vivāham akarod rājā bhogavatyāḥ savistaram | 
 BRP111.046.2  śastreṇa ca yathāśāstraṃ preṣayām āsa tāṃ punaḥ || 46 || 
 
 
 BRP111.047.1  svān amātyāṃs tathā gāś ca hiraṇyaturagādikam | 
 BRP111.047.2  bahu dattvātha vijayo harṣeṇa mahatā yutaḥ || 47 || 
 
 
 BRP111.048.1  tām ādāyātha sacivā vṛddhāmātyapurogamāḥ | 
 BRP111.048.2  pratiṣṭhānam athābhyetya śūrasenāya tāṃ snuṣām || 48 || 
 
 
 BRP111.049.1  nyavedayaṃs tathocus te vijayasya vaco bahu | 
 BRP111.049.2  bhūṣaṇāni vicitrāṇi dāsyo vastrādikaṃ ca yat || 49 || 
 
 
 BRP111.050.1  nivedya śūrasenāya kṛtakṛtyā babhūvire | 
 BRP111.050.2  vijayasya tu ye 'mātyā bhogavatyā sahāgatāḥ || 50 || 
 
 
 BRP111.051.1  tān pūjayitvā rājāsau bahumānapuraḥsaram | 
 BRP111.051.2  vijayāya yathā prītis tathā kṛtvā vyasarjayat || 51 || 
 
 
 BRP111.052.1  vijayasya sutā bālā rūpayauvanaśālinī | 
 BRP111.052.2  śvaśrūśvaśurayor nityaṃ śuśrūṣantī sumadhyamā || 52 || 
 
 
 BRP111.053.1  bhogavatyāś ca yo bhartā mahāsarpo 'tibhīṣaṇaḥ | 
 BRP111.053.2  ekāntadeśe vijane gṛhe ratnasuśobhite || 53 || 
 
 
 BRP111.054.1  sugandhakusumākīrṇe tatrāste sukhaśītale | 
 BRP111.054.2  sa sarpo mātaraṃ prāha pitaraṃ ca punaḥ punaḥ || 54 || 
 
 
 BRP111.055.1  mama bhāryā rājaputrī kiṃ māṃ naivopasarpati | 
 BRP111.055.2  tat putravacanaṃ śrutvā sarpamātedam abravīt || 55 || 
 
 rājapatny uvāca: 
 
 BRP111.056.1  dhātrike gaccha subhage śīghraṃ bhogavatīṃ vada | 
 BRP111.056.2  tava bhartā sarpa iti tataḥ sā kiṃ vadiṣyati || 56 || 
 
 brahmovāca: 
 
 BRP111.057.1  dhātrikā ca tathety uktvā gatvā bhogavatīṃ tadā | 
 BRP111.057.2  rahogatā uvācedaṃ vinītavad apūrvavat || 57 || 
 
 dhātrikovāca: 
 
 BRP111.058.1  jāne 'haṃ subhage bhadre bhartāraṃ tava daivatam | 
 BRP111.058.2  na cākhyeyaṃ tvayā kvāpi sarpo na puruṣo dhruvam || 58 || 
 
 brahmovāca: 
 
 BRP111.059.1  tasyās tad vacanaṃ śrutvā bhogavaty abravīd idam || 59 || 
 
 bhogavaty uvāca: 
 
 BRP111.060.1  mānuṣīṇāṃ manuṣyo hi bhartā sāmānyato bhavet | 
 BRP111.060.2  kiṃ punar devajātis tu bhartā puṇyena labhyate || 60 || 
 
 brahmovāca: 
 
 BRP111.061.1  bhogavatyās tu tad vākyaṃ sā ca sarvaṃ nyavedayat | 
 BRP111.061.2  sarpāya sarpamātre ca rājñe caiva yathākramam || 61 || 
 
 
 BRP111.062.1  ruroda rājā tadvākyāt smṛtvā tāṃ karmaṇo gatim | 
 BRP111.062.2  bhogavaty api tāṃ prāha uktapūrvāṃ punaḥ sakhīm || 62 || 
 
 
 bhogavaty uvāca: 
 
 BRP111.063.1  kāntaṃ darśaya bhadraṃ te vṛthā yāti vayo mama || 63 || 
 
 brahmovāca: 
 
 BRP111.064.1  tataḥ sā darśayām āsa sarpaṃ tam atibhīṣaṇam | 
 BRP111.064.2  sugandhakusumākīrṇe śayane sā rahogatā || 64 || 
 
 
 BRP111.065.1  taṃ dṛṣṭvā bhīṣaṇaṃ sarpaṃ bhartāraṃ ratnabhūṣitam | 
 BRP111.065.2  kṛtāñjalipuṭā vākyam avadat kāntam añjasā || 65 || 
 
 bhogavaty uvāca: 
 
 BRP111.066.1  dhanyāsmy anugṛhītāsmi yasyā me daivataṃ patiḥ || 66 || 
 
 brahmovāca: 
 
 BRP111.067.1  ity uktvā śayane sthitvā taṃ sarpaṃ sarpabhāvanaiḥ | 
 BRP111.067.2  khelayām āsa tanvaṅgī gītaiś caivāṅgasaṅgamaiḥ || 67 || 
 
 
 BRP111.068.1  sugandhakusumaiḥ pānais toṣayām āsa taṃ patim | 
 BRP111.068.2  tasyāś caiva prasādena sarpasyābhūt smṛtir mune | 
 BRP111.068.3  smṛtvā sarvaṃ daivakṛtaṃ rātrau sarpo 'bravīt priyām || 68 || 
 
 sarpa uvāca: 
 
 BRP111.069.1  rājakanyāpi māṃ dṛṣṭvā na bhītāsi kathaṃ priye | 
 BRP111.069.2  sovāca daivavihitaṃ ko 'tikramitum īśvaraḥ | 
 BRP111.069.3  patir eva gatiḥ strīṇāṃ sarvadaiva viśeṣataḥ || 69 || 
 
 brahmovāca: 
 
 BRP111.070.1  śrutveti hṛṣṭas tām āha nāgaḥ prahasitānanaḥ || 70 || 
 
 sarpa uvāca: 
 
 BRP111.071.1  tuṣṭo 'smi tava bhaktyāhaṃ kiṃ dadāmi tavepsitam | 
 BRP111.071.2  tava prasādāc cārvaṅgi sarvasmṛtir abhūd iyam || 71 || 
 
 
 BRP111.072.1  śapto 'haṃ devadevena kupitena pinākinā | 
 BRP111.072.2  maheśvarakare nāgaḥ śeṣaputro mahābalaḥ || 72 || 
 
 
 BRP111.073.1  so 'haṃ patis tvaṃ ca bhāryā nāmnā bhogavatī purā | 
 BRP111.073.2  umāvākyāj jahāsoccaiḥ śambhuḥ prīto rahogataḥ || 73 || 
 
 
 BRP111.074.1  mamāpi cāgataṃ bhadre hāsyaṃ taddevasannidhau | 
 BRP111.074.2  tatas tu kupitaḥ śambhuḥ prādāc chāpaṃ mamedṛśam || 74 || 
 
 śiva uvāca: 
 
 BRP111.075.1  manuṣyayonau tvaṃ sarpo bhavitā jñānavān iti || 75 || 
 
 sarpa uvāca: 
 
 BRP111.076.1  tataḥ prasāditaḥ śambhus tvayā bhadre mayā saha | 
 BRP111.076.2  tataś coktaṃ tena bhadre gautamyāṃ mama pūjanam || 76 || 
 
 
 BRP111.077.1  kurvato jñānam ādhāsye yadā sarpākṛtes tava | 
 BRP111.077.2  tadā viśāpo bhavitā bhogavatyāḥ prasādataḥ || 77 || 
 
 
 BRP111.078.1  tasmād idaṃ mamāpannaṃ tava cāpi śubhānane | 
 BRP111.078.2  tasmān nītvā gautamīṃ māṃ pūjāṃ kuru mayā saha || 78 || 
 
 
 
 BRP111.079.1  tato viśāpo bhavitā āvāṃ yāvaḥ śivaṃ punaḥ | 
 BRP111.079.2  sarveṣāṃ sarvadārtānāṃ śiva eva parā gatiḥ || 79 || 
 
 brahmovāca: 
 
 BRP111.080.1  tac chrutvā bhartṛvacanaṃ sā bhartrā gautamīṃ yayau | 
 BRP111.080.2  tataḥ snātvā tu gautamyāṃ pūjāṃ cakre śivasya tu || 80 || 
 
 
 BRP111.081.1  tataḥ prasanno bhagavān divyarūpaṃ dadau mune | 
 BRP111.081.2  āpṛcchya pitarau sarpo bhāryayā gantum udyataḥ | 
 BRP111.081.3  śivalokaṃ tato jñātvā pitā prāha mahāmatiḥ || 81 || 
 
 pitovāca: 
 
 BRP111.082.1  yuvarājyadharo jyeṣṭhaḥ putra eko bhavān iti | 
 BRP111.082.2  tasmād rājyam aśeṣeṇa kṛtvotpādya sutān bahūn | 
 BRP111.082.3  yāte mayi paraṃ dhāma tato yāhi śivaṃ puram || 82 || 
 
 brahmovāca: 
 
 BRP111.083.1  etac chrutvā pitṛvacas tathety āha sa nāgarāṭ | 
 BRP111.083.2  kāmarūpam avāpyātha bhāryayā saha suvrataḥ || 83 || 
 
 
 BRP111.084.1  pitrā mātrā tathā putrai rājyaṃ kṛtvā suvistaram | 
 BRP111.084.2  yāte pitari svarlokaṃ putrān sthāpya svake pade || 84 || 
 
 
 BRP111.085.1  bhāryāmātyādisahitas tataḥ śivapuraṃ yayau | 
 BRP111.085.2  tataḥ prabhṛti tat tīrthaṃ nāgatīrtham iti śrutam || 85 || 
 
 
 BRP111.086.1  yatra nāgeśvaro devo bhogavatyā pratiṣṭhitaḥ | 
 BRP111.086.2  tatra snānaṃ ca dānaṃ ca sarvakratuphalapradam || 86 || 
 
 
 
        Chapter 112: Śiva and the Mothers fighting against the demons
         SS  189-190 
 brahmovāca: 
 
 BRP112.001.1  mātṛtīrtham iti khyātaṃ sarvasiddhikaraṃ nṛṇām | 
 BRP112.001.2  ādhibhir mucyate jantus tattīrthasmaraṇād api || 1 || 
 
 
 BRP112.002.1  devānām asurāṇāṃ ca saṅgaro 'bhūt sudāruṇaḥ | 
 BRP112.002.2  nāśaknuvaṃs tadā jetuṃ devā dānavasaṅgaram || 2 || 
 
 
 BRP112.003.1  tadāham agamaṃ devais tiṣṭhantaṃ śūlapāṇinam | 
 BRP112.003.2  astavaṃ vividhair vākyaiḥ kṛtāñjalipuṭaḥ śanaiḥ || 3 || 
 
 
 BRP112.004.1  sammantrya devair asuraiś ca sarvair | 
 BRP112.004.2  yadāhṛtaṃ sammathituṃ samudram | 
 BRP112.004.3  yat kālakūṭaṃ samabhūn maheśa | 
 BRP112.004.4  tat tvāṃ vinā ko grasituṃ samarthaḥ || 4 || 
 
 
 
 BRP112.005.1  puṣpaprahāreṇa jagattrayaṃ yaḥ | 
 BRP112.005.2  svādhīnam āpādayituṃ samarthaḥ | 
 BRP112.005.3  māro hare 'py anyasurādivandyo | 
 BRP112.005.4  vitāyamāno vilayaṃ prayātaḥ || 5 || 
 
 
 BRP112.006.1  vimathya vārīśam anaṅgaśatro | 
 BRP112.006.2  yad uttamaṃ tat tu divaukasebhyaḥ | 
 BRP112.006.3  dattvā viṣaṃ saṃharan nīlakaṇṭha | 
 BRP112.006.4  ko vā dhartuṃ tvām ṛte vai samarthaḥ || 6 || 
 
 
 BRP112.007.1  tataś ca tuṣṭo bhagavān ādikartā trilocanaḥ || 7 || 
 
 śiva uvāca: 
 
 BRP112.008.1  dāsye 'haṃ yad abhīṣṭaṃ vo bruvantu surasattamāḥ || 8 || 
 
 devā ūcuḥ: 
 
 BRP112.009.1  dānavebhyo bhayaṃ ghoraṃ tatraihi vṛṣabhadhvaja | 
 BRP112.009.2  jahi śatrūn surān pāhi nāthavantas tvayā prabho || 9 || 
 
 
 BRP112.010.1  niṣkāraṇaḥ suhṛc chambho nābhaviṣyad bhavān yadi | 
 BRP112.010.2  tadākariṣyan kim iva duḥkhārtāḥ sarvadehinaḥ || 10 || 
 
 brahmovāca: 
 
 BRP112.011.1  ity uktas tatkṣaṇāt prāyād yatra te devaśatravaḥ | 
 BRP112.011.2  tatra tad yuddham abhavac chaṅkareṇa suradviṣām || 11 || 
 
 
 BRP112.012.1  tatas trilocanaḥ śrāntas tamorūpadharaḥ śivaḥ | 
 BRP112.012.2  lalāṭād vyapataṃs tasya yudhyataḥ svedabindavaḥ || 12 || 
 
 
 BRP112.013.1  sa saṃharan daityagaṇāṃs tāmasīṃ mūrtim āśritaḥ | 
 BRP112.013.2  tāṃ mūrtim asurā dṛṣṭvā merupṛṣṭhād bhuvaṃ yayuḥ || 13 || 
 
 
 BRP112.014.1  sa saṃharan sarvadaityāṃs tadāgacchad bhuvaṃ haraḥ | 
 BRP112.014.2  itaś cetaś ca bhītās te 'dhāvan sarvāṃ mahīm imām || 14 || 
 
 
 BRP112.015.1  tathaiva kopād rudro 'pi śatrūṃs tān anudhāvati | 
 BRP112.015.2  tathaiva yudhyataḥ śambhoḥ patitāḥ svedabindavaḥ || 15 || 
 
 
 BRP112.016.1  yatra yatra bhuvaṃ prāpto bindur māheśvaro mune | 
 BRP112.016.2  tatra tatra śivākārā mātaro jajñire tataḥ || 16 || 
 
 
 BRP112.017.1  procur maheśvaraṃ sarvāḥ khādāmas tv asurān iti | 
 BRP112.017.2  tataḥ provāca bhagavān sarvaiḥ suragaṇair vṛtaḥ || 17 || 
 
 śiva uvāca: 
 
 BRP112.018.1  svargād bhuvam anuprāptā rākṣasās te rasātalam | 
 BRP112.018.2  anuprāptās tataḥ sarvāḥ śṛṇvantu mama bhāṣitam || 18 || 
 
 
 BRP112.019.1  yatra yatra dviṣo yānti tatra gacchantu mātaraḥ | 
 BRP112.019.2  rasātalam anuprāptā idānīṃ madbhayād dviṣaḥ | 
 BRP112.019.3  bhavatyo 'py anugacchantu rasātalam anu dviṣaḥ || 19 || 
 
 
 brahmovāca: 
 
 BRP112.020.1  tāś ca jagmur bhuvaṃ bhittvā yatra te daityadānavāḥ | 
 BRP112.020.2  tān hatvā mātaraḥ sarvān devārīn atibhīṣaṇān || 20 || 
 
 
 BRP112.021.1  punar devān upājagmuḥ pathā tenaiva mātaraḥ | 
 BRP112.021.2  gatāś ca mātaro yāvad yāvac ca punar āgatāḥ || 21 || 
 
 
 BRP112.022.1  tāvad devāḥ sthitā āsan gautamītīram āśritāḥ | 
 BRP112.022.2  prasthānāt tatra mātṝṇāṃ surāṇāṃ ca pratiṣṭhiteḥ || 22 || 
 
 
 BRP112.023.1  pratiṣṭhānaṃ tu tat kṣetraṃ puṇyaṃ vijayavardhanam | 
 BRP112.023.2  mātṝṇāṃ yatra cotpattir mātṛtīrthaṃ pṛthak pṛthak || 23 || 
 
 
 BRP112.024.1  tatra tatra bilāny āsan rasātalagatāni ca | 
 BRP112.024.2  surās tābhyo varān procur loke pūjāṃ yathā śivaḥ || 24 || 
 
 
 BRP112.025.1  prāpnoti tadvan mātṛbhyaḥ pūjā bhavatu sarvadā | 
 BRP112.025.2  ity uktvāntardadhur devā āsaṃs tatraiva mātaraḥ || 25 || 
 
 
 BRP112.026.1  yatra yatra sthitā devyo mātṛtīrthaṃ tato viduḥ | 
 BRP112.026.2  surāṇām api sevyāni kiṃ punar mānuṣādibhiḥ || 26 || 
 
 
 BRP112.027.1  teṣu snānam atho dānaṃ pitṝṇāṃ caiva tarpaṇam | 
 BRP112.027.2  sarvaṃ tad akṣayaṃ jñeyaṃ śivasya vacanaṃ yathā || 27 || 
 
 
 BRP112.028.1  yas tv idaṃ śṛṇuyān nityaṃ smared api paṭhet tathā | 
 BRP112.028.2  ākhyānaṃ mātṛtīrthānām āyuṣmān sa sukhī bhavet || 28 || 
 
 
 
        Chapter 113: The treacherous fifth head of Brahman
         SS  190-191 
 brahmovāca: 
 
 BRP113.001.1  idam apy aparaṃ tīrthaṃ devānām api durlabham | 
 BRP113.001.2  brahmatīrtham iti khyātaṃ bhuktimuktipradaṃ nṛṇām || 1 || 
 
 
 BRP113.002.1  sthiteṣu devasainyeṣu praviṣṭeṣu rasātalam | 
 BRP113.002.2  daityeṣu ca muniśreṣṭha tathā mātṛṣu tān anu || 2 || 
 
 
 BRP113.003.1  madīyaṃ pañcamaṃ vaktraṃ gardabhākṛti bhīṣaṇam | 
 BRP113.003.2  tad vaktraṃ devasainyeṣu mayi tiṣṭhaty uvāca ha || 3 || 
 
 
 BRP113.004.1  he daityāḥ kiṃ palāyante na bhayaṃ vo 'stu satvaram | 
 BRP113.004.2  āgacchantu surān sarvān bhakṣayiṣye kṣaṇād iti || 4 || 
 
 
 BRP113.005.1  nivārayantaṃ mām evaṃ bhakṣaṇāyodyataṃ tathā | 
 BRP113.005.2  taṃ dṛṣṭvā vibudhāḥ sarve vitrastā viṣṇum abruvan || 5 || 
 
 
 BRP113.006.1  trāhi viṣṇo jagannātha brahmaṇo 'sya mukhaṃ luna | 
 BRP113.006.2  cakradhṛg vibudhān āha cchedmi cakreṇa vai śiraḥ || 6 || 
 
 
 BRP113.007.1  kiṃ tu tac chinnam evedaṃ saṃharet sacarācaram | 
 BRP113.007.2  mantraṃ brūmo 'tra vibudhāḥ śrūyatāṃ sarvam eva hi || 7 || 
 
 
 
 BRP113.008.1  trinetraḥ kaśiraś chettā sa ca dhatte na saṃśayaḥ | 
 BRP113.008.2  mayā ca śambhuḥ sarvaiś ca stutaḥ proktas tathaiva ca || 8 || 
 
 
 BRP113.009.1  yāgaḥ kṣaṇī dṛṣṭaphale 'samarthaḥ | 
 BRP113.009.2  sa naiva kartuḥ phalatīti matvā | 
 BRP113.009.3  phalasya dāne pratibhūr jaṭīti | 
 BRP113.009.4  niścitya lokaḥ pratikarma yātaḥ || 9 || 
 
 
 BRP113.010.1  tataḥ sureśaḥ santuṣṭo devānāṃ kāryasiddhaye | 
 BRP113.010.2  lokānām upakārārthaṃ tathety āha surān prati || 10 || 
 
 
 BRP113.011.1  tadvaktraṃ pāparūpaṃ yad bhīṣaṇaṃ lomaharṣaṇam | 
 BRP113.011.2  nikṛtya nakhaśastraiś ca kva sthāpyaṃ cety athābravīt || 11 || 
 
 
 BRP113.012.1  tatrelā vibudhān āha nāhaṃ voḍhuṃ śiraḥ kṣamā | 
 BRP113.012.2  rasātalam atho yāsye udadhiś cāpy athābravīt || 12 || 
 
 
 BRP113.013.1  śoṣaṃ yāsye kṣaṇād eva punaś cocuḥ śivaṃ surāḥ | 
 BRP113.013.2  tvayaivaitad brahmaśiro dhāryaṃ lokānukampayā || 13 || 
 
 
 BRP113.014.1  acchede jagatāṃ nāśaś chede doṣaś ca tādṛśaḥ | 
 BRP113.014.2  evaṃ vimṛśya someśo dadhāra kaśiras tadā || 14 || 
 
 
 BRP113.015.1  tad dṛṣṭvā duṣkaraṃ karma gautamīṃ prāpya pāvanīm | 
 BRP113.015.2  astuvañ jagatām īśaṃ praṇayād bhaktitaḥ surāḥ || 15 || 
 
 
 BRP113.016.1  deveṣv amitraṃ kaśiro 'tibhīmaṃ | 
 BRP113.016.2  tān bhakṣaṇāyopagataṃ nikṛtya | 
 BRP113.016.3  nakhāgrasūcyā śakalendumaulis | 
 BRP113.016.4  tyāge 'pi doṣāt kṛpayānudhatte || 16 || 
 
 
 BRP113.017.1  tatra te vibudhāḥ sarve sthitā ye brahmaṇo 'ntike | 
 BRP113.017.2  tuṣṭuvur vibudheśānaṃ karma dṛṣṭvātidaivatam || 17 || 
 
 
 BRP113.018.1  tataḥ prabhṛti tat tīrthaṃ brahmatīrtham iti śrutam | 
 BRP113.018.2  adyāpi brahmaṇo rūpaṃ caturmukham avasthitam || 18 || 
 
 
 BRP113.019.1  śiromātraṃ tu yaḥ paśyet sa gacched brahmaṇaḥ padam | 
 BRP113.019.2  yatra sthitvā svayaṃ rudro lūnavān brahmaṇaḥ śiraḥ || 19 || 
 
 
 BRP113.020.1  rudratīrthaṃ tad eva syāt tatra sākṣād divākaraḥ | 
 BRP113.020.2  devānāṃ ca svarūpeṇa sthito yasmāt tad uttamam || 20 || 
 
 
 BRP113.021.1  sauryaṃ tīrthaṃ tad ākhyātaṃ sarvakratuphalapradam | 
 BRP113.021.2  tatra snātvā raviṃ dṛṣṭvā punarjanma na vidyate || 21 || 
 
 
 BRP113.022.1  mahādevena yac chinnaṃ brahmaṇaḥ pañcamaṃ śiraḥ | 
 BRP113.022.2  kṣetre 'vimukte saṃsthāpya devatānāṃ hitaṃ kṛtam || 22 || 
 
 
 BRP113.023.1  brahmatīrthe śiromātraṃ yo dṛṣṭvā gautamītaṭe | 
 BRP113.023.2  kṣetre 'vimukte tasyaiva sthāpitaṃ yo 'nupaśyati | 
 BRP113.023.3  kapālaṃ brahmaṇaḥ puṇyaṃ brahmahā pūtatāṃ vrajet || 23 || 
 
 
 
 
        Chapter 114: Gaṇeśa and the obstacle at the Sattra-rite of the gods
         SS  191 
 brahmovāca: 
 
 BRP114.001.1  avighnaṃ tīrtham ākhyātaṃ sarvavighnavināśanam | 
 BRP114.001.2  tatrāpi vṛttam ākhyāsye śṛṇu nārada bhaktitaḥ || 1 || 
 
 
 BRP114.002.1  devasattre pravṛtte tu gautamyāś cottare taṭe | 
 BRP114.002.2  samāptir naiva sattrasya sañjātā vighnadoṣataḥ || 2 || 
 
 
 BRP114.003.1  tataḥ suragaṇāḥ sarve mām avocan hariṃ tadā | 
 BRP114.003.2  tato dhyānagato 'haṃ tān avocaṃ vīkṣya kāraṇam || 3 || 
 
 
 BRP114.004.1  vināyakakṛtair vighnair naitat sattraṃ samāpyate | 
 BRP114.004.2  tasmāt stuvantu te sarve ādidevaṃ vināyakam || 4 || 
 
 
 BRP114.005.1  tathety uktvā suragaṇāḥ snātvā te gautamītaṭe | 
 BRP114.005.2  astuvan bhaktito devā ādidevaṃ gaṇeśvaram || 5 || 
 
 devā ūcuḥ: 
 
 BRP114.006.1  yaḥ sarvakāryeṣu sadā surāṇām | 
 BRP114.006.2  apīśaviṣṇvambujasambhavānām | 
 BRP114.006.3  pūjyo namasyaḥ paricintanīyas | 
 BRP114.006.4  taṃ vighnarājaṃ śaraṇaṃ vrajāmaḥ || 6 || 
 
 
 BRP114.007.1  na vighnarājena samo 'sti kaścid | 
 BRP114.007.2  devo manovāñchitasampradātā | 
 BRP114.007.3  niścitya caitat tripurāntako 'pi | 
 BRP114.007.4  taṃ pūjayām āsa vadhe purāṇām || 7 || 
 
 
 BRP114.008.1  karotu so 'smākam avighnam asmin | 
 BRP114.008.2  mahākratau satvaram āmbikeyaḥ | 
 BRP114.008.3  dhyātena yenākhiladehabhājāṃ | 
 BRP114.008.4  pūrṇā bhaviṣyanti manobhilāṣāḥ || 8 || 
 
 
 BRP114.009.1  mahotsavo 'bhūd akhilasya devyā | 
 BRP114.009.2  jātaḥ sutaś cintitamātra eva | 
 BRP114.009.3  ato 'vadan surasaṅghāḥ kṛtārthāḥ | 
 BRP114.009.4  sadyojātaṃ vighnarājaṃ namantaḥ || 9 || 
 
 
 BRP114.010.1  yo mātur utsaṅgagato 'tha mātrā | 
 BRP114.010.2  nivāryamāṇo 'pi balāc ca candram | 
 BRP114.010.3  saṅgopayām āsa pitur jaṭāsu | 
 BRP114.010.4  gaṇādhināthasya vinoda eṣaḥ || 10 || 
 
 
 BRP114.011.1  papau stanaṃ mātur athāpi tṛpto | 
 BRP114.011.2  yo bhrātṛmātsaryakaṣāyabuddhiḥ | 
 BRP114.011.3  lambodaras tvaṃ bhava vighnarājo | 
 BRP114.011.4  lambodaraṃ nāma cakāra śambhuḥ || 11 || 
 
 
 BRP114.012.1  saṃveṣṭito devagaṇair maheśaḥ | 
 BRP114.012.2  pravartatāṃ nṛtyam itīty uvāca | 
 BRP114.012.3  santoṣito nūpurarāvamātrād | 
 BRP114.012.4  gaṇeśvaratve 'bhiṣiṣeca putram || 12 || 
 
 
 BRP114.013.1  yo vighnapāśaṃ ca kareṇa bibhrat | 
 BRP114.013.2  skandhe kuṭhāraṃ ca tathā pareṇa | 
 BRP114.013.3  apūjito vighnam atho 'pi mātuḥ | 
 BRP114.013.4  karoti ko vighnapateḥ samo 'nyaḥ || 13 || 
 
 
 
 BRP114.014.1  dharmārthakāmādiṣu pūrvapūjyo | 
 BRP114.014.2  devāsuraiḥ pūjyata eva nityam | 
 BRP114.014.3  yasyārcanaṃ naiva vināśam asti | 
 BRP114.014.4  taṃ pūrvapūjyaṃ prathamaṃ namāmi || 14 || 
 
 
 BRP114.015.1  yasyārcanāt prārthanayānurūpāṃ | 
 BRP114.015.2  dṛṣṭvā tu sarvasya phalasya siddhim | 
 BRP114.015.3  svatantrasāmarthyakṛtātigarvaṃ | 
 BRP114.015.4  bhrātṛpriyaṃ tv ākhurathaṃ tam īḍe || 15 || 
 
 
 BRP114.016.1  yo mātaraṃ sarasair nṛtyagītais | 
 BRP114.016.2  tathābhilāṣair akhilair vinodaiḥ | 
 BRP114.016.3  santoṣayām āsa tadātituṣṭaṃ | 
 BRP114.016.4  taṃ śrīgaṇeśaṃ śaraṇaṃ prapadye || 16 || 
 
 
 BRP114.017.1  suropakārair asuraiś ca yuddhaiḥ | 
 BRP114.017.2  stotrair namaskāraparaiś ca mantraiḥ | 
 BRP114.017.3  pitṛprasādena sadā samṛddhaṃ | 
 BRP114.017.4  taṃ śrīgaṇeśaṃ śaraṇaṃ prapadye || 17 || 
 
 
 BRP114.018.1  jaye purāṇām akarot pratīpaṃ | 
 BRP114.018.2  pitrāpi harṣāt pratipūjito yaḥ | 
 BRP114.018.3  nirvighnatāṃ cāpi punaś cakāra | 
 BRP114.018.4  tasmai gaṇeśāya namaskaromi || 18 || 
 
 brahmovāca: 
 
 BRP114.019.1  iti stutaḥ suragaṇair vighneśaḥ prāha tān punaḥ || 19 || 
 
 gaṇeśa uvāca: 
 
 BRP114.020.1  ito nirvighnatā sattre mattaḥ syād asurāriṇaḥ || 20 || 
 
 brahmovāca: 
 
 BRP114.021.1  devasattre nivṛtte tu gaṇeśaḥ prāha tān surān || 21 || 
 
 gaṇeśa uvāca: 
 
 BRP114.022.1  stotreṇānena ye bhaktyā māṃ stoṣyanti yatavratāḥ | 
 BRP114.022.2  teṣāṃ dāridryaduḥkhāni na bhaveyuḥ kadācana || 22 || 
 
 
 BRP114.023.1  atra ye bhaktitaḥ snānaṃ dānaṃ kuryur atandritāḥ | 
 BRP114.023.2  teṣāṃ sarvāṇi kāryāṇi bhaveyur iti manyatām || 23 || 
 
 brahmovāca: 
 
 BRP114.024.1  tadvākyasamakālaṃ tu tathety ūcuḥ surā api | 
 BRP114.024.2  nivṛtte tu makhe tasmin surā jagmuḥ svam ālayam || 24 || 
 
 
 BRP114.025.1  tataḥ prabhṛti tat tīrtham avighnam iti gadyate | 
 BRP114.025.2  sarvakāmapradaṃ puṃsāṃ sarvavighnavināśanam || 25 || 
 
 
 
 
        Chapter 115: Śiva's help to Śeṣa against the demons
         SS  192 
 brahmovāca: 
 
 BRP115.001.1  śeṣatīrtham iti khyātaṃ sarvakāmapradāyakam | 
 BRP115.001.2  tasya rūpaṃ pravakṣyāmi yan mayā paribhāṣitam || 1 || 
 
 
 BRP115.002.1  śeṣo nāma mahānāgo rasātalapatiḥ prabhuḥ | 
 BRP115.002.2  sarvanāgaiḥ parivṛto rasātalam athābhyagāt || 2 || 
 
 
 BRP115.003.1  rākṣasā daityadanujāḥ praviṣṭā ye rasātalam | 
 BRP115.003.2  tair nirasto bhogipatir mām uvācātha vihvalaḥ || 3 || 
 
 śeṣa uvāca: 
 
 BRP115.004.1  rasātalaṃ tvayā dattaṃ rākṣasānāṃ mamāpi ca | 
 BRP115.004.2  te me sthānaṃ na dāsyanti tasmāt tvāṃ śaraṇaṃ gataḥ || 4 || 
 
 
 BRP115.005.1  tato 'ham abravaṃ nāgaṃ gautamīṃ yāhi pannaga | 
 BRP115.005.2  tatra stutvā mahādevaṃ lapsyase tvaṃ manoratham || 5 || 
 
 
 BRP115.006.1  nānyo 'sti lokatritaye manorathasamarpakaḥ | 
 BRP115.006.2  madvākyaprerito nāgo gaṅgām āplutya yatnataḥ | 
 BRP115.006.3  kṛtāñjalipuṭo bhūtvā tuṣṭāva tridaśeśvaram || 6 || 
 
 śeṣa uvāca: 
 
 BRP115.007.1  namas trailokyanāthāya dakṣayajñavibhedine | 
 BRP115.007.2  ādikartre namas tubhyaṃ namas trailokyarūpiṇe || 7 || 
 
 
 BRP115.008.1  namaḥ sahasraśirase namaḥ saṃhārakāriṇe | 
 BRP115.008.2  somasūryāgnirūpāya jalarūpāya te namaḥ || 8 || 
 
 
 BRP115.009.1  sarvadā sarvarūpāya kālarūpāya te namaḥ | 
 BRP115.009.2  pāhi śaṅkara sarveśa pāhi someśa sarvaga | 
 BRP115.009.3  jagannātha namas tubhyaṃ dehi me manasepsitam || 9 || 
 
 brahmovāca: 
 
 BRP115.010.1  tato maheśvaraḥ prītaḥ prādān nāgepsitān varān | 
 BRP115.010.2  vināśāya surārīṇāṃ daityadānavarakṣasām || 10 || 
 
 
 BRP115.011.1  śeṣāya pradadau śūlaṃ jahy anenāripuṅgavān | 
 BRP115.011.2  tataḥ proktaḥ śivenāsau śeṣaḥ śūlena bhogibhiḥ || 11 || 
 
 
 BRP115.012.1  rasātalam atho gatvā nijaghāna ripūn raṇe | 
 BRP115.012.2  nihatya nāgaḥ śūlena daityadānavarākṣasān || 12 || 
 
 
 BRP115.013.1  nyavartata punar devo yatra śeṣeśvaro haraḥ | 
 BRP115.013.2  pathā yena samāyāto devaṃ draṣṭuṃ sa nāgarāṭ || 13 || 
 
 
 BRP115.014.1  rasātalād yatra devo bilaṃ tatra vyajāyata | 
 BRP115.014.2  tasmād bilatalād yātaṃ gāṅgaṃ vāry atipuṇyadam || 14 || 
 
 
 BRP115.015.1  tad vāri gaṅgām agamad gaṅgāyāḥ saṅgamas tataḥ | 
 BRP115.015.2  devasya purataś cāpi kuṇḍaṃ tatra suvistaram || 15 || 
 
 
 BRP115.016.1  nāgas tatrākarod dhomaṃ yatra cāgniḥ sadā sthitaḥ | 
 BRP115.016.2  soṣṇaṃ tad abhavad vāri gaṅgāyās tatra saṅgamaḥ || 16 || 
 
 
 BRP115.017.1  devadevaṃ samārādhya nāgaḥ prīto mahāyaśāḥ | 
 BRP115.017.2  rasātalaṃ tato 'bhīṣṭaṃ śivāt prāpya talaṃ yayau || 17 || 
 
 
 BRP115.018.1  tataḥ prabhṛti tat tīrthaṃ nāgatīrtham udāhṛtam | 
 BRP115.018.2  sarvakāmapradaṃ puṇyaṃ rogadāridryanāśanam || 18 || 
 
 
 
 BRP115.019.1  āyurlakṣmīkaraṃ puṇyaṃ snānadānāc ca muktidam | 
 BRP115.019.2  śṛṇuyād vā paṭhed bhaktyā yo vāpi smarate tu tat || 19 || 
 
 
 BRP115.020.1  tīrthaṃ śeṣeśvaro yatra yatra śaktipradaḥ śivaḥ | 
 BRP115.020.2  ekaviṃśatitīrthānām ubhayos tatra tīrayoḥ | 
 BRP115.020.3  śatāni muniśārdūla sarvasampatpradāyinām || 20 || 
 
 
 
        Chapter 116: Death as slaughterer at a sacrifice of sages
         SS  192-193 
 brahmovāca: 
 
 BRP116.001.1  mahānalam iti khyātaṃ vaḍavānalam ucyate | 
 BRP116.001.2  mahānalo yatra devo vaḍavā yatra sā nadī || 1 || 
 
 
 BRP116.002.1  tat tīrthaṃ putra vakṣyāmi mṛtyudoṣajarāpaham | 
 BRP116.002.2  purāsan naimiṣāraṇye ṛṣayaḥ sattrakāriṇaḥ || 2 || 
 
 
 BRP116.003.1  śamitāraṃ ca ṛṣayo mṛtyuṃ cakrus tapasvinaḥ | 
 BRP116.003.2  vartamāne sattrayāge mṛtyau śamitari sthite || 3 || 
 
 
 BRP116.004.1  na mamāra tadā kaścid ubhayaṃ sthāsnu jaṅgamam | 
 BRP116.004.2  vinā paśūn muniśreṣṭha martyaṃ cāmartyatāṃ gatam || 4 || 
 
 
 BRP116.005.1  tatas triviṣṭape śūnye martye caivātisambhṛte | 
 BRP116.005.2  mṛtyunopekṣite devā rākṣasān ūcire tadā || 5 || 
 
 devā ūcuḥ: 
 
 BRP116.006.1  gacchadhvam ṛṣisattraṃ tan nāśayadhvaṃ mahādhvaram | 
 
 brahmovāca: 
 
 BRP116.006.2  iti devavacaḥ śrutvā procus te rākṣasāḥ surān || 6 || 
 
 asurā ūcuḥ: 
 
 BRP116.007.1  vidhvaṃsayāmas taṃ yajñam asmākaṃ kiṃ phalaṃ tataḥ | 
 BRP116.007.2  pravartate vinā hetuṃ na kopi kvāpi jātucit || 7 || 
 
 brahmovāca: 
 
 BRP116.008.1  devā apy asurān ūcur yajñārdhaṃ bhavatām api | 
 BRP116.008.2  bhaved eva tato yāntu ṛṣīṇāṃ sattram uttamam || 8 || 
 
 
 BRP116.009.1  te śrutvā tvaritāḥ sarve yatra yajñaḥ pravartate | 
 BRP116.009.2  jagmus tatra vināśāya devavākyād viśeṣataḥ || 9 || 
 
 
 BRP116.010.1  taj jñātvā ṛṣayo mṛtyum āhuḥ kiṃ kurmahe vayam | 
 BRP116.010.2  āgatā devavacanād rākṣasā yajñanāśinaḥ || 10 || 
 
 
 BRP116.011.1  mṛtyunā saha sammantrya naimiṣāraṇyavāsinaḥ | 
 BRP116.011.2  sarve tyaktvā svāśramaṃ taṃ śamitrā saha nārada || 11 || 
 
 
 BRP116.012.1  agnimātram upādāya tyaktvā pātrādikaṃ tu yat | 
 BRP116.012.2  kratuniṣpattaye jagmur gautamīṃ prati satvarāḥ || 12 || 
 
 
 BRP116.013.1  tatra snātvā maheśānaṃ rakṣaṇāyopatasthire | 
 BRP116.013.2  kṛtāñjalipuṭās te tu tuṣṭuvus tridaśeśvaram || 13 || 
 
 ṛṣaya ūcuḥ: 
 
 BRP116.014.1  yo līlayā viśvam idaṃ cakāra | 
 
 BRP116.014.2  dhātā vidhātā bhuvanatrayasya | 
 BRP116.014.3  yo viśvarūpaḥ sadasatparo yaḥ | 
 BRP116.014.4  someśvaraṃ taṃ śaraṇaṃ vrajāmaḥ || 14 || 
 
 mṛtyur uvāca: 
 
 BRP116.015.1  icchāmātreṇa yaḥ sarvaṃ hanti pāti karoti ca | 
 BRP116.015.2  tam ahaṃ tridaśeśānaṃ śaraṇaṃ yāmi śaṅkaram || 15 || 
 
 
 BRP116.016.1  mahānalaṃ mahākāyaṃ mahānāgavibhūṣaṇam | 
 BRP116.016.2  mahāmūrtidharaṃ devaṃ śaraṇaṃ yāmi śaṅkaram || 16 || 
 
 brahmovāca: 
 
 BRP116.017.1  tataḥ provāca bhagavān mṛtyo kā prītir astu te || 17 || 
 
 mṛtyur uvāca: 
 
 BRP116.018.1  rākṣasebhyo bhayaṃ ghoram āpannaṃ tridaśeśvara | 
 BRP116.018.2  yajñam asmāṃś ca rakṣasva yāvat sattraṃ samāpyate || 18 || 
 
 brahmovāca: 
 
 BRP116.019.1  tathā cakāra bhagavāṃs trinetro vṛṣabhadhvajaḥ | 
 BRP116.019.2  śamitrā mṛtyunā sattram ṛṣīṇāṃ pūrṇatāṃ yayau || 19 || 
 
 
 BRP116.020.1  haviṣāṃ bhāgadheyāya ājagmur amarāḥ kramāt | 
 BRP116.020.2  tān avocan munigaṇāḥ saṅkṣubdhā mṛtyunā saha || 20 || 
 
 ṛṣaya ūcuḥ: 
 
 BRP116.021.1  asmanmakhavināśāya rākṣasāḥ preṣitā yataḥ | 
 BRP116.021.2  tasmād bhavadbhyaḥ pāpiṣṭhā rākṣasāḥ santu śatravaḥ || 21 || 
 
 brahmovāca: 
 
 BRP116.022.1  tataḥ prabhṛti devānāṃ rākṣasā vairiṇo 'bhavan | 
 BRP116.022.2  kṛtyāṃ ca vaḍavāṃ tatra devāś ca ṛṣayo 'malāḥ || 22 || 
 
 
 BRP116.023.1  mṛtyor bhāryā bhava tvaṃ tām ity uktvā te 'bhyaṣecayan | 
 BRP116.023.2  abhiṣekodakaṃ yat tu sā nadī vaḍavābhavat || 23 || 
 
 
 BRP116.024.1  mṛtyunā sthāpitaṃ liṅgaṃ mahānalam iti śrutam | 
 BRP116.024.2  tataḥ prabhṛti tat tīrthaṃ vaḍavāsaṅgamaṃ viduḥ || 24 || 
 
 
 BRP116.025.1  mahānalo yatra devas tat tīrthaṃ bhuktimuktidam | 
 BRP116.025.2  sahasraṃ tatra tīrthānāṃ sarvābhīṣṭapradāyinām | 
 BRP116.025.3  ubhayos tīrayos tatra smaraṇād aghaghātinām || 25 || 
 
 
 
        Chapter 117: Datta Ātreya and Śiva
         SS  194 
 brahmovāca: 
 
 BRP117.001.1  ātmatīrtham iti khyātaṃ bhuktimuktipradaṃ nṛṇām | 
 BRP117.001.2  tasya prabhāvaṃ vakṣyāmi yatra jñāneśvaraḥ śivaḥ || 1 || 
 
 
 BRP117.002.1  datta ity api vikhyātaḥ so 'triputro harapriyaḥ | 
 BRP117.002.2  durvāsasaḥ priyo bhrātā sarvajñānaviśāradaḥ | 
 BRP117.002.3  sa gatvā pitaraṃ prāha vinayena praṇamya ca || 2 || 
 
 datta uvāca: 
 
 BRP117.003.1  brahmajñānaṃ kathaṃ me syāt kaṃ pṛcchāmi kva yāmi ca || 3 || 
 
 
 brahmovāca: 
 
 BRP117.004.1  tac chrutvātriḥ putravākyaṃ dhyātvā vacanam abravīt || 4 || 
 
 atrir uvāca: 
 
 BRP117.005.1  gautamīṃ putra gaccha tvaṃ tatra stuhi maheśvaram | 
 BRP117.005.2  sa tu prīto yadaiva syāt tadā jñānam avāpsyasi || 5 || 
 
 brahmovāca: 
 
 BRP117.006.1  tathety uktvā tadātreyo gaṅgāṃ gatvā śucir yataḥ | 
 BRP117.006.2  kṛtāñjalipuṭo bhūtvā bhaktyā tuṣṭāva śaṅkaram || 6 || 
 
 datta uvāca: 
 
 BRP117.007.1  saṃsārakūpe patito 'smi daivān | 
 BRP117.007.2  mohena gupto bhavaduḥkhapaṅke | 
 BRP117.007.3  ajñānanāmnā tamasāvṛto 'haṃ | 
 BRP117.007.4  paraṃ na vindāmi surādhinātha || 7 || 
 
 
 BRP117.008.1  bhinnas triśūlena balīyasāhaṃ | 
 BRP117.008.2  pāpena cintākṣurapāṭitaś ca | 
 BRP117.008.3  tapto 'smi pañcendriyatīvratāpaiḥ | 
 BRP117.008.4  śrānto 'smi santāraya somanātha || 8 || 
 
 
 BRP117.009.1  baddho 'smi dāridryamayaiś ca bandhair | 
 BRP117.009.2  hato 'smi rogānalatīvratāpaiḥ | 
 BRP117.009.3  krānto 'smy ahaṃ mṛtyubhujaṅgamena | 
 BRP117.009.4  bhīto bhṛśaṃ kiṃ karavāṇi śambho || 9 || 
 
 
 BRP117.010.1  bhavābhavābhyām atipīḍito 'haṃ | 
 BRP117.010.2  tṛṣṇākṣudhābhyāṃ ca rajastamobhyām | 
 BRP117.010.3  īdṛkṣayā jarayā cābhibhūtaḥ | 
 BRP117.010.4  paśyāvasthāṃ kṛpayā me 'dya nātha || 10 || 
 
 
 BRP117.011.1  kāmena kopena ca matsareṇa | 
 BRP117.011.2  dambhena darpādibhir apy anekaiḥ | 
 BRP117.011.3  ekaikaśaḥ kaṣṭagato 'smi viddhas | 
 BRP117.011.4  tvaṃ nāthavad vāraya nātha śatrūn || 11 || 
 
 
 BRP117.012.1  kasyāpi kaścit patitasya puṃso | 
 BRP117.012.2  duḥkhapraṇodī bhavatīti satyam | 
 BRP117.012.3  vinā bhavantaṃ mama somanātha | 
 BRP117.012.4  kutrāpi kāruṇyavaco 'pi nāsti || 12 || 
 
 
 BRP117.013.1  tāvat sa kopo bhayamohaduḥkhāny | 
 BRP117.013.2  ajñānadāridryarujas tathaiva | 
 BRP117.013.3  kāmādayo mṛtyur apīha yāvan | 
 BRP117.013.4  namaḥ śivāyeti na vacmi vākyam || 13 || 
 
 
 BRP117.014.1  na me 'sti dharmo na ca me 'sti bhaktir | 
 BRP117.014.2  nāhaṃ vivekī karuṇā kuto me | 
 BRP117.014.3  dātāsi tenāśu śaraṇya citte | 
 BRP117.014.4  nidhehi someti padaṃ madīye || 14 || 
 
 
 
 BRP117.015.1  yāce na cāhaṃ surabhūpatitvaṃ | 
 BRP117.015.2  hṛtpadmamadhye mama somanātha | 
 BRP117.015.3  śrīsomapādāmbujasannidhānaṃ | 
 BRP117.015.4  yāce vicāryaiva ca tat kuruṣva || 15 || 
 
 
 BRP117.016.1  yathā tavāhaṃ vidito 'smi pāpas | 
 BRP117.016.2  tathāpi vijñāpanam āśṛṇuṣva | 
 BRP117.016.3  saṃśrūyate yatra vacaḥ śiveti | 
 BRP117.016.4  tatra sthitiḥ syān mama somanātha || 16 || 
 
 
 BRP117.017.1  gaurīpate śaṅkara somanātha | 
 BRP117.017.2  viśveśa kāruṇyanidhe 'khilātman | 
 BRP117.017.3  saṃstūyate yatra sadeti tatra | 
 BRP117.017.4  keṣām api syāt kṛtināṃ nivāsaḥ || 17 || 
 
 brahmovāca: 
 
 BRP117.018.1  ity ātreyastutiṃ śrutvā tutoṣa bhagavān haraḥ | 
 BRP117.018.2  varado 'smīti taṃ prāha yoginaṃ viśvakṛd bhavaḥ || 18 || 
 
 ātreya uvāca: 
 
 BRP117.019.1  ātmajñānaṃ ca muktiṃ ca bhuktiṃ ca vipulāṃ tvayi | 
 BRP117.019.2  tīrthasyāpi ca māhātmyaṃ varo 'yaṃ tridaśārcita || 19 || 
 
 brahmovāca: 
 
 BRP117.020.1  evam astv iti taṃ śambhur uktvā cāntaradhīyata | 
 BRP117.020.2  tataḥ prabhṛti tat tīrtham ātmatīrthaṃ vidur budhāḥ | 
 BRP117.020.3  tatra snānena dānena muktiḥ syād iha nārada || 20 || 
 
 
 
        Chapter 118: Story of the Rākṣasas Aśvattha and Pippala
         SS  194-195 
 brahmovāca: 
 
 BRP118.001.1  aśvatthatīrtham ākhyātaṃ pippalaṃ ca tataḥ param | 
 BRP118.001.2  uttare mandatīrthaṃ tu tatra vyuṣṭim itaḥ śṛṇu || 1 || 
 
 
 BRP118.002.1  purā tv agastyo bhagavān dakṣiṇāśāpatiḥ prabhuḥ | 
 BRP118.002.2  devais tu preritaḥ pūrvaṃ vindhyasya prārthanaṃ prati || 2 || 
 
 
 BRP118.003.1  sa śanair vindhyam abhyāgāt sahasramunibhir vṛtaḥ | 
 BRP118.003.2  tam āgatya nagaśreṣṭhaṃ bahuvṛkṣasamākulam || 3 || 
 
 
 BRP118.004.1  spardhinaṃ merubhānubhyāṃ vindhyaṃ śṛṅgaśatair vṛtam | 
 BRP118.004.2  atyunnataṃ nagaṃ dhīro lopāmudrāpatir muniḥ || 4 || 
 
 
 BRP118.005.1  kṛtātithyo dvijaiḥ sārdhaṃ praśasya ca nagaṃ punaḥ | 
 BRP118.005.2  idam āha muniśreṣṭho devakāryārthasiddhaye || 5 || 
 
 agastya uvāca: 
 
 BRP118.006.1  ahaṃ yāmi nagaśreṣṭha munibhis tattvadarśibhiḥ | 
 BRP118.006.2  tīrthayātrāṃ karomīti dakṣiṇāśāṃ vrajāmy aham || 6 || 
 
 
 BRP118.007.1  dehi mārgaṃ nagapate ātithyaṃ dehi yācate | 
 BRP118.007.2  yāvad āgamanaṃ me syāt sthātavyaṃ tāvad eva hi || 7 || 
 
 
 
 BRP118.008.1  nānyathā bhavitavyaṃ te tathety āha nagottamaḥ | 
 BRP118.008.2  ākrāman dakṣiṇām āśāṃ tair vṛto munibhir muniḥ || 8 || 
 
 
 BRP118.009.1  śanaiḥ sa gautamīm āgāt sattrayāgāya dīkṣitaḥ | 
 BRP118.009.2  yāvat saṃvatsaraṃ sattram akarod ṛṣibhir vṛtaḥ || 9 || 
 
 
 BRP118.010.1  kaiṭabhasya sutau pāpau rākṣasau dharmakaṇṭakau | 
 BRP118.010.2  aśvatthaḥ pippalaś ceti vikhyātau tridaśālaye || 10 || 
 
 
 BRP118.011.1  aśvattho 'śvattharūpeṇa pippalo brahmarūpadhṛk | 
 BRP118.011.2  tāv ubhāv antaraṃ prepsū yajñavidhvaṃsanāya tu || 11 || 
 
 
 BRP118.012.1  kurutāṃ kāṅkṣitaṃ rūpaṃ dānavau pāpacetasau | 
 BRP118.012.2  aśvattho vṛkṣarūpeṇa pippalo brāhmaṇākṛtiḥ || 12 || 
 
 
 BRP118.013.1  ubhau tau brāhmaṇān nityaṃ pīḍayetāṃ tapodhana | 
 BRP118.013.2  ālabhante ca ye 'śvatthaṃ tāṃs tān aśnāty asau taruḥ || 13 || 
 
 
 BRP118.014.1  pippalaḥ sāmago bhūtvā śiṣyān aśnāti rākṣasaḥ | 
 BRP118.014.2  tasmād adyāpi vipreṣu sāmago 'tīva niṣkṛpaḥ || 14 || 
 
 
 BRP118.015.1  kṣīyamāṇān dvijān dṛṣṭvā munayo rākṣasāv imau | 
 BRP118.015.2  iti buddhvā mahāprājñā dakṣiṇaṃ tīram āśritam || 15 || 
 
 
 BRP118.016.1  sauriṃ śanaiścaraṃ mandaṃ tapasyantaṃ dhṛtavratam | 
 BRP118.016.2  gatvā munigaṇāḥ sarve rakṣaḥkarma nyavedayan || 16 || 
 
 
 BRP118.017.1  saurir munigaṇān āha pūrṇe tapasi me dvijāḥ | 
 BRP118.017.2  rākṣasau hanmy apūrṇe tu tapasy akṣama eva hi || 17 || 
 
 
 BRP118.018.1  punaḥ procur munigaṇā dāsyāmas te tapo mahat | 
 BRP118.018.2  ity ukto brāhmaṇaiḥ sauriḥ kṛtam ity āha tān api || 18 || 
 
 
 BRP118.019.1  saurir brāhmaṇaveṣeṇa prāyād aśvattharūpiṇam | 
 BRP118.019.2  rākṣasaṃ brāhmaṇo bhūtvā pradakṣiṇam athākarot || 19 || 
 
 
 BRP118.020.1  pradakṣiṇaṃ tu kurvāṇaṃ mene brāhmaṇam eva tam | 
 BRP118.020.2  nityavad rākṣasaḥ pāpo bhakṣayām āsa māyayā || 20 || 
 
 
 BRP118.021.1  tasya kāyaṃ samāviśya cakṣuṣāntrāṇy apaśyata | 
 BRP118.021.2  dṛṣṭaḥ sa rākṣasaḥ pāpo mandena ravisūnunā || 21 || 
 
 
 BRP118.022.1  bhasmībhūtaḥ kṣaṇenaiva girir vajrahato yathā | 
 BRP118.022.2  aśvatthaṃ bhasmasāt kṛtvā anyaṃ brāhmaṇarūpiṇam || 22 || 
 
 
 BRP118.023.1  rākṣasaṃ pāpanilayam eka eva tam abhyagāt | 
 BRP118.023.2  adhīyāno vipra iva śiṣyarūpo vinītavat || 23 || 
 
 
 BRP118.024.1  pippalaḥ pūrvavac cāpi bhakṣayām āsa bhānujam | 
 BRP118.024.2  sa bhakṣitaḥ pūrvavac ca kukṣāv antrāṇy avaikṣata || 24 || 
 
 
 BRP118.025.1  tenālokitamātro 'sau rākṣaso bhasmasād abhūt | 
 BRP118.025.2  ubhau hatvā bhānusutaḥ kiṃ kṛtyaṃ me vadantv atha || 25 || 
 
 
 BRP118.026.1  munayo jātasaṃharṣāḥ sarva eva tapasvinaḥ | 
 BRP118.026.2  tataḥ prasannā hy abhavann ṛṣayo 'gastyapūrvakāḥ || 26 || 
 
 
 BRP118.027.1  varān dadur yathākāmaṃ sauraye mandagāmine | 
 BRP118.027.2  sa prīto brāhmaṇān āha śaniḥ sūryasuto balī || 27 || 
 
 saurir uvāca: 
 
 BRP118.028.1  maddvāre niyatā ye ca kurvanty aśvatthalambhanam | 
 BRP118.028.2  teṣāṃ sarvāṇi kāryāṇi syuḥ pīḍā madbhavā na ca || 28 || 
 
 
 
 BRP118.029.1  tīrthe cāśvatthasañjñe vai snānaṃ kurvanti ye narāḥ | 
 BRP118.029.2  teṣāṃ sarvāṇi kāryāṇi bhaveyur aparo varaḥ || 29 || 
 
 
 BRP118.030.1  mandavāre tu ye 'śvatthaṃ prātar utthāya mānavāḥ | 
 BRP118.030.2  ālabhante ca teṣāṃ vai grahapīḍā vyapohatu || 30 || 
 
 brahmovāca: 
 
 BRP118.031.1  tataḥ prabhṛti tat tīrtham aśvatthaṃ pippalaṃ viduḥ | 
 BRP118.031.2  tīrthaṃ śanaiścaraṃ tatra tatrāgastyaṃ ca sāttrikam || 31 || 
 
 
 BRP118.032.1  yājñikaṃ cāpi tat tīrthaṃ sāmagaṃ tīrtham eva ca | 
 BRP118.032.2  ityādyaṣṭottarāṇy āsan sahasrāṇy atha ṣoḍaśa | 
 BRP118.032.3  teṣu snānaṃ ca dānaṃ ca sattrayāgaphalapradam || 32 || 
 
 
 
        Chapter 119: The plants and Soma
         SS  195-196 
 brahmovāca: 
 
 BRP119.001.1  somatīrtham iti khyātaṃ tad apy uktaṃ mahātmabhiḥ | 
 BRP119.001.2  tatra snānena dānena somapānaphalaṃ labhet || 1 || 
 
 
 BRP119.002.1  jagatāṃ mātaraḥ pūrvam oṣadhyo jīvasammatāḥ | 
 BRP119.002.2  mamāpi mātaro devyaḥ pūrvāsāṃ pūrvavattarāḥ || 2 || 
 
 
 BRP119.003.1  āsu pratiṣṭhito dharmaḥ svādhyāyo yajñakarma ca | 
 BRP119.003.2  ābhir eva dhṛtaṃ sarvaṃ trailokyaṃ sacarācaram || 3 || 
 
 
 BRP119.004.1  aśeṣarogopaśamo bhavaty ābhir asaṃśayam | 
 BRP119.004.2  annam etābhir eva syād aśeṣaprāṇarakṣaṇam | 
 BRP119.004.3  atrauṣadhyo jagadvandyā mām ūcur anahaṅkṛtāḥ || 4 || 
 
 oṣadhya ūcuḥ: 
 
 BRP119.005.1  asmākaṃ tvaṃ patiṃ dehi rājānaṃ surasattama || 5 || 
 
 brahmovāca: 
 
 BRP119.006.1  tac chrutvā vacanaṃ tāsāṃ mayoktā oṣadhīr idam | 
 BRP119.006.2  patiṃ prāpsyatha sarvāś ca rājānaṃ prītivardhanam || 6 || 
 
 
 BRP119.007.1  rājānam iti tac chrutvā tā mām ūcuḥ punar mune | 
 BRP119.007.2  gantavyaṃ kva punaś coktā gautamīṃ yāntu mātaraḥ || 7 || 
 
 
 BRP119.008.1  tuṣṭāyām atha tasyāṃ vo rājā syāl lokapūjitaḥ | 
 BRP119.008.2  tāś ca gatvā muniśreṣṭha tuṣṭuvur gautamīṃ nadīm || 8 || 
 
 oṣadhya ūcuḥ: 
 
 BRP119.009.1  kiṃ vākariṣyan bhavavartino janā | 
 BRP119.009.2  nānāghasaṅghābhibhavāc ca duḥkhitāḥ | 
 
 BRP119.009.3  na cāgamiṣyad bhavatī bhuvaṃ cet | 
 BRP119.009.4  puṇyodake gautami śambhukānte || 9 || 
 
 
 BRP119.010.1  ko vetti bhāgyaṃ naradehabhājāṃ | 
 BRP119.010.2  mahīgatānāṃ saritām adhīśe | 
 BRP119.010.3  eṣāṃ mahāpātakasaṅghahantrī | 
 BRP119.010.4  tvam amba gaṅge sulabhā sadaiva || 10 || 
 
 
 BRP119.011.1  na te vibhūtiṃ nanu vetti ko 'pi | 
 BRP119.011.2  trailokyavandye jagadamba gaṅge | 
 BRP119.011.3  gaurīsamāliṅgitavigraho 'pi | 
 BRP119.011.4  dhatte smarāriḥ śirasāpi yat tvām || 11 || 
 
 
 BRP119.012.1  namo 'stu te mātar abhīṣṭadāyini | 
 BRP119.012.2  namo 'stu te brahmamaye 'ghanāśini | 
 BRP119.012.3  namo 'stu te viṣṇupadābjaniḥsṛte | 
 BRP119.012.4  namo 'stu te śambhujaṭāviniḥsṛte || 12 || 
 
 brahmovāca: 
 
 BRP119.013.1  ity evaṃ stuvatām īśā kiṃ dadāmīty avocata || 13 || 
 
 oṣadhya ūcuḥ: 
 
 BRP119.014.1  patiṃ dehi jaganmātā rājānam atitejasam || 14 || 
 
 brahmovāca: 
 
 BRP119.015.1  tadovāca nadī gaṅgā oṣadhīs tā idaṃ vacaḥ || 15 || 
 
 gaṅgovāca: 
 
 BRP119.016.1  ahaṃ cāmṛtarūpāsmi oṣadhyo mātaro 'mṛtāḥ | 
 BRP119.016.2  tādṛśaṃ cāmṛtātmānaṃ patiṃ somaṃ dadāmi vaḥ || 16 || 
 
 brahmovāca: 
 
 BRP119.017.1  devāś ca ṛṣayo vākyaṃ menire soma eva ca | 
 BRP119.017.2  oṣadhyaś cāpi tad vākyaṃ tato jagmuḥ svam ālayam || 17 || 
 
 
 BRP119.018.1  yatra cāpur mahauṣadhyo rājānam amṛtātmakam | 
 BRP119.018.2  somaṃ samastasantāpapāpasaṅghanivārakam || 18 || 
 
 
 BRP119.019.1  somatīrthaṃ tu tat khyātaṃ somapānaphalapradam | 
 BRP119.019.2  tatra snānena dānena pitaraḥ svargam āpnuyuḥ || 19 || 
 
 
 BRP119.020.1  ya idaṃ śṛṇuyān nityaṃ paṭhed vā bhaktitaḥ smaret | 
 BRP119.020.2  dīrgham āyur avāpnoti sa putrī dhanavān bhavet || 20 || 
 
 
 
        Chapter 120: The plants and Soma (cont.)
         SS  196-197 
 brahmovāca: 
 
 BRP120.001.1  dhānyatīrtham iti khyātaṃ sarvakāmapradaṃ nṛṇām | 
 BRP120.001.2  subhikṣaṃ kṣemadaṃ puṃsāṃ sarvāpadvinivāraṇam || 1 || 
 
 
 BRP120.002.1  oṣadhyaḥ somarājānaṃ patiṃ prāpya mudānvitāḥ | 
 BRP120.002.2  ūcuḥ sarvasya lokasya gaṅgāyāś cepsitaṃ vacaḥ || 2 || 
 
 oṣadhya ūcuḥ: 
 
 BRP120.003.1  vaidikī puṇyagāthāsti yāṃ vai vedavido viduḥ | 
 BRP120.003.2  bhūmiṃ sasyavatīṃ kaścin mātaraṃ mātṛsammitām || 3 || 
 
 
 
 BRP120.004.1  gaṅgāsamīpe yo dadyāt sarvakāmān avāpnuyāt | 
 BRP120.004.2  bhūmiṃ sasyavatīṃ gāś ca oṣadhīś ca mudānvitaḥ || 4 || 
 
 
 BRP120.005.1  viṣṇubrahmeśarūpāya yo dadyād bhaktimān naraḥ | 
 BRP120.005.2  sarvaṃ tad akṣayaṃ vidyāt sarvakāmān avāpnuyāt || 5 || 
 
 
 BRP120.006.1  oṣadhyaḥ somarājanyāḥ somaś cāpy oṣadhīpatiḥ | 
 BRP120.006.2  iti jñātvā brahmavida oṣadhīr yaḥ pradāsyati || 6 || 
 
 
 BRP120.007.1  sarvān kāmān avāpnoti brahmaloke mahīyate | 
 BRP120.007.2  tā eva somarājanyāḥ prītāḥ procuḥ punaḥ punaḥ || 7 || 
 
 oṣadhya ūcuḥ: 
 
 BRP120.008.1  yo 'smān dadāti gaṅgāyāṃ taṃ rājan pārayāmasi | 
 BRP120.008.2  tvam uttamaś cauṣadhīśa tvadadhīnaṃ carācaram || 8 || 
 
 
 BRP120.009.1  oṣadhayaḥ saṃvadante somena saha rājñā | 
 BRP120.009.2  yo 'smān dadāti viprebhyas taṃ rājan pārayāmasi || 9 || 
 
 
 BRP120.010.1  vayaṃ ca brahmarūpiṇyaḥ prāṇarūpiṇya eva ca | 
 BRP120.010.2  yo 'smān dadāti viprebhyas taṃ rājan pārayāmasi || 10 || 
 
 
 BRP120.011.1  asmān dadāti yo nityaṃ brāhmaṇebhyo jitavrataḥ | 
 BRP120.011.2  upāstir asti sāsmākaṃ taṃ rājan pārayāmasi || 11 || 
 
 
 BRP120.012.1  sthāvaraṃ jaṅgamaṃ kiñcid asmābhir vyāpṛtaṃ jagat | 
 BRP120.012.2  yo 'smān dadāti viprebhyas taṃ rājan pārayāmasi || 12 || 
 
 
 BRP120.013.1  havyaṃ kavyaṃ yad amṛtaṃ yat kiñcid upabhujyate | 
 BRP120.013.2  tadgarīyaś ca yo dadyāt taṃ rājan pārayāmasi || 13 || 
 
 
 BRP120.014.1  ity etāṃ vaidikīṃ gāthāṃ yaḥ śṛṇoti smareta vā | 
 BRP120.014.2  paṭhate bhaktim āpannas taṃ rājan pārayāmasi || 14 || 
 
 brahmovāca: 
 
 BRP120.015.1  yatraiṣā paṭhitā gāthā somena saha rājñā | 
 BRP120.015.2  gaṅgātīre cauṣadhībhir dhānyatīrthaṃ tad ucyate || 15 || 
 
 
 BRP120.016.1  tataḥ prabhṛti tat tīrtham auṣadhyaṃ saumyam eva ca | 
 BRP120.016.2  amṛtaṃ vedagāthaṃ ca mātṛtīrthaṃ tathaiva ca || 16 || 
 
 
 BRP120.017.1  eṣu snānaṃ japo homo dānaṃ ca pitṛtarpaṇam | 
 BRP120.017.2  annadānaṃ tu yaḥ kuryāt tad ānantyāya kalpate || 17 || 
 
 
 BRP120.018.1  ṣaṭśatādhikasāhasraṃ tīrthānāṃ tīrayor dvayoḥ | 
 BRP120.018.2  sarvapāpanihantṝṇāṃ sarvasampadvivardhanam || 18 || 
 
 
 
        Chapter 121: Kaṭha and his special gift to his teacher Bharadvāja
         SS  197-198 
 brahmovāca: 
 
 BRP121.001.1  vidarbhāsaṅgamaṃ puṇyaṃ revatīsaṅgamaṃ tathā | 
 BRP121.001.2  tatra yad vṛttam ākhyāsye yat purāṇavido viduḥ || 1 || 
 
 
 BRP121.002.1  bharadvāja iti khyāta ṛṣir āsīt tapodhikaḥ | 
 BRP121.002.2  tasya svasā revatīti kurūpā vikṛtasvarā || 2 || 
 
 
 BRP121.003.1  tāṃ dṛṣṭvā vikṛtāṃ bhrātā bharadvājaḥ pratāpavān | 
 BRP121.003.2  cintayā parayā yukto gaṅgāyā dakṣiṇe taṭe || 3 || 
 
 
 
 BRP121.004.1  kasmai dadyām imāṃ kanyāṃ svasāraṃ bhīṣaṇākṛtim | 
 BRP121.004.2  na kaścit pratigṛhṇāti dātavyā ca svasā tathā || 4 || 
 
 
 BRP121.005.1  aho bhūyān na kasyāpi kanyā duḥkhaikakāraṇam | 
 BRP121.005.2  maraṇaṃ jīvato 'py asya prāṇinas tu pade pade || 5 || 
 
 
 BRP121.006.1  evaṃ vimṛśatas tasya svāśrame cātiśobhane | 
 BRP121.006.2  draṣṭuṃ munivaraḥ prāyād bharadvājaṃ yatavratam || 6 || 
 
 
 BRP121.007.1  dvyaṣṭavarṣaḥ śubhavapuḥ śānto dānto guṇākaraḥ | 
 BRP121.007.2  nāmnā kaṭha iti khyāto bharadvājaṃ nanāma saḥ || 7 || 
 
 
 BRP121.008.1  vidhivat pūjya taṃ vipraṃ bharadvājaḥ kaṭhaṃ tadā | 
 BRP121.008.2  tasyāgamanakāryaṃ ca papraccha purataḥ sthitaḥ || 8 || 
 
 
 BRP121.009.1  kaṭho 'py āha bharadvājaṃ vidyārthy aham upāgataḥ | 
 BRP121.009.2  tathā ca darśanākāṅkṣī yad yuktaṃ tad vidhīyatām || 9 || 
 
 
 BRP121.010.1  bharadvājaḥ kaṭhaṃ prāha adhīṣva yad abhīpsitam | 
 BRP121.010.2  purāṇaṃ smṛtayo vedā dharmasthānāny anekaśaḥ || 10 || 
 
 
 BRP121.011.1  sarvaṃ vedmi mahāprājña ruciraṃ vada mā ciram | 
 BRP121.011.2  kulīno dharmanirato guruśuśrūṣaṇe rataḥ | 
 BRP121.011.3  abhimānī śrutadharaḥ śiṣyaḥ puṇyair avāpyate || 11 || 
 
 kaṭha uvāca: 
 
 BRP121.012.1  adhyāpayasva bho brahmañ śiṣyaṃ māṃ vītakalmaṣam | 
 BRP121.012.2  śuśrūṣaṇarataṃ bhaktaṃ kulīnaṃ satyavādinam || 12 || 
 
 brahmovāca: 
 
 BRP121.013.1  tathety uktvā bharadvājaḥ prādād vidyām aśeṣataḥ | 
 BRP121.013.2  prāptavidyaḥ kaṭhaḥ prīto bharadvājam athābravīt || 13 || 
 
 kaṭha uvāca: 
 
 BRP121.014.1  iccheyaṃ dakṣiṇāṃ dātuṃ guro tava manaḥpriyām | 
 BRP121.014.2  vadasva durlabhaṃ vāpi guro tubhyaṃ namo 'stu te || 14 || 
 
 
 BRP121.015.1  vidyāṃ prāpyāpi ye mohāt svaguroḥ pāritoṣikam | 
 BRP121.015.2  na prayacchanti nirayaṃ te yānty ācandratārakam || 15 || 
 
 bharadvāja uvāca: 
 
 BRP121.016.1  gṛhāṇa kanyāṃ vidhivad bhāryāṃ kuru mama svasām | 
 BRP121.016.2  asyāṃ prītyā vartitavyaṃ yāceyaṃ dakṣiṇām imām || 16 || 
 
 kaṭha uvāca: 
 
 BRP121.017.1  bhrātṛvat putravac cāpi śiṣyaḥ syāt tu guroḥ sadā | 
 BRP121.017.2  guruś ca pitṛvac ca syāt sambandho 'tra kathaṃ bhavet || 17 || 
 
 bharadvāja uvāca: 
 
 BRP121.018.1  madvākyaṃ kuru satyaṃ tvaṃ mamājñā tava dakṣiṇā | 
 BRP121.018.2  sarvaṃ smṛtvā kaṭhādya tvaṃ revatīṃ bhara tanmanāḥ || 18 || 
 
 brahmovāca: 
 
 BRP121.019.1  tathety uktvā guror vākyāt kaṭho jagrāha pāṇinā | 
 BRP121.019.2  revatīṃ vidhivad dattāṃ tāṃ samīkṣya kaṭhas tv atha || 19 || 
 
 
 BRP121.020.1  tatraiva pūjayām āsa deveśaṃ śaṅkaraṃ tadā | 
 BRP121.020.2  revatyā rūpasampattyai śivaprītyai ca revatī || 20 || 
 
 
 BRP121.021.1  surūpā cārusarvāṅgī na rūpeṇopamīyate | 
 BRP121.021.2  abhiṣekodakaṃ tatra revatyā yad viniḥsṛtam || 21 || 
 
 
 BRP121.022.1  sābhavat tatra gaṅgāyāṃ tasmāt tannāmato nadī | 
 BRP121.022.2  revatīti samākhyātā rūpasaubhāgyadāyinī || 22 || 
 
 
 
 BRP121.023.1  punar darbhaiś ca vividhair abhiṣekaṃ cakāra saḥ | 
 BRP121.023.2  puṇyarūpatvasaṃsiddhyai vidarbhā tad abhūn nadī || 23 || 
 
 
 BRP121.024.1  śraddhayā saṅgame snātvā revatīgaṅgayor naraḥ | 
 BRP121.024.2  sarvapāpavinirmukto viṣṇuloke mahīyate || 24 || 
 
 
 BRP121.025.1  tathā vidarbhāgautamyoḥ saṅgame śraddhayā mune | 
 BRP121.025.2  snānaṃ karoty asau yāti bhuktiṃ muktiṃ ca tatkṣaṇāt || 25 || 
 
 
 BRP121.026.1  ubhayos tīrayos tatra tīrthānāṃ śatam uttamam | 
 BRP121.026.2  sarvapāpakṣayakaraṃ sarvasiddhipradāyakam || 26 || 
 
 
 
        Chapter 122: Stories of Dhanvantari and of Indra regaining his kingdom
         SS  198-201 
 brahmovāca: 
 
 BRP122.001.1  pūrṇatīrtham iti khyātaṃ gaṅgāyā uttare taṭe | 
 BRP122.001.2  tatra snātvā naro 'jñānāt tathāpi śubham āpnuyāt || 1 || 
 
 
 BRP122.002.1  pūrṇatīrthasya māhātmyaṃ varṇyate kena jantunā | 
 BRP122.002.2  svayaṃ saṃsthīyate yatra cakriṇā ca pinākinā || 2 || 
 
 
 BRP122.003.1  purā dhanvantarir nāma kalpādāv āyuṣaḥ sutaḥ | 
 BRP122.003.2  iṣṭvā bahuvidhair yajñair aśvamedhapuraḥsaraiḥ || 3 || 
 
 
 BRP122.004.1  dattvā dānāny anekāni bhuktvā bhogāṃś ca puṣkalān | 
 BRP122.004.2  vijñāya bhogavaiṣamyaṃ paraṃ vairāgyam āśritaḥ || 4 || 
 
 
 BRP122.005.1  giriśṛṅge 'mbudheḥ pāre tathā gaṅgānadītaṭe | 
 BRP122.005.2  śivaviṣṇvor gṛhe vāpi viśeṣāt puṇyasaṅgame || 5 || 
 
 
 BRP122.006.1  taptaṃ hutaṃ ca japtaṃ ca sarvam akṣayatāṃ vrajet | 
 BRP122.006.2  dhanvantarir iti jñātvā tatra tepe tapo mahat || 6 || 
 
 
 BRP122.007.1  jñānavairāgyasampanno bhīmeśacaraṇāśrayaḥ | 
 BRP122.007.2  tapaś cakāra vipulaṃ gaṅgāsāgarasaṅgame || 7 || 
 
 
 BRP122.008.1  purā ca nikṛto rājñā raṇaṃ hitvā mahāsuraḥ | 
 BRP122.008.2  sahasram ekaṃ varṣāṇāṃ samudraṃ prāviśad bhayāt || 8 || 
 
 
 BRP122.009.1  dhanvantarau vanaṃ prāpte rājyaṃ prāpte tu tatsute | 
 BRP122.009.2  virāgaṃ ca gate rājñi tataḥ prāyād athārṇavāt || 9 || 
 
 
 BRP122.010.1  tapasyantaṃ tamo nāma balavān asuro mune | 
 BRP122.010.2  gaṅgātīraṃ samāśritya rājā dhanvantarir yataḥ || 10 || 
 
 
 BRP122.011.1  japahomarato nityaṃ brahmajñānaparāyaṇaḥ | 
 BRP122.011.2  taṃ ripuṃ nāśayāmīti tamaḥ prāyād athārṇavāt || 11 || 
 
 
 BRP122.012.1  nāśito bahuśo 'nena rājñā balavatā tv aham | 
 BRP122.012.2  taṃ ripuṃ nāśayāmīti tamaḥ prāyād athārṇavāt || 12 || 
 
 
 BRP122.013.1  māyayā pramadārūpaṃ kṛtvā rājānam abhyagāt | 
 BRP122.013.2  nṛtyagītavatī subhrūr hasantī cārudarśanā || 13 || 
 
 
 BRP122.014.1  tāṃ dṛṣṭvā cārusarvāṅgīṃ bahukālaṃ nayānvitām | 
 BRP122.014.2  śāntām anuvratāṃ bhaktāṃ kṛpayā cābravīn nṛpaḥ || 14 || 
 
 nṛpa uvāca: 
 
 BRP122.015.1  kāsi tvaṃ kasya hetor vā vartase gahane vane | 
 BRP122.015.2  kaṃ dṛṣṭvā harṣasīva tvaṃ vada kalyāṇi pṛcchate || 15 || 
 
 
 brahmovāca: 
 
 BRP122.016.1  pramadā cāpi tadvākyaṃ śrutvā rājānam abravīt || 16 || 
 
 pramadovāca: 
 
 BRP122.017.1  tvayi tiṣṭhati ko loke hetur harṣasya me bhavet | 
 BRP122.017.2  aham indrasya yā lakṣmīs tvāṃ dṛṣṭvā kāmasambhṛtam || 17 || 
 
 
 BRP122.018.1  harṣāc carāmi purato rājaṃs tava punaḥ punaḥ | 
 BRP122.018.2  agaṇyapuṇyavirahād ahaṃ sarvasya durlabhā || 18 || 
 
 brahmovāca: 
 
 BRP122.019.1  etad vaco niśamyāśu tapas tyaktvā suduṣkaram | 
 BRP122.019.2  tām eva manasā dhyāyaṃs tanniṣṭhas tatparāyaṇaḥ || 19 || 
 
 
 BRP122.020.1  tadekaśaraṇo rājā babhūva sa yadā tamaḥ | 
 BRP122.020.2  antardhānaṃ gato brahman nāśayitvā tapo bṛhat || 20 || 
 
 
 BRP122.021.1  etasminn antare 'haṃ vai varān dātuṃ samabhyagām | 
 BRP122.021.2  taṃ dṛṣṭvā vihvalībhūtaṃ tapobhraṣṭaṃ yathā mṛtam || 21 || 
 
 
 BRP122.022.1  tam āśvāsyātha vividhair hetubhir nṛpasattamam | 
 BRP122.022.2  tava śatrus tamo nāma kṛtvā tāṃ tapasaś cyutim || 22 || 
 
 
 BRP122.023.1  caritārtho gato rājan na tvaṃ śocitum arhasi | 
 BRP122.023.2  ānandayanti pramadās tāpayanti ca mānavam || 23 || 
 
 
 BRP122.024.1  sarvā eva viśeṣeṇa kim u māyāmayī tu sā | 
 BRP122.024.2  tataḥ kṛtāñjalī rājā mām āha vigatabhramaḥ || 24 || 
 
 rājovāca: 
 
 BRP122.025.1  kiṃ karomi kathaṃ brahmaṃs tapasaḥ pāram āpnuyām || 25 || 
 
 brahmovāca: 
 
 BRP122.026.1  tatas tasyottaraṃ prādāṃ devadevaṃ janārdanam | 
 BRP122.026.2  stuhi sarvaprayatnena tataḥ siddhim avāpsyasi || 26 || 
 
 
 BRP122.027.1  sa hy aśeṣajagatsraṣṭā vedavedyaḥ purātanaḥ | 
 BRP122.027.2  sarvārthasiddhidaḥ puṃsāṃ nānyo 'sti bhuvanatraye || 27 || 
 
 
 BRP122.028.1  sa jagāma nagaśreṣṭhaṃ himavantaṃ nṛpottamaḥ | 
 BRP122.028.2  kṛtāñjalipuṭo bhūtvā viṣṇuṃ tuṣṭāva bhaktitaḥ || 28 || 
 
 dhanvantarir uvāca: 
 
 BRP122.029.1  jaya viṣṇo jayācintya jaya jiṣṇo jayācyuta | 
 BRP122.029.2  jaya gopāla lakṣmīśa jaya kṛṣṇa jaganmaya || 29 || 
 
 
 BRP122.030.1  jaya bhūtapate nātha jaya pannagaśāyine | 
 BRP122.030.2  jaya sarvaga govinda jaya viśvakṛte namaḥ || 30 || 
 
 
 BRP122.031.1  jaya viśvabhuje deva jaya viśvadhṛte namaḥ | 
 BRP122.031.2  jayeśa sadasat tvaṃ vai jaya mādhava dharmiṇe || 31 || 
 
 
 BRP122.032.1  jaya kāmada kāma tvaṃ jaya rāma guṇārṇava | 
 BRP122.032.2  jaya puṣṭida puṣṭīśa jaya kalyāṇadāyine || 32 || 
 
 
 BRP122.033.1  jaya bhūtapa bhūteśa jaya mānavidhāyine | 
 BRP122.033.2  jaya karmada karma tvaṃ jaya pītāmbaracchada || 33 || 
 
 
 BRP122.034.1  jaya sarveśa sarvas tvaṃ jaya maṅgalarūpiṇe | 
 BRP122.034.2  jaya sattvādhināthāya jaya vedavide namaḥ || 34 || 
 
 
 BRP122.035.1  jaya janmada janmistha paramātman namo 'stu te | 
 BRP122.035.2  jaya muktida muktis tvaṃ jaya bhuktida keśava || 35 || 
 
 
 BRP122.036.1  jaya lokada lokeśa jaya pāpavināśana | 
 BRP122.036.2  jaya vatsala bhaktānāṃ jaya cakradhṛte namaḥ || 36 || 
 
 
 
 BRP122.037.1  jaya mānada mānas tvaṃ jaya lokanamaskṛta | 
 BRP122.037.2  jaya dharmada dharmas tvaṃ jaya saṃsārapāraga || 37 || 
 
 
 BRP122.038.1  jaya annada annaṃ tvaṃ jaya vācaspate namaḥ | 
 BRP122.038.2  jaya śaktida śaktis tvaṃ jaya jaitravaraprada || 38 || 
 
 
 BRP122.039.1  jaya yajñada yajñas tvaṃ jaya padmadalekṣaṇa | 
 BRP122.039.2  jaya dānada dānaṃ tvaṃ jaya kaiṭabhasūdana || 39 || 
 
 
 BRP122.040.1  jaya kīrtida kīrtis tvaṃ jaya mūrtida mūrtidhṛk | 
 BRP122.040.2  jaya saukhyada saukhyātmañ jaya pāvanapāvana || 40 || 
 
 
 BRP122.041.1  jaya śāntida śāntis tvaṃ jaya śaṅkarasambhava | 
 BRP122.041.2  jaya pānada pānas tvaṃ jaya jyotiḥsvarūpiṇe || 41 || 
 
 
 BRP122.042.1  jaya vāmana vitteśa jaya dhūmapatākine | 
 BRP122.042.2  jaya sarvasya jagato dātṛmūrte namo 'stu te || 42 || 
 
 
 BRP122.043.1/ tvam eva lokatrayavartijīva BRP122.043.2  nikāyasaṅkleśavināśadakṣa | 
 BRP122.043.3  śrīpuṇḍarīkākṣa kṛpānidhe tvaṃ | 
 BRP122.043.4  nidhehi pāṇiṃ mama mūrdhni viṣṇo || 43 || 
 
 brahmovāca: 
 
 BRP122.044.1  evaṃ stuvantaṃ bhagavāñ śaṅkhacakragadādharaḥ | 
 BRP122.044.2  vareṇa cchandayām āsa sarvakāmasamṛddhidaḥ || 44 || 
 
 
 BRP122.045.1  dhanvantariḥ prītamanā varadānena cakriṇaḥ | 
 BRP122.045.2  varadānāya deveśaṃ govindaṃ saṃsthitaṃ puraḥ || 45 || 
 
 
 BRP122.046.1  tam āha nṛpatiḥ prahvaḥ surarājyaṃ mamepsitam | 
 BRP122.046.2  tac ca dattaṃ tvayā viṣṇo prāpto 'smi kṛtakṛtyatām || 46 || 
 
 
 BRP122.047.1  stutaḥ sampūjito viṣṇus tatraivāntaradhīyata | 
 BRP122.047.2  tathaiva tridaśeśatvam avāpa nṛpatiḥ kramāt || 47 || 
 
 
 BRP122.048.1  prāgarjitānekakarmaparipākavaśāt tataḥ | 
 BRP122.048.2  triḥkṛtvo nāśam agamat sahasrākṣaḥ svakāt padāt || 48 || 
 
 
 BRP122.049.1  nahuṣād vṛtrahatyāyāḥ sindhusenavadhāt tataḥ | 
 BRP122.049.2  ahalyāyāṃ ca gamanād yena kena ca hetunā || 49 || 
 
 
 BRP122.050.1  smāraṃ smāraṃ tat tad indraś cintāsantāpadurmanāḥ | 
 BRP122.050.2  tataḥ surapatiḥ prāha vācaspatim idaṃ vacaḥ || 50 || 
 
 indra uvāca: 
 
 BRP122.051.1  hetunā kena vāgīśa bhraṣṭarājyo bhavāmy aham | 
 BRP122.051.2  madhye madhye padabhraṃśād varaṃ niḥśrīkatā nṛṇām || 51 || 
 
 
 BRP122.052.1  gahanāṃ karmaṇāṃ jīvagatiṃ ko vetti tattvataḥ | 
 BRP122.052.2  rahasyaṃ sarvabhāvānāṃ jñātuṃ nānyaḥ pragalbhate || 52 || 
 
 brahmovāca: 
 
 BRP122.053.1  bṛhaspatir hariṃ prāha brahmāṇaṃ pṛccha gaccha tam | 
 BRP122.053.2  sa tu jānāti yad bhūtaṃ bhaviṣyac cāpi vartanam || 53 || 
 
 
 BRP122.054.1  sa tu vakṣyati yenedaṃ jātaṃ tac ca mahāmate | 
 BRP122.054.2  tāv āgatya mahāprājñau namaskṛtya mamāntikam | 
 BRP122.054.3  kṛtāñjalipuṭo bhūtvā mām ūcatur idaṃ vacaḥ || 54 || 
 
 indrabṛhaspatī ūcatuḥ: 
 
 BRP122.055.1  bhagavan kena doṣeṇa śacībhartā udāradhīḥ | 
 BRP122.055.2  rājyāt prabhraśyate nātha saṃśayaṃ chettum arhasi || 55 || 
 
 
 brahmovāca: 
 
 BRP122.056.1  tadāham abravaṃ brahmaṃś ciraṃ dhyātvā bṛhaspatim | 
 BRP122.056.2  khaṇḍadharmākhyadoṣeṇa tena rājyapadāc cyutaḥ || 56 || 
 
 
 BRP122.057.1  deśakālādidoṣeṇa śraddhāmantraviparyayāt | 
 BRP122.057.2  yathāvaddakṣiṇādānād asaddravyapradānataḥ || 57 || 
 
 
 BRP122.058.1  devabhūdevatāvajñāpātakāc ca viśeṣataḥ | 
 BRP122.058.2  yat khaṇḍatvaṃ svadharmasya dehinām upajāyate || 58 || 
 
 
 BRP122.059.1  tenātimānasas tāpaḥ padahāniś ca dustyajā | 
 BRP122.059.2  kṛto 'pi dharmo 'niṣṭāya jāyate kṣubdhacetasā || 59 || 
 
 
 BRP122.060.1  kāryasya na bhavet siddhyai tasmād avyākulāya ca | 
 BRP122.060.2  asampūrṇe svadharme hi kim aniṣṭaṃ na jāyate || 60 || 
 
 
 BRP122.061.1  tābhyāṃ yat pūrvavṛttāntaṃ tad apy uktaṃ mayānagha | 
 BRP122.061.2  āyuṣas tu sutaḥ śrīmān dhanvantarir udāradhīḥ || 61 || 
 
 
 BRP122.062.1  tamasā ca kṛtaṃ vighnaṃ viṣṇunā tac ca nāśitam | 
 BRP122.062.2  pūrvajanmasu vṛttāntam ityādi parikīrtitam || 62 || 
 
 
 BRP122.063.1  tac chrutvā vismitau cobhau mām eva punar ūcatuḥ || 63 || 
 
 indrabṛhaspatī ūcatuḥ: 
 
 BRP122.064.1  taddoṣapratibandhas tu kena syāt surasattama || 64 || 
 
 brahmovāca: 
 
 BRP122.065.1  punar dhyātvā tāv avadaṃ śrūyatāṃ doṣakārakam | 
 BRP122.065.2  kāraṇaṃ sarvasiddhīnāṃ duḥkhasaṃsāratāraṇam || 65 || 
 
 
 BRP122.066.1  śaraṇaṃ taptacittānāṃ nirvāṇaṃ jīvatām api | 
 BRP122.066.2  gatvā tu gautamīṃ devīṃ stūyetāṃ hariśaṅkarau || 66 || 
 
 
 BRP122.067.1  nopāyo 'nyo 'sti saṃśuddhyai tau tāṃ hitvā jagattraye | 
 BRP122.067.2  tadaiva jagmatur ubhau gautamīṃ munisattama | 
 BRP122.067.3  snātau kṛtakṣaṇau cobhau devau tuṣṭuvatur mudā || 67 || 
 
 indra uvāca: 
 
 BRP122.068.1  namo matsyāya kūrmāya varāhāya namo namaḥ | 
 BRP122.068.2  narasiṃhāya devāya vāmanāya namo namaḥ || 68 || 
 
 
 BRP122.069.1  namo 'stu hayarūpāya trivikrama namo 'stu te | 
 BRP122.069.2  namo 'stu buddharūpāya rāmarūpāya kalkine || 69 || 
 
 
 BRP122.070.1  anantāyācyutāyeśa jāmadagnyāya te namaḥ | 
 BRP122.070.2  varuṇendrasvarūpāya yamarūpāya te namaḥ || 70 || 
 
 
 BRP122.071.1  parameśāya devāya namas trailokyarūpiṇe | 
 BRP122.071.2  bibhratsarasvatīṃ vaktre sarvajño 'si namo 'stu te || 71 || 
 
 
 BRP122.072.1  lakṣmīvān asy ato lakṣmīṃ bibhrad vakṣasi cānagha | 
 BRP122.072.2  bahubāhūrupādas tvaṃ bahukarṇākṣiśīrṣakaḥ | 
 BRP122.072.3  tvām eva sukhinaṃ prāpya bahavaḥ sukhino 'bhavan || 72 || 
 
 
 BRP122.073.1  tāvan niḥśrīkatā puṃsāṃ mālinyaṃ dainyam eva vā | 
 BRP122.073.2  yāvan na yānti śaraṇaṃ hare tvāṃ karuṇārṇavam || 73 || 
 
 bṛhaspatir uvāca: 
 
 BRP122.074.1  sūkṣmaṃ paraṃ jotir anantarūpam | 
 BRP122.074.2  oṅkāramātraṃ prakṛteḥ paraṃ yat | 
 BRP122.074.3  cidrūpam ānandamayaṃ samastam | 
 BRP122.074.4  evaṃ vadantīśa mumukṣavas tvām || 74 || 
 
 
 
 BRP122.075.1  ārādhayanty atra bhavantam īśaṃ | 
 BRP122.075.2  mahāmakhaiḥ pañcabhir apy akāmāḥ | 
 BRP122.075.3  saṃsārasindhoḥ param āptakāmā | 
 BRP122.075.4  viśanti divyaṃ bhuvanaṃ vapus te || 75 || 
 
 
 BRP122.076.1  sarveṣu sattveṣu samatvabuddhyā | 
 BRP122.076.2  saṃvīkṣya ṣaṭsūrmiṣu śāntabhāvāḥ | 
 BRP122.076.3  jñānena te karmaphalāni hitvā | 
 BRP122.076.4  dhyānena te tvāṃ praviśanti śambho || 76 || 
 
 
 BRP122.077.1  na jātidharmāṇi na vedaśāstraṃ | 
 BRP122.077.2  na dhyānayogo na samādhidharmaḥ | 
 BRP122.077.3  rudraṃ śivaṃ śaṅkaraṃ śānticittaṃ | 
 BRP122.077.4  bhaktyā devaṃ somam ahaṃ namasye || 77 || 
 
 
 BRP122.078.1  mūrkho 'pi śambho tava pādabhaktyā | 
 BRP122.078.2  samāpnuyān muktimayīṃ tanuṃ te | 
 BRP122.078.3  jñāneṣu yajñeṣu tapaḥsu caiva | 
 BRP122.078.4  dhyāneṣu homeṣu mahāphaleṣu || 78 || 
 
 
 BRP122.079.1  sampannam etat phalam uttamaṃ yat | 
 BRP122.079.2  someśvare bhaktir aharniśaṃ yat | 
 BRP122.079.3  sarvasya jīvasya sadā priyasya | 
 BRP122.079.4  phalasya dṛṣṭasya tathā śrutasya || 79 || 
 
 
 BRP122.080.1  svargasya mokṣasya jagannivāsa | 
 BRP122.080.2  sopānapaṅktis tava bhaktir eṣā | 
 BRP122.080.3  tvatpādasamprāptiphalāptaye tu | 
 BRP122.080.4  sopānapaṅktiṃ na vadanti dhīrāḥ || 80 || 
 
 
 BRP122.081.1  tasmād dayālo mama bhaktir astu | 
 BRP122.081.2  naivāsty upāyas tava rūpasevā | 
 BRP122.081.3  ātmīyam ālokya mahattvam īśa | 
 BRP122.081.4  pāpeṣu cāsmāsu kuru prasādam || 81 || 
 
 
 BRP122.082.1  sthūlaṃ ca sūkṣmaṃ tvam anādi nityaṃ | 
 BRP122.082.2  pitā ca mātā yad asac ca sac ca | 
 BRP122.082.3  evaṃ stuto yaḥ śrutibhiḥ purāṇair | 
 BRP122.082.4  namāmi someśvaram īśitāram || 82 || 
 
 brahmovāca: 
 
 BRP122.083.1  tataḥ prītau hariharāv ūcatus tridaśeśvarau || 83 || 
 
 hariharāv ūcatuḥ: 
 
 BRP122.084.1  vriyatāṃ yan manobhīṣṭaṃ yad varaṃ cātidurlabham || 84 || 
 
 brahmovāca: 
 
 BRP122.085.1  indraḥ prāha sureśānaṃ madrājyaṃ tu punaḥ punaḥ | 
 BRP122.085.2  jāyate bhraśyate caiva tat pāpam upaśāmyatām || 85 || 
 
 
 BRP122.086.1  yathā sthiro 'haṃ rājye syāṃ sarvaṃ syān niścalaṃ mama | 
 BRP122.086.2  suprītau yadi deveśau sarvaṃ syān niścalaṃ sadā || 86 || 
 
 
 BRP122.087.1  tatheti harivākyaṃ tāv abhinandyedam ūcatuḥ | 
 BRP122.087.2  paraṃ prasādam āpannau tāv ālokya smitānanau || 87 || 
 
 
 BRP122.088.1  nirapāyanirādhāranirvikārasvarūpiṇau | 
 BRP122.088.2  śaraṇyau sarvalokānāṃ bhuktimuktipradāv ubhau || 88 || 
 
 
 hariharāv ūcatuḥ: 
 
 BRP122.089.1  tridaivatyaṃ mahātīrthaṃ gautamī vāñchitapradā | 
 BRP122.089.2  tasyām anena mantreṇa kurutāṃ snānam ādarāt || 89 || 
 
 
 BRP122.090.1  abhiṣekaṃ mahendrasya maṅgalāya bṛhaspatiḥ | 
 BRP122.090.2  karotu saṃsmarann āvāṃ sampadāṃ sthairyasiddhaye || 90 || 
 
 
 BRP122.091.1  iha janmani pūrvasmin yat kiñcit sukṛtaṃ kṛtam | 
 BRP122.091.2  tat sarvaṃ pūrṇatām etu godāvari namo 'stu te || 91 || 
 
 
 BRP122.092.1  evaṃ smṛtvā tu yaḥ kaścid gautamyāṃ snānam ācaret | 
 BRP122.092.2  āvābhyāṃ tu prasādena dharmaḥ sampūrṇatām iyāt | 
 BRP122.092.3  pūrvajanmakṛtād doṣāt sa muktaḥ puṇyavān bhavet || 92 || 
 
 brahmovāca: 
 
 BRP122.093.1  tatheti cakratuḥ prītau surendradhiṣaṇau tataḥ | 
 BRP122.093.2  mahābhiṣekam indrasya cakāra dyusadāṃ guruḥ || 93 || 
 
 
 BRP122.094.1  tenābhūd yā nadī puṇyā maṅgalety uditā tu sā | 
 BRP122.094.2  tayā ca saṅgamaḥ puṇyo gaṅgāyāḥ śubhadas tv asau || 94 || 
 
 
 BRP122.095.1  indreṇa saṃstuto viṣṇuḥ pratyakṣo 'bhūj jaganmayaḥ | 
 BRP122.095.2  trilokasammitāṃ śakro bhūmiṃ lebhe jagatpateḥ || 95 || 
 
 
 BRP122.096.1  tannāmnā cāpi vikhyāto govinda iti tatra ca | 
 BRP122.096.2  trilokasammitā labdhā tena gaur vajradhāriṇā || 96 || 
 
 
 BRP122.097.1  dattā ca hariṇā tatra govindas tad abhūd dhariḥ | 
 BRP122.097.2  trailokyarājyaṃ yat prāptaṃ hariṇā ca harer mune || 97 || 
 
 
 BRP122.098.1  niścalaṃ yena sañjātaṃ devadevān maheśvarāt | 
 BRP122.098.2  bṛhaspatir devagurur yatrāstauṣīn maheśvaram || 98 || 
 
 
 BRP122.099.1  rājyasya sthirabhāvāya devendrasya mahātmanaḥ | 
 BRP122.099.2  siddheśvaras tatra devo liṅgaṃ tu tridaśārcitam || 99 || 
 
 
 BRP122.100.1  tataḥ prabhṛti tat tīrthaṃ govindam iti viśrutam | 
 BRP122.100.2  maṅgalāsaṅgamaṃ caiva pūrṇatīrthaṃ tataḥ param || 100 || 
 
 
 BRP122.101.1  indratīrtham iti khyātaṃ bārhaspatyaṃ ca viśrutam | 
 BRP122.101.2  yatra siddheśvaro devo viṣṇur govinda eva ca || 101 || 
 
 
 BRP122.102.1  teṣu snānaṃ ca dānaṃ ca yat kiñcit sukṛtārjanam | 
 BRP122.102.2  sarvaṃ tad akṣayaṃ vidyāt pitṝṇām ativallabham || 102 || 
 
 
 BRP122.103.1  śṛṇoti yaś cāpi paṭhed yaś ca smarati nityaśaḥ | 
 BRP122.103.2  tasya tīrthasya māhātmyaṃ bhraṣṭarājyapradāyakam || 103 || 
 
 
 BRP122.104.1  saptatriṃśat sahasrāṇi tīrthānāṃ tīrayor dvayoḥ | 
 BRP122.104.2  ubhayor muniśārdūla sarvasiddhipradāyinām || 104 || 
 
 
 BRP122.105.1  na pūrṇatīrthasadṛśaṃ tīrtham asti mahāphalam | 
 BRP122.105.2  niṣphalaṃ tasya janmādi yo na seveta tan naraḥ || 105 || 
 
 
 
 
        Chapter 123: Story of Daśaratha and his dutiful son Rāma
         SS  201-206 
 brahmovāca: 
 
 BRP123.001.1  rāmatīrtham iti khyātaṃ bhrūṇahatyāvināśanam | 
 BRP123.001.2  tasya śravaṇamātreṇa sarvapāpaiḥ pramucyate || 1 || 
 
 
 BRP123.002.1  ikṣvākuvaṃśaprabhavaḥ kṣatriyo lokaviśrutaḥ | 
 BRP123.002.2  balavān matimāñ śūro yathā śakraḥ purandaraḥ || 2 || 
 
 
 BRP123.003.1  pitṛpaitāmahaṃ rājyaṃ kurvann āste yathā baliḥ | 
 BRP123.003.2  tasya tisro mahiṣyaḥ syū rājño daśarathasya hi || 3 || 
 
 
 BRP123.004.1  kauśalyā ca sumitrā ca kaikeyī ca mahāmate | 
 BRP123.004.2  etāḥ kulīnāḥ subhagā rūpalakṣaṇasaṃyutāḥ || 4 || 
 
 
 BRP123.005.1  tasmin rājani rājye tu sthite 'yodhyāpatau mune | 
 BRP123.005.2  vasiṣṭhe brahmavicchreṣṭhe purodhasi viśeṣataḥ || 5 || 
 
 
 BRP123.006.1  na ca vyādhir na durbhikṣaṃ na cāvṛṣṭir na cādhayaḥ | 
 BRP123.006.2  brahmakṣatraviśāṃ nityaṃ śūdrāṇāṃ ca viśeṣataḥ || 6 || 
 
 
 BRP123.007.1  āśramāṇāṃ tu sarveṣām ānando 'bhūt pṛthak pṛthak | 
 BRP123.007.2  tasmiñ śāsati rājendra ikṣvākūṇāṃ kulodvahe || 7 || 
 
 
 BRP123.008.1  devānāṃ dānavānāṃ tu rājyārthe vigraho 'bhavat | 
 BRP123.008.2  kvāpi tatra jayaṃ prāpur devāḥ kvāpi tathetare || 8 || 
 
 
 BRP123.009.1  evaṃ pravartamāne tu trailokyam atipīḍitam | 
 BRP123.009.2  abhūn nārada tatrāham avadaṃ daityadānavān || 9 || 
 
 
 BRP123.010.1  devāṃś cāpi viśeṣeṇa na kṛtaṃ tair madīritam | 
 BRP123.010.2  punaś ca saṅgaras teṣāṃ babhūva sumahān mithaḥ || 10 || 
 
 
 BRP123.011.1  viṣṇuṃ gatvā surāḥ procus tatheśānaṃ jaganmayam | 
 BRP123.011.2  tāv ūcatur ubhau devān asurān daityadānavān || 11 || 
 
 
 BRP123.012.1  tapasā balino yāntu punaḥ kurvantu saṅgaram | 
 BRP123.012.2  tathety āhur yayuḥ sarve tapase niyatavratāḥ || 12 || 
 
 
 BRP123.013.1  yayus tu rākṣasān devāḥ punas te matsarānvitāḥ | 
 BRP123.013.2  devānāṃ dānavānāṃ ca saṅgaro 'bhūt sudāruṇaḥ || 13 || 
 
 
 BRP123.014.1  na tatra devā jetāro naiva daityāś ca dānavāḥ | 
 BRP123.014.2  saṃyuge vartamāne tu vāg uvācāśarīriṇī || 14 || 
 
 ākāśavāg uvāca: 
 
 BRP123.015.1  yeṣāṃ daśaratho rājā te jetāro na cetare || 15 || 
 
 brahmovāca: 
 
 BRP123.016.1  iti śrutvā jayāyobhau jagmatur devadānavau | 
 BRP123.016.2  tatra vāyus tvaran prāpto rājānam avadat tadā || 16 || 
 
 vāyur uvāca: 
 
 BRP123.017.1  āgantavyaṃ tvayā rājan devadānavasaṅgare | 
 BRP123.017.2  yatra rājā daśaratho jayas tatreti viśrutam || 17 || 
 
 
 BRP123.018.1  tasmāt tvaṃ devapakṣe syā bhaveyur jayinaḥ surāḥ || 18 || 
 
 brahmovāca: 
 
 BRP123.019.1  tad vāyuvacanaṃ śrutvā rājā daśaratho nṛpaḥ | 
 BRP123.019.2  āgamyate mayā satyaṃ gaccha vāyo yathāsukham || 19 || 
 
 
 BRP123.020.1  gate vāyau tadā daityā ājagmur bhūpatiṃ prati | 
 BRP123.020.2  te 'py ūcur bhagavann asmatsāhāyyaṃ kartum arhasi || 20 || 
 
 
 BRP123.021.1  rājan daśaratha śrīman vijayas tvayi saṃsthitaḥ | 
 BRP123.021.2  tasmāt tvaṃ vai daityapateḥ sāhāyyaṃ kartum arhasi || 21 || 
 
 
 
 BRP123.022.1  tataḥ provāca nṛpatir vāyunā prārthitaḥ purā | 
 BRP123.022.2  pratijñātaṃ mayā tac ca yāntu daityāś ca dānavāḥ || 22 || 
 
 
 BRP123.023.1  sa tu rājā tathā cakre gatvā caiva triviṣṭapam | 
 BRP123.023.2  yuddhaṃ cakre tathā daityair dānavaiḥ saha rākṣasaiḥ || 23 || 
 
 
 BRP123.024.1  paśyatsu devasaṅgheṣu namucer bhrātaras tadā | 
 BRP123.024.2  vividhur niśitair bāṇair athākṣaṃ nṛpates tathā || 24 || 
 
 
 BRP123.025.1  bhinnākṣaṃ taṃ rathaṃ rājā na jānāti sa sambhramāt | 
 BRP123.025.2  rājāntike sthitā subhrūḥ kaikeyyājñāyi nārada || 25 || 
 
 
 BRP123.026.1  na jñāpitaṃ tayā rājñe svayam ālokya suvratā | 
 BRP123.026.2  bhagnam akṣaṃ samālakṣya cakre hastaṃ tadā svakam || 26 || 
 
 
 BRP123.027.1  akṣavan muniśārdūla tad etan mahad adbhutam | 
 BRP123.027.2  rathena rathināṃ śreṣṭhas tayā dattakareṇa ca || 27 || 
 
 
 BRP123.028.1  jitavān daityadanujān devaiḥ prāpya varān bahūn | 
 BRP123.028.2  tato devair anujñātas tv ayodhyāṃ punar abhyagāt || 28 || 
 
 
 BRP123.029.1  sa tu madhye mahārājo mārge vīkṣya tadā priyām | 
 BRP123.029.2  kaikeyyāḥ karma tad dṛṣṭvā vismayaṃ paramaṃ gataḥ || 29 || 
 
 
 BRP123.030.1  tatas tasyai varān prādāt trīṃs tu nārada sā api | 
 BRP123.030.2  anumānya nṛpaproktaṃ kaikeyī vākyam abravīt || 30 || 
 
 kaikeyy uvāca: 
 
 BRP123.031.1  tvayi tiṣṭhantu rājendra tvayā dattā varā amī || 31 || 
 
 brahmovāca: 
 
 BRP123.032.1  vibhūṣaṇāni rājendro dattvā sa priyayā saha | 
 BRP123.032.2  rathena vijayī rājā yayau svanagaraṃ sukhī || 32 || 
 
 
 BRP123.033.1  yoṣitāṃ kim adeyaṃ hi priyāṇām ucitāgame | 
 BRP123.033.2  sa kadācid daśaratho mṛgayāśīlibhir vṛtaḥ || 33 || 
 
 
 BRP123.034.1  aṭann araṇye śarvaryāṃ vāribandham athākarot | 
 BRP123.034.2  saptavyasanahīnena bhavitavyaṃ tu bhūbhujā || 34 || 
 
 
 BRP123.035.1  iti jānann api ca tac cakāra tu vidher vaśāt | 
 BRP123.035.2  gartaṃ praviśya pānārtham āgatān niśitaiḥ śaraiḥ || 35 || 
 
 
 BRP123.036.1  mṛgān hanti mahābāhuḥ śṛṇu kālaviparyayam | 
 BRP123.036.2  gartaṃ praviṣṭe nṛpatau tasminn eva nagottame || 36 || 
 
 
 BRP123.037.1  vṛddho vaiśravaṇo nāma na śṛṇoti na paśyati | 
 BRP123.037.2  tasya bhāryā tathābhūtā tāv abrūtāṃ tadā sutam || 37 || 
 
 mātāpitarāv ūcatuḥ: 
 
 BRP123.038.1  āvāṃ tṛṣārtau rātriś ca kṛṣṇā cāpi pravartate | 
 BRP123.038.2  vṛddhānāṃ jīvitaṃ kṛtsnaṃ bālas tvam asi putraka || 38 || 
 
 
 BRP123.039.1  andhānāṃ badhirāṇāṃ ca vṛddhānāṃ dhik ca jīvitam | 
 BRP123.039.2  jarājarjaradehānāṃ dhig dhik putraka jīvitam || 39 || 
 
 
 BRP123.040.1  tāvat pumbhir jīvitavyaṃ yāval lakṣmīr dṛḍhaṃ vapuḥ | 
 BRP123.040.2  yāvad ājñāpratihatā tīrthādāv anyathā mṛtiḥ || 40 || 
 
 brahmovāca: 
 
 BRP123.041.1  ity etad vacanaṃ śrutvā vṛddhayor guruvatsalaḥ | 
 BRP123.041.2  putraḥ provāca tad duḥkhaṃ girā madhurayā haran || 41 || 
 
 putra uvāca: 
 
 BRP123.042.1  mayi jīvati kiṃ nāma yuvayor duḥkham īdṛśam | 
 BRP123.042.2  na haraty ātmajaḥ pitror yaś caritrair manorujam || 42 || 
 
 
 
 BRP123.043.1  tena kiṃ tanujeneha kulodvegavidhāyinā || 43 || 
 
 brahmovāca: 
 
 BRP123.044.1  ity uktvā pitarau natvā tāv āśvāsya mahāmanāḥ | 
 BRP123.044.2  taruskandhe samāropya vṛddhau ca pitarau tadā || 44 || 
 
 
 BRP123.045.1  haste gṛhītvā kalaśaṃ jagāma ṛṣiputrakaḥ | 
 BRP123.045.2  sa ṛṣir na tu rājānaṃ jānāti nṛpatir dvijam || 45 || 
 
 
 BRP123.046.1  ubhau sarabhasau tatra dvijo vāri samāviśat | 
 BRP123.046.2  satvaraṃ kalaśe nyubje vāri gṛhṇantam āśugaiḥ || 46 || 
 
 
 BRP123.047.1  dvijaṃ rājā dvipaṃ matvā vivyādha niśitaiḥ śaraiḥ | 
 BRP123.047.2  vanadvipo 'pi bhūpānām avadhyas tad vidann api || 47 || 
 
 
 BRP123.048.1  vivyādha taṃ nṛpaḥ kuryān na kiṃ kiṃ vidhivañcitaḥ | 
 BRP123.048.2  sa viddho marmadeśe tu duḥkhito vākyam abravīt || 48 || 
 
 dvija uvāca: 
 
 BRP123.049.1  kenedaṃ duḥkhadaṃ karma kṛtaṃ sadbrāhmaṇasya me | 
 BRP123.049.2  maitro brāhmaṇa ity ukto nāparādho 'sti kaścana || 49 || 
 
 brahmovāca: 
 
 BRP123.050.1  tad etad vacanaṃ śrutvā muner ārtasya bhūpatiḥ | 
 BRP123.050.2  niśceṣṭaś ca nirutsāho śanais taṃ deśam abhyagāt || 50 || 
 
 
 BRP123.051.1  taṃ tu dṛṣṭvā dvijavaraṃ jvalantam iva tejasā | 
 BRP123.051.2  asāv apy abhavat tatra saśalya iva mūrcchitaḥ || 51 || 
 
 
 BRP123.052.1  ātmānam ātmanā kṛtvā sthiraṃ rājābravīd idam || 52 || 
 
 rājovāca: 
 
 BRP123.053.1  ko bhavān dvijaśārdūla kimartham iha cāgataḥ | 
 BRP123.053.2  vada pāpakṛte mahyaṃ vada me niṣkṛtiṃ parām || 53 || 
 
 
 BRP123.054.1  brahmahā varṇibhiḥ kintu śvapacair api jātucit | 
 BRP123.054.2  na spraṣṭavyo mahābuddhe draṣṭavyo na kadācana || 54 || 
 
 brahmovāca: 
 
 BRP123.055.1  tad rājavacanaṃ śrutvā muniputro 'bravīd vacaḥ || 55 || 
 
 muniputra uvāca: 
 
 BRP123.056.1  utkramiṣyanti me prāṇā ato vakṣyāmi kiñcana | 
 BRP123.056.2  svacchandavṛttitājñāne viddhi pākaṃ ca karmaṇām || 56 || 
 
 
 BRP123.057.1  ātmārthaṃ tu na śocāmi vṛddhau tu pitarau mama | 
 BRP123.057.2  tayoḥ śuśrūṣakaḥ kaḥ syād andhayor ekaputrayoḥ || 57 || 
 
 
 BRP123.058.1  vinā mayā mahāraṇye kathaṃ tau jīvayiṣyataḥ | 
 BRP123.058.2  mamābhāgyam aho kīdṛk pitṛśuśrūṣaṇe kṣatiḥ || 58 || 
 
 
 BRP123.059.1  jātā me 'dya vinā prāṇair hā vidhe kiṃ kṛtaṃ tvayā | 
 BRP123.059.2  tathāpi gaccha tatra tvaṃ gṛhītakalaśas tvaran || 59 || 
 
 
 BRP123.060.1  tābhyāṃ dehy udapānaṃ tvaṃ yathā tau na mariṣyataḥ || 60 || 
 
 brahmovāca: 
 
 BRP123.061.1  ity evaṃ bruvatas tasya gatāḥ prāṇā mahāvane | 
 BRP123.061.2  visṛjya saśaraṃ cāpam ādāya kalaśaṃ nṛpaḥ || 61 || 
 
 
 BRP123.062.1  tatrāgāt sa tu vegena yatra vṛddhau mahāvane | 
 BRP123.062.2  vṛddhau cāpi tadā rātrau tāv anyonyaṃ samūcatuḥ || 62 || 
 
 vṛddhāv ūcatuḥ: 
 
 BRP123.063.1  udvignaḥ kupito vā syād athavā bhakṣitaḥ katham | 
 BRP123.063.2  na prāptaś cāvayor yaṣṭiḥ kiṃ kurmaḥ kā gatir bhavet || 63 || 
 
 
 
 BRP123.064.1  na kopi tādṛśaḥ putro vidyate sacarācare | 
 BRP123.064.2  yaḥ pitror anyathā vākyaṃ na karoty api ninditaḥ || 64 || 
 
 
 BRP123.065.1  vajrād api kaṭhoraṃ vā jīvitaṃ tam apaśyatoḥ | 
 BRP123.065.2  śīghraṃ na yānti yat prāṇās tadekāyattajīvayoḥ || 65 || 
 
 brahmovāca: 
 
 BRP123.066.1  evaṃ bahuvidhā vāco vṛddhayor vadator vane | 
 BRP123.066.2  tadā daśaratho rājā śanais taṃ deśam abhyagāt || 66 || 
 
 
 BRP123.067.1  pādasañcāraśabdena menāte sutam āgatam || 67 || 
 
 vṛddhāv ūcatuḥ: 
 
 BRP123.068.1  kuto vatsa cirāt prāptas tvaṃ dṛṣṭis tvaṃ parāyaṇam | 
 BRP123.068.2  na brūṣe kintu ruṣṭo 'si vṛddhayor andhayoḥ sutaḥ || 68 || 
 
 brahmovāca: 
 
 BRP123.069.1  saśalya iva duḥkhārtaḥ śocan duṣkṛtam ātmanaḥ | 
 BRP123.069.2  sa bhīta iva rājendras tāv uvācātha nārada || 69 || 
 
 
 BRP123.070.1  udapānaṃ ca kurutāṃ tac chrutvā nṛpabhāṣitam | 
 BRP123.070.2  nāyaṃ vaktā suto 'smākaṃ ko bhavāṃs tat purā vada || 70 || 
 
 
 BRP123.071.1  paścāt pibāvaḥ pānīyaṃ tato rājābravīc ca tau || 71 || 
 
 rājovāca: 
 
 BRP123.072.1  tatra tiṣṭhati vāṃ putro yatra vārisamāśrayaḥ || 72 || 
 
 brahmovāca: 
 
 BRP123.073.1  tac chrutvocatur ārtau tau satyaṃ brūhi na cānyathā | 
 BRP123.073.2  ācacakṣe tato rājā sarvam eva yathātatham || 73 || 
 
 
 BRP123.074.1  tatas tu patitau vṛddhau tatrāvāṃ naya mā spṛśa | 
 BRP123.074.2  brahmaghnasparśanaṃ pāpaṃ na kadācid vinaśyati || 74 || 
 
 
 BRP123.075.1  ninye vai śravaṇaṃ vṛddhaṃ sabhāryaṃ nṛpasattamaḥ | 
 BRP123.075.2  yatrāsau patitaḥ putras taṃ spṛṣṭvā tau vilepatuḥ || 75 || 
 
 vṛddhāv ūcatuḥ: 
 
 BRP123.076.1  yathā putraviyogena mṛtyur nau vihitas tathā | 
 BRP123.076.2  tvaṃ cāpi pāpa putrasya viyogān mṛtyum āpsyasi || 76 || 
 
 brahmovāca: 
 
 BRP123.077.1  evaṃ tu jalpator brahman gatāḥ prāṇās tato nṛpaḥ | 
 BRP123.077.2  agninā yojayām āsa vṛddhau ca ṛṣiputrakam || 77 || 
 
 
 BRP123.078.1  tato jagāma nagaraṃ duḥkhito nṛpatir mune | 
 BRP123.078.2  vasiṣṭhāya ca tat sarvaṃ nyavedayad aśeṣataḥ || 78 || 
 
 
 BRP123.079.1  nṛpāṇāṃ sūryavaṃśyānāṃ vasiṣṭho hi parā gatiḥ | 
 BRP123.079.2  vasiṣṭho 'pi dvijaśreṣṭhaiḥ sammantryāha ca niṣkṛtim || 79 || 
 
 vasiṣṭha uvāca: 
 
 BRP123.080.1  gālavaṃ vāmadevaṃ ca jābālim atha kaśyapam | 
 BRP123.080.2  etān anyān samāhūya hayamedhāya yatnataḥ || 80 || 
 
 
 BRP123.081.1  yajasva hayamedhaiś ca bahubhir bahudakṣiṇaiḥ || 81 || 
 
 brahmovāca: 
 
 BRP123.082.1  akarod dhayamedhāṃś ca rājā daśaratho dvijaiḥ | 
 BRP123.082.2  etasminn antare tatra vāg uvācāśarīriṇī || 82 || 
 
 ākāśavāṇy uvāca: 
 
 BRP123.083.1  pūtaṃ śarīram abhavad rājño daśarathasya hi | 
 
 BRP123.083.2  vyavahāryaś ca bhavitā bhaviṣyanti tathā sutāḥ | 
 BRP123.083.3  jyeṣṭhaputraprasādena rājāpāpo bhaviṣyati || 83 || 
 
 brahmovāca: 
 
 BRP123.084.1  tato bahutithe kāle ṛṣyaśṛṅgān munīśvarāt | 
 BRP123.084.2  devānāṃ kāryasiddhyarthaṃ sutā āsan suropamāḥ || 84 || 
 
 
 BRP123.085.1  kauśalyāyāṃ tathā rāmaḥ sumitrāyāṃ ca lakṣmaṇaḥ | 
 BRP123.085.2  śatrughnaś cāpi kaikeyyāṃ bharato matimattaraḥ || 85 || 
 
 
 BRP123.086.1  te sarve matimantaś ca priyā rājño vaśe sthitāḥ | 
 BRP123.086.2  taṃ rājānam ṛṣiḥ prāpya viśvāmitraḥ prajāpatiḥ || 86 || 
 
 
 BRP123.087.1  rāmaṃ ca lakṣmaṇaṃ cāpi ayācata mahāmate | 
 BRP123.087.2  yajñasaṃrakṣaṇārthāya jñātatanmahimā muniḥ || 87 || 
 
 
 BRP123.088.1  ciraprāptasuto vṛddho rājā naivety abhāṣata || 88 || 
 
 rājovāca: 
 
 BRP123.089.1  mahatā daivayogena kathañcid vārdhake mune | 
 BRP123.089.2  jātāv ānandasandohadāyakau mama bālakau || 89 || 
 
 
 BRP123.090.1  saśarīram idaṃ rājyaṃ dāsye naiva sutāv imau || 90 || 
 
 brahmovāca: 
 
 BRP123.091.1  vasiṣṭhena tadā prokto rājā daśarathas tv iti || 91 || 
 
 vasiṣṭha uvāca: 
 
 BRP123.092.1  raghavaḥ prārthanābhaṅgaṃ na rājan kvāpi śikṣitāḥ || 92 || 
 
 brahmovāca: 
 
 BRP123.093.1  rāmaṃ ca lakṣmaṇaṃ caiva kathañcid avadan nṛpaḥ || 93 || 
 
 rājovāca: 
 
 BRP123.094.1  viśvāmitrasya brahmarṣeḥ kurutāṃ yajñarakṣaṇam || 94 || 
 
 brahmovāca: 
 
 BRP123.095.1  vadann iti sutau soṣṇaṃ niśvasan glapitādharaḥ | 
 BRP123.095.2  putrau samarpayām āsa viśvāmitrasya śāstrakṛt || 95 || 
 
 
 BRP123.096.1  tathety uktvā daśarathaṃ namasya ca punaḥ punaḥ | 
 BRP123.096.2  jagmatū rakṣaṇārthāya viśvāmitreṇa tau mudā || 96 || 
 
 
 BRP123.097.1  tataḥ prahṛṣṭaḥ sa munir mudā prādāt tadobhayoḥ | 
 BRP123.097.2  māheśvarīṃ mahāvidyāṃ dhanurvidyāpuraḥsarām || 97 || 
 
 
 BRP123.098.1  śāstrīm āstrīṃ laukikīṃ ca rathavidyāṃ gajodbhavām | 
 BRP123.098.2  aśvavidyāṃ gadāvidyāṃ mantrāhvānavisarjane || 98 || 
 
 
 BRP123.099.1  sarvavidyām athāvāpya ubhau tau rāmalakṣmaṇau | 
 BRP123.099.2  vanaukasāṃ hitārthāya jaghnatus tāṭakāṃ vane || 99 || 
 
 
 BRP123.100.1  ahalyāṃ śāpanirmuktāṃ pādasparśāc ca cakratuḥ | 
 BRP123.100.2  yajñavidhvaṃsanāyātāñ jaghnatus tatra rākṣasān || 100 || 
 
 
 BRP123.101.1  kṛtavidyau dhanuṣpāṇī cakratur yajñarakṣaṇam | 
 BRP123.101.2  tato mahāmakhe vṛtte viśvāmitro munīśvaraḥ || 101 || 
 
 
 BRP123.102.1  putrābhyāṃ sahito rājño janakaṃ draṣṭum abhyagāt | 
 BRP123.102.2  citrām adarśayat tatra rājamadhye nṛpātmajaḥ || 102 || 
 
 
 BRP123.103.1  rāmaḥ saumitrisahito dhanurvidyāṃ guror matām | 
 BRP123.103.2  tatprīto janakaḥ prādāt sītāṃ lakṣmīm ayonijām || 103 || 
 
 
 BRP123.104.1  tathaiva lakṣmaṇasyāpi bharatasyānujasya ca | 
 BRP123.104.2  śatrughnabharatādīnāṃ vasiṣṭhādimate sthitaḥ || 104 || 
 
 
 
 BRP123.105.1  rājā daśarathaḥ śrīmān vivāham akaron mune | 
 BRP123.105.2  tato bahutithe kāle rājyaṃ tasya prayacchati || 105 || 
 
 
 BRP123.106.1  nṛpatau sarvalokānām anumatyā guror api | 
 BRP123.106.2  mantharātmakadurdaivapreritā matsarākulā || 106 || 
 
 
 BRP123.107.1  kaikeyī vighnam ātasthe vanapravrājanaṃ tathā | 
 BRP123.107.2  bharatasya ca tad rājyaṃ rājā naiva ca dattavān || 107 || 
 
 
 BRP123.108.1  pitaraṃ satyavākyaṃ taṃ kurvan rāmo mahāvanam | 
 BRP123.108.2  viveśa sītayā sārdhaṃ tathā saumitriṇā saha || 108 || 
 
 
 BRP123.109.1  satāṃ ca mānasaṃ śuddhaṃ sa viveśa svakair guṇaiḥ | 
 BRP123.109.2  tasmin vinirgate rāme vanavāsāya dīkṣite || 109 || 
 
 
 BRP123.110.1  samaṃ lakṣmaṇasītābhyāṃ rājyatṛṣṇāvivarjite | 
 BRP123.110.2  taṃ rāmaṃ cāpi saumitriṃ sītāṃ ca guṇaśālinīm || 110 || 
 
 
 BRP123.111.1  duḥkhena mahatāviṣṭo brahmaśāpaṃ ca saṃsmaran | 
 BRP123.111.2  tadā daśaratho rājā prāṇāṃs tatyāja duḥkhitaḥ || 111 || 
 
 
 BRP123.112.1  kṛtakarmavipākena rājā nīto yamānugaiḥ | 
 BRP123.112.2  tasmai rājñe mahāprājña yāvat sthāvarajaṅgame || 112 || 
 
 
 BRP123.113.1  yamasadmany anekāni tāmisrādīni nārada | 
 BRP123.113.2  narakāṇy atha ghorāṇi bhīṣaṇāni bahūni ca || 113 || 
 
 
 BRP123.114.1  tatra kṣiptas tadā rājā narakeṣu pṛthak pṛthak | 
 BRP123.114.2  pacyate chidyate rājā piṣyate cūrṇyate tathā || 114 || 
 
 
 BRP123.115.1  śoṣyate daśyate bhūyo dahyate ca nimajjyate | 
 BRP123.115.2  evamādiṣu ghoreṣu narakeṣu sa pacyate || 115 || 
 
 
 BRP123.116.1  rāmo 'pi gacchann adhvānaṃ citrakūṭam athāgamat | 
 BRP123.116.2  tatraiva trīṇi varṣāṇi vyatītāni mahāmate || 116 || 
 
 
 BRP123.117.1  punaḥ sa dakṣiṇām āśām ākrāmad daṇḍakaṃ vanam | 
 BRP123.117.2  vikhyātaṃ triṣu lokeṣu deśānāṃ tad dhi puṇyadam || 117 || 
 
 
 BRP123.118.1  prāviśat tan mahāraṇyaṃ bhīṣaṇaṃ daityasevitam | 
 BRP123.118.2  tadbhayād ṛṣibhis tyaktaṃ hatvā daityāṃs tu rākṣasān || 118 || 
 
 
 BRP123.119.1  vicaran daṇḍakāraṇye ṛṣisevyam athākarot | 
 BRP123.119.2  tatredaṃ vṛttam ākhyāsye śṛṇu nārada yatnataḥ || 119 || 
 
 
 BRP123.120.1  tāvac chanais tv agād rāmo yāvad yojanapañcakam | 
 BRP123.120.2  gautamīṃ samanuprāpto rājāpi narake sthitaḥ || 120 || 
 
 
 BRP123.121.1  yamaḥ svakiṅkarān āha rāmo daśarathātmajaḥ | 
 BRP123.121.2  gautamīm abhito yāti pitaraṃ tasya dhīmataḥ || 121 || 
 
 
 BRP123.122.1  ākarṣantv atha rājānaṃ narakān nātra saṃśayaḥ | 
 BRP123.122.2  uttīrya gautamīṃ yāti yāvad yojanapañcakam || 122 || 
 
 
 BRP123.123.1  rāmas tāvat tasya pitā narake naiva pacyatām | 
 BRP123.123.2  yad etan madvacaḥ puṇyaṃ na kuryur yadi dūtakāḥ || 123 || 
 
 
 BRP123.124.1  tataś ca narake ghore yūyaṃ sarve nimajjatha | 
 BRP123.124.2  yā kāpy uktā parā śaktiḥ śivasya samavāyinī || 124 || 
 
 
 BRP123.125.1  tām eva gautamīṃ santo vadanty ambhaḥsvarūpiṇīm | 
 BRP123.125.2  haribrahmamaheśānāṃ mānyā vandyā ca saiva yat || 125 || 
 
 
 BRP123.126.1  nistīryate na kenāpi tad atikramajaṃ tv agham | 
 BRP123.126.2  pāpino 'py ātmajaḥ kaścid yaś ca gaṅgām anusmaret || 126 || 
 
 
 BRP123.127.1  so 'nekadurganirayān nirgato muktatāṃ vrajet | 
 BRP123.127.2  kiṃ punas tādṛśaḥ putro gautamīnikaṭe sthitaḥ || 127 || 
 
 
 
 BRP123.128.1  yasyāsau narake paktuṃ na kairapi hi śakyate | 
 BRP123.128.2  dakṣiṇāśāpater vākyaṃ niśamya yamakiṅkarāḥ || 128 || 
 
 
 BRP123.129.1  narake pacyamānaṃ tam ayodhyādhipatiṃ nṛpam | 
 BRP123.129.2  uttārya ghoranarakād vacanaṃ cedam abruvan || 129 || 
 
 yamakiṅkarā ūcuḥ: 
 
 BRP123.130.1  dhanyo 'si nṛpaśārdūla yasya putraḥ sa tādṛśaḥ | 
 BRP123.130.2  iha cāmutra viśrāntiḥ suputraḥ kena labhyate || 130 || 
 
 brahmovāca: 
 
 BRP123.131.1  sa viśrāntaḥ śanai rājā kiṅkarān vākyam abravīt || 131 || 
 
 rājovāca: 
 
 BRP123.132.1  narakeṣv atha ghoreṣu pacyamānaḥ punaḥ punaḥ | 
 BRP123.132.2  kathaṃ tv ākarṣitaḥ śīghraṃ tan me vaktum ihārhatha || 132 || 
 
 brahmovāca: 
 
 BRP123.133.1  tatra kaścic chāntamanā rājānam idam abravīt || 133 || 
 
 yamadūta uvāca: 
 
 BRP123.134.1  vedaśāstrapurāṇādāv etad gopyaṃ prayatnataḥ | 
 BRP123.134.2  prakāśyate tad api te sāmarthyaṃ putratīrthayoḥ || 134 || 
 
 
 BRP123.135.1  rāmas tava sutaḥ śrīmān gautamītīram āgataḥ | 
 BRP123.135.2  tasmāt tvaṃ narakād ghorād ākṛṣṭo 'si narottama || 135 || 
 
 
 BRP123.136.1  yadi tvāṃ tatra gautamyāṃ smared rāmaḥ salakṣmaṇaḥ | 
 BRP123.136.2  snānaṃ kṛtvātha piṇḍādi te dadyāt sa nṛpottama | 
 BRP123.136.3  tatas tvaṃ sarvapāpebhyo mukto yāsi triviṣṭapam || 136 || 
 
 rājovāca: 
 
 BRP123.137.1  tatra gatvā bhavadvākyam ākhyāsye svasutau prati | 
 BRP123.137.2  bhavanta eva śaraṇam anujñāṃ dātum arhatha || 137 || 
 
 brahmovāca: 
 
 BRP123.138.1  tad rājavacanaṃ śrutvā kṛpayā yamakiṅkarāḥ | 
 BRP123.138.2  ājñāṃ ca pradadus tasmai rājā prāgāt sutau prati || 138 || 
 
 
 BRP123.139.1  bhīṣaṇaṃ yātanādeham āpanno niḥśvasan muhuḥ | 
 BRP123.139.2  nirīkṣya svaṃ lajjamānaḥ kṛtaṃ karma ca saṃsmaran || 139 || 
 
 
 BRP123.140.1  svecchayā viharan gaṅgām āsasāda ca rāghavaḥ | 
 BRP123.140.2  gautamyās taṭam āśritya rāmo lakṣmaṇa eva ca || 140 || 
 
 
 BRP123.141.1  sītayā saha vaidehyā sasnau caiva yathāvidhi | 
 BRP123.141.2  naiva tatrābhavad bhojyaṃ bhakṣyaṃ vā gautamītaṭe || 141 || 
 
 
 BRP123.142.1  taddine tatra vasatāṃ gautamītīravāsinām | 
 BRP123.142.2  tad dṛṣṭvā duḥkhito bhrātā lakṣmaṇo rāmam abravīt || 142 || 
 
 lakṣmaṇa uvāca: 
 
 BRP123.143.1  putrau daśarathasyāvāṃ tavāpi balam īdṛśam | 
 BRP123.143.2  nāsti bhojyam athāsmākaṃ gaṅgātīranivāsinām || 143 || 
 
 rāma uvāca: 
 
 BRP123.144.1  bhrātar yad vihitaṃ karma naiva tac cānyathā bhavet | 
 BRP123.144.2  pṛthivyām annapūrṇāyāṃ vayam annābhilāṣiṇaḥ || 144 || 
 
 
 BRP123.145.1  saumitre nūnam asmābhir na brāhmaṇamukhe hutam | 
 BRP123.145.2  avajñayā mahīdevāṃs tarpayanty arcayanti na || 145 || 
 
 
 BRP123.146.1  te ye lakṣmaṇa jāyante sarvadaiva bubhukṣitāḥ | 
 BRP123.146.2  snātvā devān athābhyarcya hotavyaś ca hutāśanaḥ | 
 BRP123.146.3  tataḥ svasamaye devo vidhāsyaty aśanaṃ tu nau || 146 || 
 
 
 brahmovāca: 
 
 BRP123.147.1  bhrātroḥ sañjalpator evaṃ paśyatoḥ karmaṇo gatim | 
 BRP123.147.2  śanair daśaratho rājā taṃ deśam upajagmivān || 147 || 
 
 
 BRP123.148.1  taṃ dṛṣṭvā lakṣmaṇaḥ śīghraṃ tiṣṭha tiṣṭheti cābravīt | 
 BRP123.148.2  dhanur ākṛṣya kopena rakṣas tvaṃ dānavo 'thavā || 148 || 
 
 
 BRP123.149.1  āsannaṃ ca punar dṛṣṭvā yāhi yāhy atra puṇyabhāk | 
 BRP123.149.2  rāmo dāśarathī rājā dharmabhāk paśya vartate || 149 || 
 
 
 BRP123.150.1  gurubhaktaḥ satyasandho devabrāhmaṇasevakaḥ | 
 BRP123.150.2  trailokyarakṣādakṣo 'sau vartate yatra rāghavaḥ || 150 || 
 
 
 BRP123.151.1  na tatra tvādṛśām asti praveśaḥ pāpakarmaṇām | 
 BRP123.151.2  yadi praviśase pāpa tato vadham avāpsyasi || 151 || 
 
 
 BRP123.152.1  tat putravacanaṃ śrutvā śanair āhūya vācayā | 
 BRP123.152.2  uvācādhomukho bhūtvā snuṣāṃ putrau kṛtāñjaliḥ | 
 BRP123.152.3  muhur antar vinidhyāyan gatiṃ duṣkṛtakarmaṇaḥ || 152 || 
 
 rājovāca: 
 
 BRP123.153.1  ahaṃ daśaratho rājā putrau me śṛṇutaṃ vacaḥ | 
 BRP123.153.2  tisṛbhir brahmahatyābhir vṛto 'haṃ duḥkham āgataḥ | 
 BRP123.153.3  chinnaṃ paśyata me dehaṃ narakeṣu ca pātitam || 153 || 
 
 brahmovāca: 
 
 BRP123.154.1  tataḥ kṛtāñjalī rāmaḥ sītayā lakṣmaṇena ca | 
 BRP123.154.2  bhūmau praṇemus te sarve vacanaṃ caitad abruvan || 154 || 
 
 sītārāmalakṣmaṇā ūcuḥ: 
 
 BRP123.155.1  kasyedaṃ karmaṇas tāta phalaṃ nṛpatisattama || 155 || 
 
 brahmovāca: 
 
 BRP123.156.1  sa ca prāha yathāvṛttaṃ brahmahatyātrayaṃ tathā || 156 || 
 
 rājovāca: 
 
 BRP123.157.1  niṣkṛtir brahmahantṝṇāṃ putrau kvāpi na vidyate || 157 || 
 
 brahmovāca: 
 
 BRP123.158.1  tato duḥkhena mahatā āvṛtāḥ sarve bhuvaṃ gatāḥ | 
 BRP123.158.2  rājānaṃ vanavāsaṃ ca mātaraṃ pitaraṃ tathā || 158 || 
 
 
 BRP123.159.1  duḥkhāgamaṃ karmagatiṃ narake pātanaṃ tathā | 
 BRP123.159.2  evamādy atha saṃsmṛtya mumoha nṛpateḥ sutaḥ | 
 BRP123.159.3  visañjñaṃ nṛpatiṃ dṛṣṭvā sītā vākyam athābravīt || 159 || 
 
 sītovāca: 
 
 BRP123.160.1  na śocanti mahātmānas tvādṛśā vyasanāgame | 
 BRP123.160.2  cintayanti pratīkāraṃ daivyam apy atha mānuṣam || 160 || 
 
 
 BRP123.161.1  śocadbhir yugasāhasraṃ vipattir naiva tīryate | 
 BRP123.161.2  vyāmoham āpnuvantīha na kadācid vicakṣaṇāḥ || 161 || 
 
 
 BRP123.162.1  kim anenātra duḥkhena niṣphalena janeśvara | 
 BRP123.162.2  dehi hatyāṃ prathamato yā jātā hy atibhīṣaṇā || 162 || 
 
 
 BRP123.163.1  pitṛbhaktaḥ puṇyaśīlo vedavedāṅgapāragaḥ | 
 BRP123.163.2  anāgā yo hato vipras tatpāpasyātra niṣkṛtim || 163 || 
 
 
 BRP123.164.1  ācarāmi yathāśāstraṃ mā śokaṃ kurutaṃ yuvām | 
 BRP123.164.2  dvitīyāṃ lakṣmaṇo hatyāṃ gṛhṇātu tv aparāṃ bhavān || 164 || 
 
 brahmovāca: 
 
 BRP123.165.1  etad dharmayutaṃ vākyaṃ sītayā bhāṣitaṃ dṛḍham | 
 BRP123.165.2  tatheti cāhatur ubhau tato daśaratho 'bravīt || 165 || 
 
 
 daśaratha uvāca: 
 
 BRP123.166.1  tvaṃ hi brahmavidaḥ kanyā janakasya tv ayonijā | 
 BRP123.166.2  bhāryā rāmasya kiṃ citraṃ yad yuktam anubhāṣase || 166 || 
 
 
 BRP123.167.1  na kopi bhavatāṃ kintu śramaḥ svalpo 'pi vidyate | 
 BRP123.167.2  gautamyāṃ snānadānena piṇḍanirvapaṇena ca || 167 || 
 
 
 BRP123.168.1  tisṛbhir brahmahatyābhir mukto yāmi triviṣṭapam | 
 BRP123.168.2  tvayā janakasambhūte svakulocitam īritam || 168 || 
 
 
 BRP123.169.1  prāpayanti paraṃ pāraṃ bhavābdheḥ kulayoṣitaḥ | 
 BRP123.169.2  godāvaryāḥ prasādena kiṃ nāmāsty atra durlabham || 169 || 
 
 brahmovāca: 
 
 BRP123.170.1  tatheti kriyamāṇe tu piṇḍadānāya śatruhā | 
 BRP123.170.2  naivāpaśyad bhakṣyabhojyaṃ tato lakṣmaṇam abravīt || 170 || 
 
 
 BRP123.171.1  lakṣmaṇaḥ prāha vinayād iṅgudyāś ca phalāni ca | 
 BRP123.171.2  santi teṣāṃ ca piṇyākam ānītaṃ tatkṣaṇād iva || 171 || 
 
 
 BRP123.172.1  piṇyākenātha gaṅgāyāṃ piṇḍaṃ dātuṃ tathā pituḥ | 
 BRP123.172.2  manaḥ kurvaṃs tato rāmo mando 'bhūd duḥkhitas tadā || 172 || 
 
 
 BRP123.173.1  daivī vāg abhavat tatra duḥkhaṃ tyaja nṛpātmaja | 
 BRP123.173.2  rājyabhraṣṭo vanaṃ prāptaḥ kiṃ vai niṣkiñcano bhavān || 173 || 
 
 
 BRP123.174.1  aśaṭho dharmanirato na śocitum ihārhasi | 
 BRP123.174.2  vittaśāṭhyena yo dharmaṃ karoti sa tu pātakī || 174 || 
 
 
 BRP123.175.1  śrūyate sarvaśāstreṣu yad rāma śṛṇu yatnataḥ | 
 BRP123.175.2  yadannaḥ puruṣo rājaṃs tadannās tasya devatāḥ || 175 || 
 
 
 BRP123.176.1  piṇḍe nipatite bhūmau nāpaśyat pitaraṃ tadā | 
 BRP123.176.2  śavaṃ ca patitaṃ yatra śavatīrtham anuttamam || 176 || 
 
 
 BRP123.177.1  mahāpātakasaṅghātavighātakṛd anusmṛtiḥ | 
 BRP123.177.2  tatrāgacchaṃl lokapālā rudrādityās tathāśvinau || 177 || 
 
 
 BRP123.178.1  svaṃ svaṃ vimānam ārūḍhās teṣāṃ madhye 'tidīptimān | 
 BRP123.178.2  vimānavaram ārūḍhaḥ stūyamānaś ca kinnaraiḥ || 178 || 
 
 
 BRP123.179.1  ādityasadṛśākāras teṣāṃ madhye babhau pitā | 
 BRP123.179.2  tam adṛṣṭvā svapitaraṃ devān dṛṣṭvā vimāninaḥ || 179 || 
 
 
 BRP123.180.1  kṛtāñjalipuṭo rāmaḥ pitā me kvety abhāṣata | 
 BRP123.180.2  iti divyābhavad vāṇī rāmaṃ sambodhya sītayā || 180 || 
 
 
 BRP123.181.1  tisṛbhir brahmahatyābhir mukto daśaratho nṛpaḥ | 
 BRP123.181.2  vṛtaṃ paśya surais tāta devā apy ūcire ca tam || 181 || 
 
 devā ūcuḥ: 
 
 BRP123.182.1  dhanyo 'si kṛtakṛtyo 'si rāma svargaṃ gataḥ pitā | 
 BRP123.182.2  nānānirayasaṅghātāt pūrvajān uddharet tu yaḥ || 182 || 
 
 
 BRP123.183.1  sa dhanyo 'laṅkṛtaṃ tena kṛtinā bhuvanatrayam | 
 BRP123.183.2  enaṃ paśya mahābāho muktapāpaṃ raviprabham || 183 || 
 
 
 BRP123.184.1  sarvasampattiyukto 'pi pāpī dagdhadrumopamaḥ | 
 BRP123.184.2  niṣkiñcano 'pi sukṛtī dṛśyate candramaulivat || 184 || 
 
 brahmovāca: 
 
 BRP123.185.1  dṛṣṭvābravīt sutaṃ rājā āśīrbhir abhinandya ca || 185 || 
 
 rājovāca: 
 
 BRP123.186.1  kṛtakṛtyo 'si bhadraṃ te tārito 'haṃ tvayānagha | 
 BRP123.186.2  dhanyaḥ sa putro loke 'smin pitṝṇāṃ yas tu tārakaḥ || 186 || 
 
 
 brahmovāca: 
 
 BRP123.187.1  tataḥ suragaṇāḥ procur devānāṃ kāryasiddhaye | 
 BRP123.187.2  rāmaṃ ca puruṣaśreṣṭhaṃ gaccha tāta yathāsukham | 
 BRP123.187.3  tatas tadvacanaṃ śrutvā rāmas tān abravīt surān || 187 || 
 
 rāma uvāca: 
 
 BRP123.188.1  gurau pitari me devāḥ kiṃ kṛtyam avaśiṣyate || 188 || 
 
 devā ūcuḥ: 
 
 BRP123.189.1  nadī na gaṅgayā tulyā na tvayā sadṛśaḥ sutaḥ | 
 BRP123.189.2  na śivena samo devo na tāreṇa samo manuḥ || 189 || 
 
 
 BRP123.190.1  tvayā rāma gurūṇāṃ ca kāryaṃ sarvam anuṣṭhitam | 
 BRP123.190.2  tāritāḥ pitaro rāma tvayā putreṇa mānada | 
 BRP123.190.3  gacchantu sarve svasthānaṃ tvaṃ ca gaccha yathāsukham || 190 || 
 
 brahmovāca: 
 
 BRP123.191.1  tad devavacanād dhṛṣṭaḥ sītayā lakṣmaṇāgrajaḥ | 
 BRP123.191.2  tad dṛṣṭvā gaṅgāmāhātmyaṃ vismito vākyam abravīt || 191 || 
 
 rāma uvāca: 
 
 BRP123.192.1  aho gaṅgāprabhāvo 'yaṃ trailokye nopamīyate | 
 BRP123.192.2  vayaṃ dhanyā yato gaṅgā dṛṣṭāsmābhis tripāvanī || 192 || 
 
 brahmovāca: 
 
 BRP123.193.1  harṣeṇa mahatā yukto devaṃ sthāpya maheśvaram | 
 BRP123.193.2  taṃ ṣoḍaśabhir īśānam upacāraiḥ prayatnataḥ || 193 || 
 
 
 BRP123.194.1  sampūjyāvaraṇair yuktaṃ ṣaṭtriṃśatkalam īśvaram | 
 BRP123.194.2  kṛtāñjalipuṭo bhūtvā rāmas tuṣṭāva śaṅkaram || 194 || 
 
 rāma uvāca: 
 
 BRP123.195.1  namāmi śambhuṃ puruṣaṃ purāṇaṃ | 
 BRP123.195.2  namāmi sarvajñam apārabhāvam | 
 BRP123.195.3  namāmi rudraṃ prabhum akṣayaṃ taṃ | 
 BRP123.195.4  namāmi śarvaṃ śirasā namāmi || 195 || 
 
 
 BRP123.196.1  namāmi devaṃ param avyayaṃ tam | 
 BRP123.196.2  umāpatiṃ lokaguruṃ namāmi | 
 BRP123.196.3  namāmi dāridryavidāraṇaṃ taṃ | 
 BRP123.196.4  namāmi rogāpaharaṃ namāmi || 196 || 
 
 
 BRP123.197.1  namāmi kalyāṇam acintyarūpaṃ | 
 BRP123.197.2  namāmi viśvodbhavabījarūpam | 
 BRP123.197.3  namāmi viśvasthitikāraṇaṃ taṃ | 
 BRP123.197.4  namāmi saṃhārakaraṃ namāmi || 197 || 
 
 
 BRP123.198.1  namāmi gaurīpriyam avyayaṃ taṃ | 
 BRP123.198.2  namāmi nityaṃ kṣaram akṣaraṃ tam | 
 BRP123.198.3  namāmi cidrūpam ameyabhāvaṃ | 
 BRP123.198.4  trilocanaṃ taṃ śirasā namāmi || 198 || 
 
 
 BRP123.199.1  namāmi kāruṇyakaraṃ bhavasya | 
 BRP123.199.2  bhayaṅkaraṃ vāpi sadā namāmi | 
 BRP123.199.3  namāmi dātāram abhīpsitānāṃ | 
 BRP123.199.4  namāmi someśam umeśam ādau || 199 || 
 
 
 BRP123.200.1  namāmi vedatrayalocanaṃ taṃ | 
 BRP123.200.2  namāmi mūrtitrayavarjitaṃ tam | 
 
 BRP123.200.3  namāmi puṇyaṃ sadasadvyatītaṃ | 
 BRP123.200.4  namāmi taṃ pāpaharaṃ namāmi || 200 || 
 
 
 BRP123.201.1  namāmi viśvasya hite rataṃ taṃ | 
 BRP123.201.2  namāmi rūpāṇi bahūni dhatte | 
 BRP123.201.3  yo viśvagoptā sadasatpraṇetā | 
 BRP123.201.4  namāmi taṃ viśvapatiṃ namāmi || 201 || 
 
 
 BRP123.202.1  yajñeśvaraṃ samprati havyakavyaṃ | 
 BRP123.202.2  tathā gatiṃ lokasadāśivo yaḥ | 
 BRP123.202.3  ārādhito yaś ca dadāti sarvaṃ | 
 BRP123.202.4  namāmi dānapriyam iṣṭadevam || 202 || 
 
 
 BRP123.203.1  namāmi someśvaram asvatantram | 
 BRP123.203.2  umāpatiṃ taṃ vijayaṃ namāmi | 
 BRP123.203.3  namāmi vighneśvaranandināthaṃ | 
 BRP123.203.4  putrapriyaṃ taṃ śirasā namāmi || 203 || 
 
 
 BRP123.204.1/ namāmi devaṃ bhavaduḥkhaśoka BRP123.204.2  vināśanaṃ candradharaṃ namāmi
            | 
 BRP123.204.3  namāmi gaṅgādharam īśam īḍyam | 
 BRP123.204.4  umādhavaṃ devavaraṃ namāmi || 204 || 
 
 
 BRP123.205.1/ namāmy ajādīśapurandarādi BRP123.205.2  surāsurair arcitapādapadmam | 
 BRP123.205.3  namāmi devīmukhavādanānām | 
 BRP123.205.4  īkṣārtham akṣitritayaṃ ya aicchat || 205 || 
 
 
 BRP123.206.1  pañcāmṛtair gandhasudhūpadīpair | 
 BRP123.206.2  vicitrapuṣpair vividhaiś ca mantraiḥ | 
 BRP123.206.3  annaprakāraiḥ sakalopacāraiḥ | 
 BRP123.206.4  sampūjitaṃ somam ahaṃ namāmi || 206 || 
 
 brahmovāca: 
 
 BRP123.207.1  tataḥ sa bhagavān āha rāmaṃ śambhuḥ salakṣmaṇam | 
 BRP123.207.2  varān vṛṇīṣva bhadraṃ te rāmaḥ prāha vṛṣadhvajam || 207 || 
 
 rāma uvāca: 
 
 BRP123.208.1  stotreṇānena ye bhaktyā toṣyanti tvāṃ surottama | 
 BRP123.208.2  teṣāṃ sarvāṇi kāryāṇi siddhiṃ yāntu maheśvara || 208 || 
 
 
 BRP123.209.1  yeṣāṃ ca pitaraḥ śambho patitā narakārṇave | 
 BRP123.209.2  teṣāṃ piṇḍādidānena pūtā yāntu triviṣṭapam || 209 || 
 
 
 BRP123.210.1  janmaprabhṛti pāpāni manovākkāyikaṃ tv agham | 
 BRP123.210.2  atra tu snānamātreṇa tat sadyo nāśam āpnuyāt || 210 || 
 
 
 BRP123.211.1  atra ye bhaktitaḥ śambho dadaty arthibhya aṇv api | 
 BRP123.211.2  sarvaṃ tad akṣayaṃ śambho dātṝṇāṃ phalakṛd bhavet || 211 || 
 
 brahmovāca: 
 
 BRP123.212.1  evam astv iti taṃ rāmaṃ śaṅkaro hṛṣito 'bravīt | 
 BRP123.212.2  gate tasmin suraśreṣṭhe rāmo 'py anucaraiḥ saha || 212 || 
 
 
 BRP123.213.1  gautamī yatra cotpannā śanais taṃ deśam abhyagāt | 
 BRP123.213.2  tataḥ prabhṛti tat tīrthaṃ rāmatīrtham udāhṛtam || 213 || 
 
 
 BRP123.214.1  dayālor apatat tatra lakṣmaṇasya karāc charaḥ | 
 BRP123.214.2  tad bāṇatīrtham abhavat sarvāpadvinivāraṇam || 214 || 
 
 
 
 BRP123.215.1  yatra saumitriṇā snānaṃ śaṅkarasyārcanaṃ kṛtam | 
 BRP123.215.2  tat tīrthaṃ lakṣmaṇaṃ jātaṃ tathā sītāsamudbhavam || 215 || 
 
 
 BRP123.216.1  nānāvidhāśeṣapāpasaṅghanirmūlanakṣamam | 
 BRP123.216.2  yad aṅghrisaṅgād abhavad gaṅgā trailokyapāvanī || 216 || 
 
 
 BRP123.217.1  sa yatra snānam akarot tad vaiśiṣṭyaṃ kim ucyate | 
 BRP123.217.2  tad rāmatīrthasadṛśaṃ tīrthaṃ kvāpi na vidyate || 217 || 
 
 
 
        Chapter 124: Story of Indra and Diti
         SS  206-210 
 brahmovāca: 
 
 BRP124.001.1  putratīrtham iti khyātaṃ puṇyatīrthaṃ tad ucyate | 
 BRP124.001.2  sarvān kāmān avāpnoti yanmahimnaḥ śruter api || 1 || 
 
 
 BRP124.002.1  tasya svarūpaṃ vakṣyāmi śṛṇu yatnena nārada | 
 BRP124.002.2  diteḥ putrāś ca danujāḥ parikṣīṇā yadābhavan | 
 BRP124.002.3  adites tu sutā jyeṣṭhāḥ sarvabhāvena nārada || 2 || 
 
 
 BRP124.003.1  tadā ditiḥ putraviyogaduḥkhāt | 
 BRP124.003.2  saṃspardhamānā danum ājagāma || 3 || 
 
 ditir uvāca: 
 
 BRP124.004.1  kṣīṇāḥ sutā āvayor eva bhadre | 
 BRP124.004.2  kiṃ kurmahe karma loke garīyaḥ | 
 BRP124.004.3  paśyāditer vaṃśam abhinnam uttamaṃ | 
 BRP124.004.4  saurājyayuktaṃ yaśasā jayaśriyā || 4 || 
 
 
 BRP124.005.1  jitārim abhyunnatakīrtidharmaṃ | 
 BRP124.005.2  maccittasaṃharṣavināśadakṣam | 
 BRP124.005.3  samānabhartṛtvasamānadharme | 
 BRP124.005.4  samānagotre 'pi samānarūpe || 5 || 
 
 
 BRP124.006.1  na jīvayeyaṃ śriyam unnatiṃ ca | 
 BRP124.006.2  jīrṇāsmi dṛṣṭvā tv aditiprasūtān | 
 BRP124.006.3  kām apy avasthām anuyāmi duḥsthā | 
 BRP124.006.4  'diter vilokyātha parāṃ samṛddhim | 
 BRP124.006.5  dāvapraveśo 'pi sukhāya nūnaṃ | 
 BRP124.006.6  svapne 'py avekṣyā na sapatnalakṣmīḥ || 6 || 
 
 brahmovāca: 
 
 BRP124.007.1  evaṃ bruvāṇām atidīnavaktrāṃ | 
 BRP124.007.2  viniśvasantīṃ parameṣṭhiputraḥ | 
 BRP124.007.3  kṛtābhipūjo vigataśramas tāṃ | 
 BRP124.007.4  sa sāntvayann āha manobhirāmām || 7 || 
 
 parameṣṭhiputra uvāca: 
 
 BRP124.008.1  khedo na kāryaḥ samabhīpsitaṃ yat | 
 BRP124.008.2  tat prāpyate puṇyata eva bhadre | 
 BRP124.008.3  tatsādhanaṃ vetti mahānubhāvaḥ | 
 BRP124.008.4  prajāpatis te sa tu vakṣyatīti || 8 || 
 
 
 
 BRP124.009.1  sādhvy etat sarvabhāvena praśrayāvanatā satī || 9 || 
 
 brahmovāca: 
 
 BRP124.010.1  evaṃ bruvāṇāṃ ca ditiṃ danuḥ provāca nārada || 10 || 
 
 danur uvāca: 
 
 BRP124.011.1  bhartāraṃ kaśyapaṃ bhadre toṣayasva nijair guṇaiḥ | 
 BRP124.011.2  tuṣṭo yadi bhaved bhartā tataḥ kāmān avāpsyasi || 11 || 
 
 brahmovāca: 
 
 BRP124.012.1  tathety uktvā sarvabhāvais toṣayām āsa kaśyapam | 
 BRP124.012.2  ditiṃ provāca bhagavān kaśyapo 'tha prajāpatiḥ || 12 || 
 
 kaśyapa uvāca: 
 
 BRP124.013.1  kiṃ dadāmi vadābhīṣṭaṃ dite varaya suvrate || 13 || 
 
 brahmovāca: 
 
 BRP124.014.1  ditir apy āha bhartāraṃ putraṃ bahuguṇānvitam | 
 BRP124.014.2  jetāraṃ sarvalokānāṃ sarvalokanamaskṛtam || 14 || 
 
 
 BRP124.015.1  yena jātena loke 'smin bhaveyaṃ vīraputriṇī | 
 BRP124.015.2  taṃ vareyaṃ surapitar ity āha vinayānvitā || 15 || 
 
 kaśyapa uvāca: 
 
 BRP124.016.1  upadekṣye vrataṃ śreṣṭhaṃ dvādaśābdaphalapradam | 
 BRP124.016.2  tata āgatya te garbham ādhāsye yan manogatam | 
 BRP124.016.3  niṣpāpatāyāṃ jātāyāṃ sidhyanti hi manorathāḥ || 16 || 
 
 brahmovāca: 
 
 BRP124.017.1  bhartṛvākyād ditiḥ prītā taṃ namasyāyatekṣaṇā | 
 BRP124.017.2  upadiṣṭaṃ vrataṃ cakre bhartrādiṣṭaṃ yathāvidhi || 17 || 
 
 
 BRP124.018.1  tīrthasevāpātradānavratacaryādivarjitāḥ | 
 BRP124.018.2  katham āsādayiṣyanti prāṇino 'tra manorathān || 18 || 
 
 
 BRP124.019.1  tataś cīrṇe vrate tasyāṃ dityāṃ garbham adhārayat | 
 BRP124.019.2  punaḥ kāntām athovāca kaśyapas tāṃ ditiṃ rahaḥ || 19 || 
 
 kaśyapa uvāca: 
 
 BRP124.020.1  na prāpnuvanti yatkāmān munayo 'pi tapassthitāḥ | 
 BRP124.020.2  yathāvihitakarmāṅgaavajñayā tac chucismite || 20 || 
 
 
 BRP124.021.1  ninditaṃ ca na kartavyaṃ sandhyayor ubhayor api | 
 BRP124.021.2  na svaptavyaṃ na gantavyaṃ muktakeśī ca no bhava || 21 || 
 
 
 BRP124.022.1  bhoktavyaṃ subhage naiva kṣutaṃ vā jṛmbhaṇaṃ tathā | 
 BRP124.022.2  sandhyākāle na kartavyaṃ bhūtasaṅghasamākule || 22 || 
 
 
 BRP124.023.1  sāntardhānaṃ sadā kāryaṃ hasitaṃ tu viśeṣataḥ | 
 BRP124.023.2  gṛhāntadeśe sandhyāsu na sthātavyaṃ kadācana || 23 || 
 
 
 BRP124.024.1  muśalolūkhalādīni śūrpapīṭhapidhānakam | 
 BRP124.024.2  naivātikramaṇīyāni divā rātrau sadā priye || 24 || 
 
 
 BRP124.025.1  udakśīrṣaṃ tu śayanaṃ na sandhyāsu viśeṣataḥ | 
 BRP124.025.2  vaktavyaṃ nānṛtaṃ kiñcin nānyagehāṭanaṃ tathā || 25 || 
 
 
 BRP124.026.1  kāntād anyo na vīkṣyas tu prayatnena naraḥ kvacit | 
 BRP124.026.2  ityādiniyamair yuktā yadi tvam anuvartase | 
 BRP124.026.3  tatas te bhavitā putras trailokyaiśvaryabhājanam || 26 || 
 
 
 brahmovāca: 
 
 BRP124.027.1  tatheti pratijajñe sā bhartāraṃ lokapūjitam | 
 BRP124.027.2  gataś ca kaśyapo brahmann itaś cetaḥ surān prati || 27 || 
 
 
 BRP124.028.1  diter garbho 'pi vavṛdhe balavān puṇyasambhavaḥ | 
 BRP124.028.2  etat sarvaṃ mayo daityo māyayā vetti tattvataḥ || 28 || 
 
 
 BRP124.029.1  indrasya sakhyam abhavan mayena prītipūrvakam | 
 BRP124.029.2  mayo gatvā rahaḥ prāha indraṃ sa vinayānvitaḥ || 29 || 
 
 
 BRP124.030.1  diter danor abhiprāyaṃ vrataṃ garbhasya vardhanam | 
 BRP124.030.2  tasya vīryaṃ ca vividhaṃ prītyendrāya nyavedayat || 30 || 
 
 
 BRP124.031.1  viśvāsaikagṛhaṃ mitram apāyatrāsavarjitam | 
 BRP124.031.2  arjitaṃ sukṛtaṃ nānāvidhaṃ cet tad avāpyate || 31 || 
 
 nārada uvāca: 
 
 BRP124.032.1  namuceś ca priyo bhrātā mayo daityo mahābalaḥ | 
 BRP124.032.2  bhrātṛhantrā kathaṃ maitryaṃ mayasyāsīt sureśvara || 32 || 
 
 brahmovāca: 
 
 BRP124.033.1  daityānām adhipaś cāsīd balavān namuciḥ purā | 
 BRP124.033.2  indreṇa vairam abhavad bhīṣaṇaṃ lomaharṣaṇam || 33 || 
 
 
 BRP124.034.1  yuddhaṃ hitvā kadācid bho gacchantaṃ tu śatakratum | 
 BRP124.034.2  dṛṣṭvā daityapatiḥ śūro namuciḥ pṛṣṭhato 'nvagāt || 34 || 
 
 
 BRP124.035.1  tam āyāntam abhiprekṣya śacībhartā bhayāturaḥ | 
 BRP124.035.2  airāvataṃ gajaṃ tyaktvā indraḥ phenam athāviśat || 35 || 
 
 
 BRP124.036.1  sa vajrapāṇis tarasā phenenaivāhanad ripum | 
 BRP124.036.2  namucir nāśam agamat tasya bhrātā mayo 'nujaḥ || 36 || 
 
 
 BRP124.037.1  bhrātṛhantṛvināśāya tapas tepe mayo mahat | 
 BRP124.037.2  māyāṃ ca vividhām āpa devānām atibhīṣaṇām || 37 || 
 
 
 BRP124.038.1  varāṃś cāvāpya tapasā viṣṇor lokaparāyaṇāt | 
 BRP124.038.2  dānaśauṇḍaḥ priyālāpī tadābhavad asau mayaḥ || 38 || 
 
 
 BRP124.039.1  agnīṃś ca brāhmaṇān pūjya jetum indraṃ kṛtakṣaṇaḥ | 
 BRP124.039.2  dātāraṃ ca tadārthibhyaḥ stūyamānaṃ ca bandibhiḥ || 39 || 
 
 
 BRP124.040.1  viditvā maghavā vāyor mayaṃ māyāvinaṃ ripum | 
 BRP124.040.2  upakrāntaṃ suyuddhāya vipro bhūtvā tam abhyagāt | 
 BRP124.040.3  śacībhartā mayaṃ daityaṃ provācedaṃ punaḥ punaḥ || 40 || 
 
 indra uvāca: 
 
 BRP124.041.1  dehi daityapate mahyam arthine 'pekṣitaṃ varam | 
 BRP124.041.2  tvāṃ śrutvā dātṛtilakam āgato 'haṃ dvijottamaḥ || 41 || 
 
 brahmovāca: 
 
 BRP124.042.1  mayo 'pi brāhmaṇaṃ matvā 'vadad dattaṃ mayā tava | 
 BRP124.042.2  vicārayanti kṛtino bahv alpaṃ vā puro 'rthini || 42 || 
 
 
 BRP124.043.1  ity ukte tu hariḥ prāha sakhyam icche hy ahaṃ tvayā | 
 BRP124.043.2  indraṃ mayaḥ punaḥ prāha kim anena dvijottama || 43 || 
 
 
 BRP124.044.1  na tvayā mama vairaṃ bhoḥ svastīty āha harir mayam | 
 BRP124.044.2  tattvaṃ vadeti sa harir daityenoktaḥ svakaṃ vapuḥ || 44 || 
 
 
 
 BRP124.045.1  darśayām āsa daityāya sahasrākṣaṃ yad ucyate | 
 BRP124.045.2  tataḥ savismayo daityo mayo harim uvāca ha || 45 || 
 
 maya uvāca: 
 
 BRP124.046.1  kim idaṃ vajrapāṇis tvaṃ tavāyogyā kṛtiḥ sakhe || 46 || 
 
 brahmovāca: 
 
 BRP124.047.1  pariṣvajya vihasyātha vṛttam ity abravīd dhariḥ | 
 BRP124.047.2  kenāpi sādhayanty atra paṇḍitāś ca samīhitam || 47 || 
 
 
 BRP124.048.1  tataḥ prabhṛti śakrasya mayena mahatī hy abhūt | 
 BRP124.048.2  suprītir muniśārdūla mayo harihitaḥ sadā || 48 || 
 
 
 BRP124.049.1  indrasya bhavanaṃ gatvā tasmai sarvaṃ nyavedayat | 
 BRP124.049.2  kiṃ me kṛtyam iti prāha mayaṃ māyāvinaṃ hariḥ || 49 || 
 
 
 BRP124.050.1  haraye ca mayo māyāṃ prādāt prītyā tathā hariḥ | 
 BRP124.050.2  prāptaḥ samprītimān āha kiṃ kṛtyaṃ maya tad vada || 50 || 
 
 maya uvāca: 
 
 BRP124.051.1  agastyasyāśramaṃ gaccha tatrāste garbhiṇī ditiḥ | 
 BRP124.051.2  tasyāḥ śuśrūṣaṇaṃ kurvann āssva tatra kiyanti ca || 51 || 
 
 
 BRP124.052.1  ahāni maghavaṃs tasyā garbham āviśya vajradhṛk | 
 BRP124.052.2  vardhamānaṃ ca taṃ chindhi yāvad vaśyo 'thavā mṛtim | 
 BRP124.052.3  prāpnoti tāvad vajreṇa tato na bhavitā ripuḥ || 52 || 
 
 brahmovāca: 
 
 BRP124.053.1  tathety uktvā mayaṃ pūjya maghavān eka eva hi | 
 BRP124.053.2  vinītavat tadā prāyād ditiṃ mātaram añjasā | 
 BRP124.053.3  śuśrūṣamāṇas tāṃ devīṃ śakro daiteyamātaram | 
 BRP124.053.4  sā na jānāti tac cittaṃ śakrasya dviṣato ditiḥ || 53 || 
 
 
 BRP124.054.1  garbhe sthitaṃ tu yad bhūtaṃ devendrasya viceṣṭitam | 
 BRP124.054.2  amoghaṃ tan munes tejaḥ kaśyapasya durāsadam || 54 || 
 
 
 BRP124.055.1  tataḥ pragṛhya kuliśaṃ sahasrākṣaḥ purandaraḥ | 
 BRP124.055.2  antaḥpraveśakāmo 'sau bahukālaṃ samāvasan || 55 || 
 
 
 BRP124.056.1  sandhyodakśīrṣanidrāṃ tām avekṣya kuliśāyudhaḥ | 
 BRP124.056.2  idam antaram ity uktvā dityāḥ kukṣiṃ samāviśat || 56 || 
 
 
 BRP124.057.1  antarvarti ca yad bhūtam indraṃ dṛṣṭvā dhṛtāyudham | 
 BRP124.057.2  hantukāmaṃ tadovāca punaḥ punar abhītavat || 57 || 
 
 garbhastha uvāca: 
 
 BRP124.058.1  kiṃ māṃ na rakṣase vajrin bhrātaraṃ tvaṃ jighāṃsasi | 
 BRP124.058.2  nāraṇe māraṇād anyat pātakaṃ vidyate mahat || 58 || 
 
 
 BRP124.059.1  ṛte yuddhān mahābāho śakra yudhyasva nirgate | 
 BRP124.059.2  mayi tasmān naitad evaṃ tava yuktaṃ bhaviṣyati || 59 || 
 
 
 BRP124.060.1  śatakratuḥ sahasrākṣaḥ śacībhartā purandaraḥ | 
 BRP124.060.2  vajrapāṇiḥ surendras tvaṃ te na yuktaṃ bhavet prabho || 60 || 
 
 
 BRP124.061.1  athavā yuddhakāmas tvaṃ mama niṣkramaṇaṃ yathā | 
 BRP124.061.2  tathā kuru mahābāho mārgād asmād apāsara || 61 || 
 
 
 
 BRP124.062.1  kumārge na pravartante mahānto 'pi vipadgatāḥ | 
 BRP124.062.2  avidyaś cāpy aśastraś ca naiva cāyudhasaṅgrahaḥ || 62 || 
 
 
 BRP124.063.1  tvaṃ vidyāvān vajrapāṇe māṃ nighnan kiṃ na lajjase | 
 BRP124.063.2  kurvanti garhitaṃ karma na kulīnāḥ kadācana || 63 || 
 
 
 BRP124.064.1  hatvā vā kiṃ tu jāyeta yaśo vā puṇyam eva vā | 
 BRP124.064.2  vadhyante bhrātaraḥ kāmād garbhasthāḥ kiṃ nu pauruṣam || 64 || 
 
 
 BRP124.065.1  yadi vā yuddhabhaktis te mayi bhrātar asaṃśayam | 
 BRP124.065.2  tato muṣṭiṃ puraskṛtya vajriṇe 'sau vyavasthitaḥ || 65 || 
 
 
 BRP124.066.1  bālaghātī brahmaghātī tathā viśvāsaghātakaḥ | 
 BRP124.066.2  evambhūtaṃ phalaṃ śakra kasmān māṃ hantum udyataḥ || 66 || 
 
 
 BRP124.067.1  yasyājñayā sarvam idaṃ vartate sacarācaram | 
 BRP124.067.2  sa hantā bālakaṃ māṃ vai kiṃ yaśaḥ kiṃ tu pauruṣam || 67 || 
 
 brahmovāca: 
 
 BRP124.068.1  evaṃ bruvantaṃ taṃ garbhaṃ ciccheda kuliśena saḥ | 
 BRP124.068.2  krodhāndhānāṃ lobhināṃ ca na ghṛṇā kvāpi vidyate || 68 || 
 
 
 BRP124.069.1  na mamāra tato duḥkhād āhus te bhrātaro vayam | 
 BRP124.069.2  punaś ciccheda tān khaṇḍān mā vadhīr iti cābruvan || 69 || 
 
 
 BRP124.070.1  viśvastān mātṛgarbhasthān nijabhrātṝñ śatakrato | 
 BRP124.070.2  dveṣavidhvastabuddhīnāṃ na citte karuṇākaṇaḥ || 70 || 
 
 
 BRP124.071.1  evaṃ tu khaṇḍitaṃ khaṇḍaṃ hastapādādijīvavat | 
 BRP124.071.2  nirvikāraṃ tato dṛṣṭvā saptasapta suvismitaḥ || 71 || 
 
 
 BRP124.072.1  ekavad bahurūpāṇi garbhasthāni śubhāni ca | 
 BRP124.072.2  rudanti bahurūpāṇi mā rutety abravīd dhariḥ || 72 || 
 
 
 BRP124.073.1  tatas te maruto jātā balavanto mahaujasaḥ | 
 BRP124.073.2  garbhasthā eva te 'nyonyam ūcuḥ śakraṃ gatabhramāḥ || 73 || 
 
 
 BRP124.074.1  agastyaṃ muniśārdūlaṃ mātā yasyāśrame sthitā | 
 BRP124.074.2  asmatpitā tava bhrātā sakhyaṃ te bahu manyate || 74 || 
 
 
 BRP124.075.1  asmān upari sasnehaṃ manas te vidmahe mune | 
 BRP124.075.2  na yat karoti śvapacaḥ pravṛttas tatra vajradhṛk || 75 || 
 
 
 BRP124.076.1  ity etad vacanaṃ śrutvā agastyo 'gāt sasambhramaḥ | 
 BRP124.076.2  ditiṃ sambodhayām āsa vyathitāṃ garbhavedanāt || 76 || 
 
 
 BRP124.077.1  tatrāgastyaḥ śacīkāntam aśapat kupito bhṛśam || 77 || 
 
 agastya uvāca: 
 
 BRP124.078.1  saṅgrāme ripavaḥ pṛṣṭhaṃ paśyeyus te sadā hare | 
 BRP124.078.2  jīvatām eva maraṇam etad eva hi māninām | 
 BRP124.078.3  pṛṣṭhaṃ palāyamānānāṃ yat paśyanty ahitā raṇe || 78 || 
 
 brahmovāca: 
 
 BRP124.079.1  sāpi taṃ garbhasaṃsthaṃ ca śaśāpendraṃ ruṣā ditiḥ || 79 || 
 
 ditir uvāca: 
 
 BRP124.080.1  na pauruṣaṃ kṛtaṃ tasmāc chāpo 'yaṃ bhavitā tava | 
 BRP124.080.2  strībhiḥ paribhavaṃ prāpya rājyāt prabhraśyase hare || 80 || 
 
 brahmovāca: 
 
 BRP124.081.1  etasminn antare tatra kaśyapo vai prajāpatiḥ | 
 
 BRP124.081.2  prāyāc ca vyathito 'gastyāc chrutvā śakraviceṣṭitam | 
 BRP124.081.3  garbhāntaragataḥ śakraḥ pitaraṃ prāha bhītavat || 81 || 
 
 śakra uvāca: 
 
 BRP124.082.1  agastyāc ca diteś caiva bibhemi kramituṃ bahiḥ || 82 || 
 
 brahmovāca: 
 
 BRP124.083.1  etasminn antare prāpya kaśyapo 'pi prajāpatiḥ | 
 BRP124.083.2  putrakarma ca tad dṛṣṭvā garbhāntaḥsthitim eva ca | 
 BRP124.083.3  ditiśāpam agastyasya śrutvāsau duḥkhito 'bhavat || 83 || 
 
 kaśyapa uvāca: 
 
 BRP124.084.1  nirgaccha śakra putraitat pāpaṃ kiṃ kṛtavān asi | 
 BRP124.084.2  na nirmalakulotpannā manaḥ kurvanti pātake || 84 || 
 
 brahmovāca: 
 
 BRP124.085.1  sa nirgato vajrapāṇiḥ savrīḍo 'dhomukho 'bravīt | 
 BRP124.085.2  tanmūrtir eva vadati sadasacceṣṭitaṃ nṛṇām || 85 || 
 
 śakra uvāca: 
 
 BRP124.086.1  yad uktam atra śreyaḥ syāt tatkartāham asaṃśayam || 86 || 
 
 brahmovāca: 
 
 BRP124.087.1  tato mamāntikaṃ prāyāl lokapālaiḥ sa kaśyapaḥ | 
 BRP124.087.2  sarvaṃ vṛttam athovāca punaḥ papraccha māṃ suraiḥ || 87 || 
 
 
 BRP124.088.1  ditigarbhasya vai śāntiṃ sahasrākṣaviśāpatām | 
 BRP124.088.2  garbhasthānāṃ ca sarveṣām indreṇa saha mitratām || 88 || 
 
 
 BRP124.089.1  teṣām ārogyatāṃ cāpi śacībhartur adoṣatām | 
 BRP124.089.2  agastyadattaśāpasya viśāpatvam api kramāt || 89 || 
 
 
 BRP124.090.1  tato 'ham abravaṃ vākyaṃ kaśyapaṃ vinayānvitam | 
 BRP124.090.2  prajāpate kaśyapa tvaṃ vasubhir lokapālakaiḥ || 90 || 
 
 
 BRP124.091.1  indreṇa sahitaḥ śīghraṃ gautamīṃ yāhi mānada | 
 BRP124.091.2  tatra snātvā maheśānaṃ stuhi sarvaiḥ samanvitaḥ || 91 || 
 
 
 BRP124.092.1  tataḥ śivaprasādena sarvaṃ śreyo bhaved iti | 
 BRP124.092.2  tathety uktvā jagāmāsau kaśyapo gautamīṃ tadā || 92 || 
 
 
 BRP124.093.1  snātvā tuṣṭāva deveśam ebhir eva padakramaiḥ | 
 BRP124.093.2  sarvaduḥkhāpanodāya dvayam eva prakīrtitam | 
 BRP124.093.3  gautamī vā puṇyanadī śivo vā karuṇākaraḥ || 93 || 
 
 kaśyapa uvāca: 
 
 BRP124.094.1  pāhi śaṅkara deveśa pāhi lokanamaskṛta | 
 BRP124.094.2  pāhi pāvana vāgīśa pāhi pannagabhūṣaṇa || 94 || 
 
 
 BRP124.095.1  pāhi dharma vṛṣārūḍha pāhi vedatrayekṣaṇa | 
 BRP124.095.2  pāhi godhara lakṣmīśa pāhi śarva gajāmbara || 95 || 
 
 
 BRP124.096.1  pāhi tripurahan nātha pāhi somārdhabhūṣaṇa | 
 BRP124.096.2  pāhi yajñeśa someśa pāhy abhīṣṭapradāyaka || 96 || 
 
 
 BRP124.097.1  pāhi kāruṇyanilaya pāhi maṅgaladāyaka | 
 BRP124.097.2  pāhi prabhava sarvasya pāhi pālaka vāsava || 97 || 
 
 
 BRP124.098.1  pāhi bhāskara vitteśa pāhi brahmanamaskṛta | 
 BRP124.098.2  pāhi viśveśa siddheśa pāhi pūrṇa namo 'stu te || 98 || 
 
 
 
 BRP124.099.1  ghorasaṃsārakāntārasañcārodvignacetasām | 
 BRP124.099.2  śarīriṇāṃ kṛpāsindho tvam eva śaraṇaṃ śiva || 99 || 
 
 brahmovāca: 
 
 BRP124.100.1  evaṃ saṃstuvatas tasya purato 'bhūd vṛṣadhvajaḥ | 
 BRP124.100.2  vareṇa cchandayām āsa kaśyapaṃ taṃ prajāpatim || 100 || 
 
 
 BRP124.101.1  kaśyapo 'pi śivaṃ prāha vinītavad idaṃ vacaḥ | 
 BRP124.101.2  sa prāha vistareṇātha indrasya tu viceṣṭitam || 101 || 
 
 
 BRP124.102.1  śāpaṃ nāśaṃ ca putrāṇāṃ parasparam amitratām | 
 BRP124.102.2  pāpaprāptiṃ tu śakrasya śāpaprāptiṃ tathaiva ca | 
 BRP124.102.3  tato vṛṣākapiḥ prāha ditiṃ cāgastyam eva ca || 102 || 
 
 śiva uvāca: 
 
 BRP124.103.1  maruto ye bhavatputrāḥ pañcāśac caikavarjitāḥ | 
 BRP124.103.2  sarve bhaveyuḥ subhagā bhaveyur yajñabhāginaḥ || 103 || 
 
 
 BRP124.104.1  indreṇa sahitā nityaṃ vartayeyur mudānvitāḥ || 104 || 
 
 
 BRP124.105.1  indrasya tu havirbhāgo yatra yatra makhe bhavet | 
 BRP124.105.2  ādau tu marutas tatra bhaveyur nātra saṃśayaḥ || 105 || 
 
 
 BRP124.106.1  marudbhiḥ sahitaṃ śakraṃ na jayeyuḥ kadācana | 
 BRP124.106.2  jetā bhavet sarvadaiva sukhaṃ tiṣṭha prajāpate || 106 || 
 
 
 BRP124.107.1  adyaprabhṛti ye kuryur anayād bhrātṛghātanam | 
 BRP124.107.2  vaṃśacchedo vipattiś ca nityaṃ teṣāṃ bhaviṣyati || 107 || 
 
 brahmovāca: 
 
 BRP124.108.1  agastyam ṛṣiśārdūlaṃ śambhur apy āha yatnataḥ || 108 || 
 
 śambhur uvāca: 
 
 BRP124.109.1  na kuryās tvaṃ ca kopaṃ ca śacībhartari vai mune | 
 BRP124.109.2  śamaṃ vraja mahāprājña marutas tv amarā bhavan || 109 || 
 
 brahmovāca: 
 
 BRP124.110.1  ditiṃ cāpi śivaḥ prāha prasanno vṛṣabhadhvajaḥ || 110 || 
 
 śiva uvāca: 
 
 BRP124.111.1  eko bhūyān mama sutas trailokyaiśvaryamaṇḍitaḥ | 
 BRP124.111.2  ity evaṃ cintayantī tvaṃ tapase niyatābhavaḥ || 111 || 
 
 
 BRP124.112.1  tad etat saphalaṃ te 'dya putrā bahuguṇāḥ śubhāḥ | 
 BRP124.112.2  abhavan balinaḥ śūrās tasmāj jahi manorujam | 
 BRP124.112.3  anyān api varān subhrūr yācasva gatasambhramā || 112 || 
 
 brahmovāca: 
 
 BRP124.113.1  tad etad vacanaṃ śrutvā devadevasya sā ditiḥ | 
 BRP124.113.2  kṛtāñjalipuṭā natvā śambhuṃ vākyam athābravīt || 113 || 
 
 ditir uvāca: 
 
 BRP124.114.1  loke yad etat paramaṃ yat pitroḥ putradarśanam | 
 BRP124.114.2  viśeṣeṇa tu tan mātuḥ priyaṃ syāt surapūjita || 114 || 
 
 
 BRP124.115.1  tatrāpi rūpasampattiśauryavikramavān bhavet | 
 BRP124.115.2  eko 'pi tanayaḥ kintu bahavaś cet kim ucyate || 115 || 
 
 
 BRP124.116.1  matputrās te prabhāvāc ca jetāro balino dhruvam | 
 BRP124.116.2  indrasya bhrātaraḥ satyaṃ putrāś caiva prajāpateḥ || 116 || 
 
 
 
 BRP124.117.1  agastyasya prasādāc ca gaṅgāyāś ca prasādataḥ | 
 BRP124.117.2  yatra deva prasādas te tac chubhaṃ ko 'tra saṃśayaḥ || 117 || 
 
 
 BRP124.118.1  kṛtārthāhaṃ tathāpi tvāṃ bhaktyā vijñāpayāmy aham | 
 BRP124.118.2  śṛṇuṣva deva vacanaṃ kuruṣva ca jagaddhitam || 118 || 
 
 brahmovāca: 
 
 BRP124.119.1  vadety uktā jagaddhātrā ditir namrābravīd idam || 119 || 
 
 ditir uvāca: 
 
 BRP124.120.1  santatiprāpaṇaṃ loke durlabhaṃ suravandita | 
 BRP124.120.2  viśeṣeṇa priyaṃ mātuḥ putraś cet kiṃ nu varṇyate || 120 || 
 
 
 BRP124.121.1  sa cāpi guṇavāñ śrīmān āyuṣmān yadi jāyate | 
 BRP124.121.2  kiṃ tu svargeṇa deveśa pārameṣṭhyapadena vā || 121 || 
 
 
 BRP124.122.1  sarveṣām api bhūtānām ihāmutra phalaiṣiṇām | 
 BRP124.122.2  guṇavatputrasamprāptir abhīṣṭā sarvadaiva ca | 
 BRP124.122.3  tasmād āplavanād atra kriyatāṃ samanugrahaḥ || 122 || 
 
 śaṅkara uvāca: 
 
 BRP124.123.1  mahāpāpaphalaṃ cedaṃ yad etad anapatyatā | 
 BRP124.123.2  striyā vā puruṣasyāpi vandhyatvaṃ yadi jāyate || 123 || 
 
 
 BRP124.124.1  tad atra snānamātreṇa taddoṣo nāśam āpnuyāt | 
 BRP124.124.2  snātvā tatra phalaṃ dadyāt stotram etac ca yaḥ paṭhet || 124 || 
 
 
 BRP124.125.1  sa tu putram avāpnoti trimāsasnānadānataḥ | 
 BRP124.125.2  aputriṇī tv atra snānaṃ kṛtvā putram avāpnuyāt || 125 || 
 
 
 BRP124.126.1  ṛtusnātā tu yā kācit tatra snātā sutāṃl labhet | 
 BRP124.126.2  trimāsābhyantaraṃ yā tu gurviṇī bhaktitas tv iha || 126 || 
 
 
 BRP124.127.1  phalaiḥ snātvā tu māṃ paśyet stotreṇa stauti māṃ tathā | 
 BRP124.127.2  tasyāḥ śakrasamaḥ putro jāyate nātra saṃśayaḥ || 127 || 
 
 
 BRP124.128.1  pitṛdoṣaiś ca ye putraṃ na labhante dite śṛṇu | 
 BRP124.128.2  dhanāpahāradoṣaiś ca tatraiṣā niṣkṛtiḥ parā || 128 || 
 
 
 BRP124.129.1  tatraiṣāṃ piṇḍadānena pitṝṇāṃ prīṇanena ca | 
 BRP124.129.2  kiñcit suvarṇadānena tataḥ putro bhaved dhruvam || 129 || 
 
 
 BRP124.130.1  ye nyāsādyapahartāro ratnāpahnavakārakāḥ | 
 BRP124.130.2  śrāddhakarmavihīnāś ca teṣāṃ vaṃśo na vardhate || 130 || 
 
 
 BRP124.131.1  doṣiṇāṃ tu paretānāṃ gatir eṣā bhaved iti | 
 BRP124.131.2  santatir jāyatāṃ ślāghyā jīvatāṃ tīrthasevanāt || 131 || 
 
 
 BRP124.132.1  saṅgame ditigaṅgāyāḥ snātvā siddheśvaraṃ prabhum | 
 BRP124.132.2  anādyapāram ajaraṃ citsadānandavigraham || 132 || 
 
 
 BRP124.133.1  devarṣisiddhagandharvayogīśvaraniṣevitam | 
 BRP124.133.2  liṅgātmakaṃ mahādevaṃ jyotirmayam anāmayam || 133 || 
 
 
 BRP124.134.1  pūjayitvopacāraiś ca nityaṃ bhaktyā yatavrataḥ | 
 BRP124.134.2  stotreṇānena yaḥ stauti caturdaśyaṣṭamīṣu ca || 134 || 
 
 
 BRP124.135.1  yathāśaktyā svarṇadānaṃ brāhmaṇānāṃ ca bhojanam | 
 BRP124.135.2  yaḥ karoty atra gaṅgāyāṃ sa putraśatam āpnuyāt || 135 || 
 
 
 
 BRP124.136.1  samprāpya sakalān kāmān ante śivapuraṃ vrajet | 
 BRP124.136.2  stotreṇānena yaḥ kaścid yatra kvāpi stavīti mām | 
 BRP124.136.3  ṣaṇmāsāt putram āpnoti api vandhyāpy aśaṅkitam || 136 || 
 
 brahmovāca: 
 
 BRP124.137.1  tataḥ prabhṛti tat tīrthaṃ putratīrtham udāhṛtam | 
 BRP124.137.2  tatra tu snānadānādyaiḥ sarvakāmān avāpnuyāt || 137 || 
 
 
 BRP124.138.1  marudbhiḥ saha maitryeṇa mitratīrthaṃ tad ucyate | 
 BRP124.138.2  niṣpāpatvena cendrasya śakratīrthaṃ tad ucyate || 138 || 
 
 
 BRP124.139.1  aindrīṃ śriyaṃ yatra lebhe tat tīrthaṃ kamalābhidham | 
 BRP124.139.2  etāni sarvatīrthāni sarvābhīṣṭapradāni hi || 139 || 
 
 
 BRP124.140.1  sarvaṃ bhaviṣyatīty uktvā śivaś cāntaradhīyata | 
 BRP124.140.2  kṛtakṛtyāś ca te jagmuḥ sarva eva yathāgatam | 
 BRP124.140.3  tīrthānāṃ puṇyadaṃ tatra lakṣam ekaṃ prakīrtitam || 140 || 
 
 
 
        Chapter 125: The emnity between Anuhrāda and Ulūka
         SS  210-211 
 brahmovāca: 
 
 BRP125.001.1  yamatīrtham iti khyātaṃ pitṝṇāṃ prītivardhanam | 
 BRP125.001.2  dṛṣṭādṛṣṭeṣṭadaṃ sarvadevarṣigaṇasevitam || 1 || 
 
 
 BRP125.002.1  tasya prabhāvaṃ vakṣyāmi sarvapāpapraṇāśanam | 
 BRP125.002.2  anuhrāda iti khyātaḥ kapoto balavān abhūt || 2 || 
 
 
 BRP125.003.1  tasya bhāryā hetināmnī pakṣiṇī kāmarūpiṇī | 
 BRP125.003.2  mṛtyoḥ pautro hy anuhrādo dauhitrī hetir eva ca || 3 || 
 
 
 BRP125.004.1  kālenātha tayoḥ putrāḥ pautrāś caiva babhūvire | 
 BRP125.004.2  tasya śatruś ca balavān ulūko nāma pakṣirāṭ || 4 || 
 
 
 BRP125.005.1  tasya putrāś ca pautrāś ca āgneyās te balotkaṭāḥ | 
 BRP125.005.2  tayoś ca vairam abhavad bahukālaṃ dvijanmanoḥ || 5 || 
 
 
 BRP125.006.1  gaṅgāyā uttare tīre kapotasyāśramo 'bhavat | 
 BRP125.006.2  tasyāś ca dakṣiṇe kūla ulūko nāma pakṣirāṭ || 6 || 
 
 
 BRP125.007.1  vāsaṃ cakre tatra putraiḥ pautraiś ca dvijasattama | 
 BRP125.007.2  tayoś ca yuddham abhavad bahukālaṃ viruddhayoḥ || 7 || 
 
 
 BRP125.008.1  putraiḥ pautraiś ca vṛtayor balinor balibhiḥ saha | 
 BRP125.008.2  ulūko vā kapoto vā naivāpnoti jayājayau || 8 || 
 
 
 BRP125.009.1  kapoto yamam ārādhya mṛtyuṃ paitāmahaṃ tathā | 
 BRP125.009.2  yāmyam astram avāpyātha sarvebhyo 'py adhiko 'bhavat || 9 || 
 
 
 BRP125.010.1  tatholūko 'gnim ārādhya balavān abhavad bhṛśam | 
 BRP125.010.2  varair unmattayor yuddham abhavac cātibhīṣaṇam || 10 || 
 
 
 BRP125.011.1  tatrāgneyam ulūko 'pi kapotāyāstram ākṣipat | 
 BRP125.011.2  kapoto 'py atha pāśān vai yāmyān ākṣipya śatrave || 11 || 
 
 
 
 BRP125.012.1  ulūkāyātha daṇḍaṃ ca mṛtyupāśān avāsṛjat | 
 BRP125.012.2  punas tad abhavad yuddhaṃ purāḍibakayor yathā || 12 || 
 
 
 BRP125.013.1  hetiḥ kapotakī dṛṣṭvā jvalanaṃ prāptam antike | 
 BRP125.013.2  pativratā mahāyuddhe bhartuḥ sā duḥkhavihvalā || 13 || 
 
 
 BRP125.014.1  agninā veṣṭyamānāṃś ca putrān dṛṣṭvā viśeṣataḥ | 
 BRP125.014.2  sā gatvā jvalanaṃ hetis tuṣṭāva vividhoktibhiḥ || 14 || 
 
 hetir uvāca: 
 
 BRP125.015.1  rūpaṃ na dānaṃ na parokṣam asti | 
 BRP125.015.2  yasyātmabhūtaṃ ca padārthajātam | 
 BRP125.015.3  aśnanti havyāni ca yena devāḥ | 
 BRP125.015.4  svāhāpatiṃ yajñabhujaṃ namasye || 15 || 
 
 
 BRP125.016.1  mukhabhūtaṃ ca devānāṃ devānāṃ havyavāhanam | 
 BRP125.016.2  hotāraṃ cāpi devānāṃ devānāṃ dūtam eva ca || 16 || 
 
 
 BRP125.017.1  taṃ devaṃ śaraṇaṃ yāmi ādidevaṃ vibhāvasum | 
 BRP125.017.2  antaḥ sthitaḥ prāṇarūpo bahiś cānnaprado hi yaḥ | 
 BRP125.017.3  yo yajñasādhanaṃ yāmi śaraṇaṃ taṃ dhanañjayam || 17 || 
 
 agnir uvāca: 
 
 BRP125.018.1  amogham etad astraṃ me nyastaṃ yuddhe kapotaki | 
 BRP125.018.2  yatra viśramayed astraṃ tan me brūhi pativrate || 18 || 
 
 kapoty uvāca: 
 
 BRP125.019.1  mayi viśramyatām astraṃ na putre na ca bhartari | 
 BRP125.019.2  satyavāg bhava havyeśa jātavedo namo 'stu te || 19 || 
 
 jātavedā uvāca: 
 
 BRP125.020.1  tuṣṭo 'smi tava vākyena bhartṛbhaktyā pativrate | 
 BRP125.020.2  tavāpi bhartṛputrāṇāṃ heti kṣemaṃ dadāmy aham || 20 || 
 
 
 BRP125.021.1  āgneyam etad astraṃ me na bhartāraṃ sutān api | 
 BRP125.021.2  na tvāṃ dahet tato yāhi sukhena tvaṃ kapotaki || 21 || 
 
 brahmovāca: 
 
 BRP125.022.1  etasminn antare tatra ulūkī dadṛśe patim | 
 BRP125.022.2  veṣṭyamānaṃ yāmyapāśair yamadaṇḍena tāḍitam | 
 BRP125.022.3  ulūkī duḥkhitā bhūtvā yamaṃ prāyād bhayāturā || 22 || 
 
 ulūky uvāca: 
 
 BRP125.023.1  tvadbhītā anudravante janās | 
 BRP125.023.2  tvadbhītā brahmacaryaṃ caranti | 
 BRP125.023.3  tvadbhītāḥ sādhu caranti dhīrās | 
 BRP125.023.4  tvadbhītāḥ karmaniṣṭhā bhavanti || 23 || 
 
 
 BRP125.024.1  tvadbhītā anāśakam ācaranti | 
 BRP125.024.2  grāmād araṇyam abhi yac caranti | 
 BRP125.024.3  tvadbhītāḥ saumyatām āśrayante | 
 BRP125.024.4  tvadbhītāḥ somapānaṃ bhajante | 
 BRP125.024.5  tvadbhītāś cānnagodānaniṣṭhās | 
 BRP125.024.6  tvadbhītā brahmavādaṃ vadanti || 24 || 
 
 
 brahmovāca: 
 
 BRP125.025.1  evaṃ bruvatyāṃ tasyāṃ tām āha dakṣiṇadikpatiḥ || 25 || 
 
 yama uvāca: 
 
 BRP125.026.1  varaṃ varaya bhadraṃ te dāsye 'haṃ manasaḥ priyam || 26 || 
 
 brahmovāca: 
 
 BRP125.027.1  yamasyeti vacaḥ śrutvā sā tam āha pativratā || 27 || 
 
 ulūky uvāca: 
 
 BRP125.028.1  bhartā me veṣṭitaḥ pāśair daṇḍenābhihatas tava | 
 BRP125.028.2  tasmād rakṣa suraśreṣṭha putrān bhartāram eva ca || 28 || 
 
 brahmovāca: 
 
 BRP125.029.1  tadvākyāt kṛpayā yukto yamaḥ prāha punaḥ punaḥ || 29 || 
 
 yama uvāca: 
 
 BRP125.030.1  pāśānāṃ cāpi daṇḍasya sthānaṃ vada śubhānane || 30 || 
 
 brahmovāca: 
 
 BRP125.031.1  sā provāca yamaṃ devaṃ mayi pāśās tvayeritāḥ | 
 BRP125.031.2  āviśantu jagannātha daṇḍo mayy eva saṃviśet | 
 BRP125.031.3  tataḥ provāca bhagavān yamas tāṃ kṛpayā punaḥ || 31 || 
 
 yama uvāca: 
 
 BRP125.032.1  tava bhartā ca putrāś ca sarve jīvantu vijvarāḥ || 32 || 
 
 brahmovāca: 
 
 BRP125.033.1  nyavārayad yamaḥ pāśān āgneyāstraṃ tu havyavāṭ | 
 BRP125.033.2  kapotolūkayoś cāpi prītiṃ vai cakratuḥ surau | 
 BRP125.033.3  āhatuś ca dvijanmānau vriyatāṃ vara īpsitaḥ || 33 || 
 
 pakṣiṇāv ūcatuḥ: 
 
 BRP125.034.1  bhavator darśanaṃ labdhaṃ vairavyājena duṣkaram | 
 BRP125.034.2  vayaṃ ca pakṣiṇaḥ pāpāḥ kiṃ vareṇa surottamau || 34 || 
 
 
 BRP125.035.1  atha deyo varo 'smākaṃ bhavadbhyāṃ prītipūrvakam | 
 BRP125.035.2  nātmārtham anuyācāvo dīyamānaṃ varaṃ śubham || 35 || 
 
 
 BRP125.036.1  ātmārthaṃ yas tu yāceta sa śocyo hi sureśvarau | 
 BRP125.036.2  jīvitaṃ saphalaṃ tasya yaḥ parārthodyataḥ sadā || 36 || 
 
 
 BRP125.037.1  agnir āpo raviḥ pṛthvī dhānyāni vividhāni ca | 
 BRP125.037.2  parārthaṃ vartanaṃ teṣāṃ satāṃ cāpi viśeṣataḥ || 37 || 
 
 
 BRP125.038.1  brahmādayo 'pi hi yato yujyante mṛtyunā saha | 
 BRP125.038.2  evaṃ jñātvā tu deveśau vṛthā svārthapariśramaḥ || 38 || 
 
 
 BRP125.039.1  janmanā saha yat puṃsāṃ vihitaṃ parameṣṭhinā | 
 BRP125.039.2  kadācin nānyathā tad vai vṛthā kliśyanti jantavaḥ || 39 || 
 
 
 BRP125.040.1  tasmād yācāvahe kiñcid dhitāya jagatāṃ śubham | 
 BRP125.040.2  guṇadāyi tu sarveṣāṃ tad yuvām anumanyatām || 40 || 
 
 brahmovāca: 
 
 BRP125.041.1  tāv āhatur ubhau devau pakṣiṇau lokaviśrutau | 
 BRP125.041.2  dharmasya yaśaso 'vāptye lokānāṃ hitakāmyayā || 41 || 
 
 pakṣiṇāv ūcatuḥ: 
 
 BRP125.042.1  āvābhyām āśramau tīrthe gaṅgāyā ubhaye taṭe | 
 BRP125.042.2  bhavetāṃ jagatāṃ nāthāv eṣa eva paro varaḥ || 42 || 
 
 
 
 BRP125.043.1  snānaṃ dānaṃ japo homaḥ pitṝṇāṃ cāpi pūjanam | 
 BRP125.043.2  sukṛtī duṣkṛtī vāpi yaḥ karoti yathā tathā | 
 BRP125.043.3  sarvaṃ tad akṣayaṃ puṇyaṃ syād ity eṣa paro varaḥ || 43 || 
 
 devāv ūcatuḥ: 
 
 BRP125.044.1  evam astu tathā cānyat suprītau tu bravāvahai || 44 || 
 
 yama uvāca: 
 
 BRP125.045.1  uttare gautamītīre yamastotraṃ paṭhanti ye | 
 BRP125.045.2  teṣāṃ saptasu vaṃśeṣu nākāle mṛtyum āpnuyāt || 45 || 
 
 
 BRP125.046.1  puruṣo bhājanaṃ ca syāt sarvadā sarvasampadām | 
 BRP125.046.2  yas tv idaṃ paṭhate nityaṃ mṛtyustotraṃ jitātmavān || 46 || 
 
 
 BRP125.047.1  aṣṭāśītisahasraiś ca vyādhibhir na sa bādhyate | 
 BRP125.047.2  asmiṃs tīrthe dvijaśreṣṭhau trimāsād gurviṇī satī || 47 || 
 
 
 BRP125.048.1  arvāgvandhyā ca ṣaṇmāsāt saptāhaṃ snānam ācaret | 
 BRP125.048.2  vīrasūḥ sā bhaven nārī śatāyuḥ sa suto bhavet || 48 || 
 
 
 BRP125.049.1  lakṣmīvān matimāñ śūraḥ putrapautravivardhanaḥ | 
 BRP125.049.2  tatra piṇḍādidānena pitaro muktim āpnuyuḥ | 
 BRP125.049.3  manovākkāyajāt pāpāt snānān mukto bhaven naraḥ || 49 || 
 
 brahmovāca: 
 
 BRP125.050.1  yamavākyād anu tathā havyavāḍ āha pakṣiṇau || 50 || 
 
 agnir uvāca: 
 
 BRP125.051.1  matstotraṃ dakṣiṇe tīre ye paṭhanti yatavratāḥ | 
 BRP125.051.2  teṣām ārogyam aiśvaryaṃ lakṣmīṃ rūpaṃ dadāmy aham || 51 || 
 
 
 BRP125.052.1  idaṃ stotraṃ tu yaḥ kaścid yatra kvāpi paṭhen naraḥ | 
 BRP125.052.2  naivāgnito bhayaṃ tasya likhite 'pi gṛhe sthite || 52 || 
 
 
 BRP125.053.1  snānaṃ dānaṃ ca yaḥ kuryād agnitīrthe śucir naraḥ | 
 BRP125.053.2  agniṣṭomaphalaṃ tasya bhaved eva na saṃśayaḥ || 53 || 
 
 brahmovāca: 
 
 BRP125.054.1  tataḥ prabhṛti tat tīrthaṃ yāmyam āgneyam eva ca | 
 BRP125.054.2  kapotaṃ ca tatholūkaṃ hetyulūkaṃ vidur budhāḥ || 54 || 
 
 
 BRP125.055.1  tatra trīṇi sahasrāṇi tāvanty eva śatāni ca | 
 BRP125.055.2  punar navatitīrthāni pratyekaṃ muktibhājanam || 55 || 
 
 
 BRP125.056.1  teṣu snānena dānena pretībhūtāś ca ye narāḥ | 
 BRP125.056.2  pūtās te putravittāḍhyā ākrameyur divaṃ śubhāḥ || 56 || 
 
 
 
        Chapter 126: Competition between Agni and the waters
         SS  212-213 
 brahmovāca: 
 
 BRP126.001.1  tapastīrtham iti khyātaṃ tapovṛddhikaraṃ mahat | 
 BRP126.001.2  sarvakāmapradaṃ puṇyaṃ pitṝṇāṃ prītivardhanam || 1 || 
 
 
 BRP126.002.1  tasmiṃs tīrthe tu yad vṛttaṃ śṛṇu pāpapraṇāśanam | 
 BRP126.002.2  apām agneś ca saṃvādam ṛṣīṇāṃ ca parasparam || 2 || 
 
 
 
 BRP126.003.1  apo jyeṣṭhatamāḥ kecin menire 'gniṃ tathāpare | 
 BRP126.003.2  evaṃ bruvanto munayaḥ saṃvādaṃ cāgnivāriṇoḥ || 3 || 
 
 
 BRP126.004.1  vināgniṃ jīvanaṃ kva syāj jīvabhūto yato 'nalaḥ | 
 BRP126.004.2  ātmabhūto havyabhūtaś cāgninā jāyate 'khilam || 4 || 
 
 
 BRP126.005.1  agninā dhriyate loko hy agnir jyotirmayaṃ jagat | 
 BRP126.005.2  tasmād agneḥ paraṃ nāsti pāvanaṃ daivataṃ mahat || 5 || 
 
 
 BRP126.006.1  antarjyotiḥ sa evoktaḥ paraṃ jyotiḥ sa eva hi | 
 BRP126.006.2  vināgninā kiñcid asti yasya dhāma jagattrayam || 6 || 
 
 
 BRP126.007.1  tasmād agneḥ paraṃ nāsti bhūtānāṃ jyaiṣṭhyabhājanam | 
 BRP126.007.2  yoṣitkṣetre 'rpitaṃ bījaṃ puruṣeṇa yathā tathā || 7 || 
 
 
 BRP126.008.1  tasya dehādikā śaktiḥ kṛśānor eva nānyathā | 
 BRP126.008.2  devānāṃ hi mukhaṃ vahnis tasmān nātaḥ paraṃ viduḥ || 8 || 
 
 
 BRP126.009.1  apare tu hy apāṃ jyaiṣṭhyaṃ menire vedavādinaḥ | 
 BRP126.009.2  adbhiḥ sampatsyate hy annaṃ śucir adbhiḥ prajāyate || 9 || 
 
 
 BRP126.010.1  adbhir eva dhṛtaṃ sarvam āpo vai mātaraḥ smṛtāḥ | 
 BRP126.010.2  trailokyajīvanaṃ vāri vadantīti purāvidaḥ || 10 || 
 
 
 BRP126.011.1  utpannam amṛtaṃ hy adbhyas tābhyaś cauṣadhisambhavaḥ | 
 BRP126.011.2  agnir jyeṣṭha iti prāhur āpo jyeṣṭhatamāḥ pare || 11 || 
 
 
 BRP126.012.1  evaṃ mīmāṃsamānās te ṛṣayo vedavādinaḥ | 
 BRP126.012.2  viruddhavādino māṃ ca samabhyetyedam abruvan || 12 || 
 
 ṛṣaya ūcuḥ: 
 
 BRP126.013.1  agner apāṃ vada jyaiṣṭhyaṃ trailokyasya bhavān prabhuḥ || 13 || 
 
 brahmovāca: 
 
 BRP126.014.1  aham apy abravaṃ prāptān ṛṣīn sarvān yatavratān | 
 BRP126.014.2  ubhau pūjyatamau loka ubhābhyāṃ jāyate jagat || 14 || 
 
 
 BRP126.015.1  ubhābhyāṃ jāyate havyaṃ kavyaṃ cāmṛtam eva ca | 
 BRP126.015.2  ubhābhyāṃ jīvanaṃ loke śarīrasya ca dhāraṇam || 15 || 
 
 
 BRP126.016.1  nānayoś ca viśeṣo 'sti tato jyaiṣṭhyaṃ samaṃ matam | 
 BRP126.016.2  tato madvacanāj jyaiṣṭhyam ubhayor naiva kasyacit || 16 || 
 
 
 BRP126.017.1  jyaiṣṭhyam anyatarasyeti menire ṛṣisattamāḥ | 
 BRP126.017.2  na tṛptā mama vākyena jagmur vāyuṃ tapasvinaḥ || 17 || 
 
 munaya ūcuḥ: 
 
 BRP126.018.1  kasya jyaiṣṭhyaṃ bhavān prāṇo vāyo satyaṃ tvayi sthitam || 18 || 
 
 brahmovāca: 
 
 BRP126.019.1  vāyur āhānalo jyeṣṭhaḥ sarvam agnau pratiṣṭhitam | 
 BRP126.019.2  nety uktvānyonyam ṛṣayo jagmus te 'pi vasundharām || 19 || 
 
 munaya ūcuḥ: 
 
 BRP126.020.1  satyaṃ bhūme vada jyaiṣṭhyam ādhārāsi carācare || 20 || 
 
 brahmovāca: 
 
 BRP126.021.1  bhūmir apy āha vinayād āgatāṃs tān ṛṣīn idam || 21 || 
 
 bhūmir uvāca: 
 
 BRP126.022.1  mamāpy ādhārabhūtāḥ syur āpo devyaḥ sanātanāḥ | 
 BRP126.022.2  adbhyas tu jāyate sarvaṃ jyaiṣṭhyam apsu pratiṣṭhitam || 22 || 
 
 
 brahmovāca: 
 
 BRP126.023.1  nety uktvānyonyam ṛṣayo jagmuḥ kṣīrodaśāyinam | 
 BRP126.023.2  tuṣṭuvur vividhaiḥ stotraiḥ śaṅkhacakragadādharam || 23 || 
 
 ṛṣaya ūcuḥ: 
 
 BRP126.024.1  yo veda sarvaṃ bhuvanaṃ bhaviṣyad | 
 BRP126.024.2  yaj jāyamānaṃ ca guhāniviṣṭam | 
 BRP126.024.3  lokatrayaṃ citravicitrarūpam | 
 BRP126.024.4  ante samastaṃ ca yam āviveśa || 24 || 
 
 
 BRP126.025.1  yad akṣaraṃ śāśvatam aprameyaṃ | 
 BRP126.025.2  yaṃ vedavedyam ṛṣayo vadanti | 
 BRP126.025.3  yam āśritāḥ svepsitam āpnuvanti | 
 BRP126.025.4  tad vastu satyaṃ śaraṇaṃ vrajāmaḥ || 25 || 
 
 
 BRP126.026.1  bhūtaṃ mahābhūtajagatpradhānaṃ | 
 BRP126.026.2  na vindate yogino viṣṇurūpam | 
 BRP126.026.3  tad vaktum ete ṛṣayo 'tra yātāḥ | 
 BRP126.026.4  satyaṃ vadasveha jagannivāsa || 26 || 
 
 
 BRP126.027.1  tvam antarātmākhiladehabhājāṃ | 
 BRP126.027.2  tvam eva sarvaṃ tvayi sarvam īśa | 
 BRP126.027.3  tathāpi jānanti na keapi kutrāpi | 
 BRP126.027.4  aho bhavantaṃ prakṛtiprabhāvāt | 
 BRP126.027.5  antar bahiḥ sarvata eva santaṃ | 
 BRP126.027.6  viśvātmanā samparivartamānam || 27 || 
 
 brahmovāca: 
 
 BRP126.028.1  tataḥ prāha jagaddhātrī daivī vāg aśarīriṇī || 28 || 
 
 daivī vāg uvāca: 
 
 BRP126.029.1  ubhāv ārādhya tapasā bhaktyā ca niyamena ca | 
 BRP126.029.2  yasya syāt prathamaṃ siddhis tad bhūtaṃ jyeṣṭham ucyate || 29 || 
 
 brahmovāca: 
 
 BRP126.030.1  tathety tathā yayuḥ sarve ṛṣayo lokapūjitāḥ | 
 BRP126.030.2  śrāntāḥ khinnāntarātmānaḥ paraṃ vairāgyam āśritāḥ || 30 || 
 
 
 BRP126.031.1  sarvalokaikajananīṃ bhuvanatrayapāvanīm | 
 BRP126.031.2  gautamīm agaman sarve tapas taptuṃ yatavratāḥ || 31 || 
 
 
 BRP126.032.1  abdaivataṃ tathāgniṃ ca pūjanāyodyatās tadā | 
 BRP126.032.2  agneś ca pūjakā ye ca apāṃ vai pūjane sthitāḥ | 
 BRP126.032.3  tatra vāg abravīd daivī vedamātā sarasvatī || 32 || 
 
 daivī vāg uvāca: 
 
 BRP126.033.1  agner āpas tathā yonir adbhiḥ śaucam avāpyate | 
 BRP126.033.2  agneś ca pūjakā ye ca vinādbhiḥ pūjanaṃ katham || 33 || 
 
 
 BRP126.034.1  apsu jātāsu sarvatra karmaṇy adhikṛto bhavet | 
 BRP126.034.2  tāvat karmaṇy anarho 'yam aśucir malino naraḥ || 34 || 
 
 
 BRP126.035.1  na magnaḥ śraddhayā yāvad apsu śītāsu vedavit | 
 BRP126.035.2  tasmād āpo variṣṭhāḥ syur mātṛbhūtā yataḥ smṛtāḥ | 
 BRP126.035.3  tasmāj jyaiṣṭhyam apām eva jananyo 'gner viśeṣataḥ || 35 || 
 
 
 brahmovāca: 
 
 BRP126.036.1  etad vacaḥ śuśruvus te ṛṣayo vedavādinaḥ | 
 BRP126.036.2  niścayaṃ ca tataś cakrur bhavej jyaiṣṭhyam apām iti || 36 || 
 
 
 BRP126.037.1  yatra tīrthe vṛttam idam ṛṣisattre ca nārada | 
 BRP126.037.2  tapastīrthaṃ tu tat proktaṃ sattratīrthaṃ tad ucyate || 37 || 
 
 
 BRP126.038.1  agnitīrthaṃ ca tat proktaṃ tathā sārasvataṃ viduḥ | 
 BRP126.038.2  teṣu snānaṃ ca dānaṃ ca sarvakāmapradaṃ śubham || 38 || 
 
 
 BRP126.039.1  caturdaśa śatāny atra tīrthānāṃ puṇyadāyinām | 
 BRP126.039.2  teṣu snānaṃ ca dānaṃ ca svargamokṣapradāyakam || 39 || 
 
 
 BRP126.040.1  kṛtaṃ sandehaharaṇam ṛṣīṇāṃ yatra bhāṣayā | 
 BRP126.040.2  sarasvaty abhavat tatra gaṅgayā saṅgatā nadī | 
 BRP126.040.3  māhātmyaṃ tasya ko vaktuṃ saṅgamasya kṣamo naraḥ || 40 || 
 
 
 
        Chapter 127: The sacrificer kidnapped by a demon
         SS  213-214 
 brahmovāca: 
 
 BRP127.001.1  devatīrtham iti khyātaṃ gaṅgāyā uttare taṭe | 
 BRP127.001.2  tasya prabhāvaṃ vakṣyāmi sarvapāpapraṇāśanam || 1 || 
 
 
 BRP127.002.1  ārṣṭiṣeṇa iti khyāto rājā sarvaguṇānvitaḥ | 
 BRP127.002.2  tasya bhāryā jayā nāma sākṣāl lakṣmīr ivāparā || 2 || 
 
 
 BRP127.003.1  tasya putro bharo nāma matimān pitṛvatsalaḥ | 
 BRP127.003.2  dhanurvede ca vede ca niṣṇāto dakṣa eva ca || 3 || 
 
 
 BRP127.004.1  tasya bhāryā rūpavatī suprabhety abhiviśrutā | 
 BRP127.004.2  ārṣṭiṣeṇas tato rājā putre rājyaṃ niveśya saḥ || 4 || 
 
 
 BRP127.005.1  purodhasā ca mukhyena dīkṣāṃ cakre nareśvaraḥ | 
 BRP127.005.2  sarasvatyās tatas tīre hayamedhāya yatnavān || 5 || 
 
 
 BRP127.006.1  ṛtvigbhir ṛṣimukhyaiś ca vedaśāstraparāyaṇaiḥ | 
 BRP127.006.2  dīkṣitaṃ taṃ nṛpaśreṣṭhaṃ brāhmaṇāgnisamīpataḥ || 6 || 
 
 
 BRP127.007.1  mithur dānavarāṭ śūraḥ pāpabuddhiḥ pratāpavān | 
 BRP127.007.2  makhaṃ vidhvasya nṛpatiṃ sabhāryaṃ sapurohitam || 7 || 
 
 
 BRP127.008.1  ādāya vegāt sa prāgād rasātalatalaṃ mune | 
 BRP127.008.2  nīte tasmin nṛpavare yajñe naṣṭe tato 'marāḥ || 8 || 
 
 
 BRP127.009.1  ṛtvijaś ca yayuḥ sarve svaṃ svaṃ sthānaṃ makhāt tataḥ | 
 BRP127.009.2  purohitasuto rājño devāpir iti viśrutaḥ || 9 || 
 
 
 BRP127.010.1  bālas tāṃ mātaraṃ dṛṣṭvā ātmanaḥ pitaraṃ na ca | 
 BRP127.010.2  dṛṣṭvā savismayo bhūtvā duḥkhito 'tīva cābhavat || 10 || 
 
 
 BRP127.011.1  sa mātaraṃ tu papraccha pitā me kva gato 'mbike | 
 BRP127.011.2  pitṛhīno na jīveyaṃ mātaḥ satyaṃ vadasva me || 11 || 
 
 
 BRP127.012.1  dhig dhik pitṛvihīnānāṃ jīvitaṃ pāpakarmaṇām | 
 BRP127.012.2  na vakṣi yadi me mātar jalam agnim athāviśe || 12 || 
 
 
 BRP127.013.1  putraṃ provāca sā mātā rājño bhāryā purodhasaḥ | 
 BRP127.013.2  dānavena talaṃ nīto rājñā saha pitā tava || 13 || 
 
 
 devāpir uvāca: 
 
 BRP127.014.1  kva nītaḥ kena vā nītaḥ kathaṃ nītaḥ kva karmaṇi | 
 BRP127.014.2  keṣu paśyatsu kiṃ sthānaṃ dānavasya vadasva me || 14 || 
 
 mātovāca: 
 
 BRP127.015.1  dīkṣitaṃ yajñasadasi sabhāryaṃ sapurodhasam | 
 BRP127.015.2  rājānaṃ taṃ mithur daityo nītavān sa rasātalam | 
 BRP127.015.3  paśyatsu devasaṅgheṣu vahnibrāhmaṇasannidhau || 15 || 
 
 brahmovāca: 
 
 BRP127.016.1  tan mātṛvacanaṃ śrutvā devāpiḥ kṛtyam asmarat | 
 BRP127.016.2  devān paśye 'thavāgniṃ vā ṛtvijo vāsurāṃs tathā || 16 || 
 
 
 BRP127.017.1  eteṣv eva pitānveṣyo nānyatreti matir mama | 
 BRP127.017.2  iti niścitya devāpir bharaṃ prāha nṛpātmajam || 17 || 
 
 devāpir uvāca: 
 
 BRP127.018.1  tapasā brahmacaryeṇa vratena niyamena ca | 
 BRP127.018.2  ānetavyā mayā sarve nītā ye ca rasātalam || 18 || 
 
 
 BRP127.019.1  jāte parābhave ghore yo na kuryāt pratikriyām | 
 BRP127.019.2  narādhamena kiṃ tena jīvatā vā mṛtena vā || 19 || 
 
 
 BRP127.020.1  tvaṃ praśādhi mahīṃ kṛtsnām ārṣṭiṣeṇaḥ pitā yathā | 
 BRP127.020.2  mātā mama tvayā pālyā rājan yāvan mamāgatiḥ | 
 BRP127.020.3  bhavec ca kṛtakāryasya anujānīhi māṃ bhara || 20 || 
 
 brahmovāca: 
 
 BRP127.021.1  bhareṇoktaḥ sa devāpiḥ sarvaṃ niścitya yatnataḥ || 21 || 
 
 bhara uvāca: 
 
 BRP127.022.1  siddhiṃ kuru sukhaṃ yāhi mā cintām alpikāṃ bhaja || 22 || 
 
 brahmovāca: 
 
 BRP127.023.1  tato devāpir amararājāṅghridhyānatatparaḥ | 
 BRP127.023.2  ṛtvijo 'nveṣya yatnena natvā tān ṛtvijaḥ pṛthak | 
 BRP127.023.3  kṛtāñjalipuṭo bālo devāpir vākyam abravīt || 23 || 
 
 devāpir uvāca: 
 
 BRP127.024.1  bhavadbhiś ca makho rakṣyo yajamānaś ca dīkṣitaḥ | 
 BRP127.024.2  purodhāś ca tathā rakṣyaḥ patnī yā dīkṣitasya tu || 24 || 
 
 
 BRP127.025.1  bhavatsu tatra paśyatsu yajñaṃ vidhvasya daityarāṭ | 
 BRP127.025.2  rājādayas tena nītās tan na yuktatamaṃ bhavet || 25 || 
 
 
 BRP127.026.1  athāpy etad ahaṃ manye bhavantas tān arogiṇaḥ | 
 BRP127.026.2  dātum arhanti tān sarvān anyathā śāpam arhatha || 26 || 
 
 ṛtvija ūcuḥ: 
 
 BRP127.027.1  makhe 'gniḥ prathamaṃ pūjyo hy agnir evātra daivatam | 
 BRP127.027.2  tasmād vayaṃ na jānīmo hy agnīnāṃ paricārakāḥ || 27 || 
 
 
 BRP127.028.1  sa eva dātā bhoktā ca hartā kartā ca havyavāṭ || 28 || 
 
 brahmovāca: 
 
 BRP127.029.1  ṛtvijaḥ pṛṣṭhataḥ kṛtvā devāpir jātavedasam | 
 BRP127.029.2  pūjayitvā yathānyāyam agnaye tan nyavedayat || 29 || 
 
 
 agnir uvāca: 
 
 BRP127.030.1  yathartvijas tathā cāhaṃ devānāṃ paricārakaḥ | 
 BRP127.030.2  havyaṃ vahāmi devānāṃ bhoktāro rakṣakāś ca te || 30 || 
 
 devāpir uvāca: 
 
 BRP127.031.1  devān āhūya yatnena havirbhāgān pṛthak pṛthak | 
 BRP127.031.2  dāsye 'ham eṣa doṣo me tasmād yāhi surān prati || 31 || 
 
 brahmovāca: 
 
 BRP127.032.1  devāpiḥ sa surān prāpya natvā tebhyaḥ pṛthak pṛthak | 
 BRP127.032.2  ṛtvigvākyaṃ cāgnivākyaṃ śāpaṃ cāpi nyavedayat || 32 || 
 
 devā ūcuḥ: 
 
 BRP127.033.1  āhūtā vaidikair mantrair ṛtvigbhiś ca yathākramam | 
 BRP127.033.2  bhokṣyāmahe havirbhāgān na svatantrā dvijottama || 33 || 
 
 
 BRP127.034.1  tasmād vedānugā nityaṃ vayaṃ vedena coditāḥ | 
 BRP127.034.2  paratantrās tato vipra vedebhyas tan nivedaya || 34 || 
 
 brahmovāca: 
 
 BRP127.035.1  sa devāpiḥ śucir bhūtvā vedān āhūya yatnataḥ | 
 BRP127.035.2  dhyānena tapasā yukto vedāś cāpi puro 'bhavan || 35 || 
 
 
 BRP127.036.1  vedān uvāca devāpir namasya tu punaḥ punaḥ | 
 BRP127.036.2  ṛtvigvākyaṃ cāgnivākyaṃ devavākyaṃ nyavedayat || 36 || 
 
 vedā ūcuḥ: 
 
 BRP127.037.1  paratantrā vayaṃ tāta īśvarasya vaśānugāḥ | 
 BRP127.037.2  aśeṣajagadādhāro nirādhāro nirañjanaḥ || 37 || 
 
 
 BRP127.038.1  sarvaśaktyaikasadanaṃ nidhānaṃ sarvasampadām | 
 BRP127.038.2  sa tu kartā mahādevaḥ saṃhartā sa maheśvaraḥ || 38 || 
 
 
 BRP127.039.1  vayaṃ śabdamayā brahman vadāmo vidma eva ca | 
 BRP127.039.2  asmākam etat kṛtyaṃ syād vadāmo yat tu pṛcchasi || 39 || 
 
 
 BRP127.040.1  kena nītās tasya nāma tatpuraṃ tadbalaṃ tathā | 
 BRP127.040.2  bhakṣitāḥ kiṃ tu no naṣṭā etaj jānīmahe vayam || 40 || 
 
 
 BRP127.041.1  yathā ca tava sāmarthyaṃ yam ārādhya ca yatra ca | 
 BRP127.041.2  syād ity etac ca jānīmo yathā prāpsyasi tān puraḥ || 41 || 
 
 brahmovāca: 
 
 BRP127.042.1  etac chrutvāvadad vedān vicārya suciraṃ hṛdi || 42 || 
 
 devāpir uvāca: 
 
 BRP127.043.1  vedā vadantv etad eva sarvam eva yathārthataḥ | 
 BRP127.043.2  sarvān prāpsye talaṃ nītān alaṃ tebhyo namo 'stu vaḥ || 43 || 
 
 vedā ūcuḥ: 
 
 BRP127.044.1  gautamīṃ gaccha devāpe tatra stuhi maheśvaram | 
 BRP127.044.2  suprasannas tavābhīṣṭaṃ dāsyaty eva kṛpākaraḥ || 44 || 
 
 
 BRP127.045.1  bhaved devaḥ śivaḥ prītaḥ stutaḥ satyaṃ mahāmate | 
 BRP127.045.2  ārṣṭiṣeṇaś ca nṛpatis tasya jāyā jayā satī || 45 || 
 
 
 BRP127.046.1  pitā tavāpy upamanyus tale tiṣṭhanty arogiṇaḥ | 
 BRP127.046.2  varadānān maheśasya mithuṃ hatvā ca rākṣasam | 
 BRP127.046.3  yaśaḥ prāpsyasi dharmaṃ ca etac chakyaṃ na cetarat || 46 || 
 
 
 brahmovāca: 
 
 BRP127.047.1  tad vedavacanād bālo devāpir gautamīṃ gataḥ | 
 BRP127.047.2  snātvā kṛtakṣaṇo vipras tuṣṭāva ca maheśvaram || 47 || 
 
 devāpir uvāca: 
 
 BRP127.048.1  bālo 'haṃ devadeveśa gurūṇāṃ tvaṃ gurur mama | 
 BRP127.048.2  na me śaktis tvatstavane tubhyaṃ śambho namo 'stu te || 48 || 
 
 
 BRP127.049.1  na tvāṃ jānanti nigamā na devā munayo na ca | 
 BRP127.049.2  na brahmā nāpi vaikuṇṭho yo 'si so 'si namo 'stu te || 49 || 
 
 
 BRP127.050.1  ye 'nāthā ye ca kṛpaṇā ye daridrāś ca rogiṇaḥ | 
 BRP127.050.2  pāpātmāno ye ca loke tāṃs tvaṃ pāsi maheśvara || 50 || 
 
 
 BRP127.051.1  tapasā niyamair mantraiḥ pūjitās tridivaukasaḥ | 
 BRP127.051.2  tvayā dattaṃ phalaṃ tebhyo dāsyanti jagatāṃ pate || 51 || 
 
 
 BRP127.052.1  yācitāraś ca dātāras tebhyo yad yan manīṣitam | 
 BRP127.052.2  bhavatīti na citraṃ syāt tvaṃ viparyayakārakaḥ || 52 || 
 
 
 BRP127.053.1  ye 'jñānino ye ca pāpā ye magnā narakārṇave | 
 BRP127.053.2  śiveti vacanān nātha tān pāsi tvaṃ jagadguro || 53 || 
 
 brahmovāca: 
 
 BRP127.054.1  evaṃ tu stuvatas tasya puraḥ prāha trilocanaḥ || 54 || 
 
 śiva uvāca: 
 
 BRP127.055.1  varaṃ brūhy atha devāpe alaṃ dainyena bālaka || 55 || 
 
 devāpir uvāca: 
 
 BRP127.056.1  rājānaṃ rājapatnīṃ ca pitaraṃ ca guruṃ mama | 
 BRP127.056.2  prāptum icche jagannātha nidhanaṃ ca ripor mama || 56 || 
 
 brahmovāca: 
 
 BRP127.057.1  devāpivacanaṃ śrutvā tathety āhākhileśvaraḥ | 
 BRP127.057.2  devāpeḥ sarvam abhavad ājñayā śaṅkarasya tat || 57 || 
 
 
 BRP127.058.1  punar apy āha taṃ śambhur devāpikaruṇākaraḥ | 
 BRP127.058.2  nandinaṃ preṣayām āsa śambhuḥ śūlena nārada || 58 || 
 
 
 BRP127.059.1  rasātalaṃ mithuṃ nandī hatvā cāsurapuṅgavān | 
 BRP127.059.2  tatpitrādīn samānīya tasmai tān sa nyavedayat || 59 || 
 
 
 BRP127.060.1  hayamedhaś ca tatrāsīd ārṣṭiṣeṇasya dhīmataḥ | 
 BRP127.060.2  agniś ca ṛtvijo devā vedāś ca ṛṣayo 'bruvan || 60 || 
 
 agnyādaya ūcuḥ: 
 
 BRP127.061.1  yatra sākṣād abhūc chambhur devāpe bhaktavatsalaḥ | 
 BRP127.061.2  devadevo jagannātho devatīrtham abhūc ca tat || 61 || 
 
 
 BRP127.062.1  sarvapāpakṣayakaraṃ sarvasiddhipradaṃ nṛṇām | 
 BRP127.062.2  puṇyadaṃ tīrtham etat syāt tava kīrtiś ca śāśvatī || 62 || 
 
 brahmovāca: 
 
 BRP127.063.1  aśvamedhe nivṛtte tu surās tebhyo varān daduḥ | 
 BRP127.063.2  snātvā kṛtārthā gaṅgāyāṃ tatas te divam ākraman || 63 || 
 
 
 BRP127.064.1  tataḥ prabhṛti tatrāsaṃs tīrthāni daśa pañca ca | 
 BRP127.064.2  sahasrāṇi śatāny aṣṭāv ubhayor api tīrayoḥ | 
 BRP127.064.3  teṣu snānaṃ ca dānaṃ ca hy atīva phaladaṃ viduḥ || 64 || 
 
 
 
 
        Chapter 128: Story of Agni and Śiva's semen; the abuduction of Suvarṇā
         SS  215-217 
 brahmovāca: 
 
 BRP128.001.1  tapovanam iti khyātaṃ nandinīsaṅgamaṃ tathā | 
 BRP128.001.2  siddheśvaraṃ tatra tīrthaṃ gautamyā dakṣiṇe taṭe || 1 || 
 
 
 BRP128.002.1  śārdūlaṃ ceti vikhyātaṃ teṣāṃ vṛttam idaṃ śṛṇu | 
 BRP128.002.2  yasyākarṇanamātreṇa sarvapāpaiḥ pramucyate || 2 || 
 
 
 BRP128.003.1  agnir hotā purā tv āsīd devānāṃ havyavāhanaḥ | 
 BRP128.003.2  bhāryāṃ prāpto dakṣasutāṃ svāhānāmnīṃ surūpiṇīm || 3 || 
 
 
 BRP128.004.1  sānapatyā purā cāsīt putrārthaṃ tapa āviśat | 
 BRP128.004.2  tapaś carantīṃ vipulaṃ toṣayantīṃ hutāśanam | 
 BRP128.004.3  sa bhartā hutabhuk prāha bhāryāṃ svāhām aninditām || 4 || 
 
 agnir uvāca: 
 
 BRP128.005.1  apatyāni bhaviṣyanti mā tapaḥ kuru śobhane || 5 || 
 
 brahmovāca: 
 
 BRP128.006.1  etac chrutvā bhartṛvākyaṃ nivṛttā tapaso 'bhavat | 
 BRP128.006.2  strīṇām abhīṣṭadaṃ nānyad bhartṛvākyaṃ vinā kvacit || 6 || 
 
 
 BRP128.007.1  tataḥ katipaye kāle tārakād bhaya āgate | 
 BRP128.007.2  anutpanne kārttikeye cirakālarahogate || 7 || 
 
 
 BRP128.008.1  maheśvare bhavānyā ca trastā devāḥ samāgatāḥ | 
 BRP128.008.2  devānāṃ kāryasiddhyartham agniṃ procur divaukasaḥ || 8 || 
 
 devā ūcuḥ: 
 
 BRP128.009.1  deva gaccha mahābhāga śambhuṃ trailokyapūjitam | 
 BRP128.009.2  tārakād bhayam utpannaṃ śambhave tvaṃ nivedaya || 9 || 
 
 agnir uvāca: 
 
 BRP128.010.1  na gantavyaṃ tatra deśe dampatyoḥ sthitayo rahaḥ | 
 BRP128.010.2  sāmānyamātrato nyāyaḥ kiṃ punaḥ śūlapāṇini || 10 || 
 
 
 BRP128.011.1  ekāntasthitayoḥ svairaṃ jalpator yaḥ sarāgayoḥ | 
 BRP128.011.2  dampatyoḥ śṛṇuyād vākyaṃ nirayāt tasya noddhṛtiḥ || 11 || 
 
 
 BRP128.012.1  sa svāmy akhilalokānāṃ mahākālas triśūlavān | 
 BRP128.012.2  nirīkṣaṇīyaḥ kena syād bhavānyā rahasi sthitaḥ || 12 || 
 
 devā ūcuḥ: 
 
 BRP128.013.1  mahābhaye cānugate nyāyaḥ ko 'nv atra varṇyate | 
 BRP128.013.2  tārakād bhaya utpanne gaccha tvaṃ tārako bhavān || 13 || 
 
 
 BRP128.014.1  mahābhayābdhau sādhūnāṃ yat parārthāya jīvitam | 
 BRP128.014.2  rūpeṇānyena vā gaccha vācaṃ vada yathā tathā || 14 || 
 
 
 BRP128.015.1  viśrāvya devavacanaṃ śambhum āgaccha satvaraḥ | 
 BRP128.015.2  tato dāsyāmahe pūjām ubhayor lokayoḥ kave || 15 || 
 
 
 brahmovāca: 
 
 BRP128.016.1  śuko bhūtvā jagāmāśu devavākyād dhutāśanaḥ | 
 BRP128.016.2  yatrāsīj jagatāṃ nātho ramamāṇas tadomayā || 16 || 
 
 
 BRP128.017.1  sa bhītavad atha prāyāc chuko bhūtvā tadānalaḥ | 
 BRP128.017.2  nāśakad dvāradeśe tu praveṣṭuṃ havyavāhanaḥ || 17 || 
 
 
 BRP128.018.1  tato gavākṣadeśe tu tasthau dhunvann adhomukhaḥ | 
 BRP128.018.2  taṃ dṛṣṭvā prahasañ śambhur umāṃ prāha rahogataḥ || 18 || 
 
 śambhur uvāca: 
 
 BRP128.019.1  paśya devi śukaṃ prāptaṃ devavākyād dhutāśanam || 19 || 
 
 brahmovāca: 
 
 BRP128.020.1  lajjitā cāvadad devam alaṃ deveti pārvatī | 
 BRP128.020.2  puraścarantaṃ deveśo hy agniṃ taṃ dvijarūpiṇam || 20 || 
 
 
 BRP128.021.1  āhūya bahuśaś cāpi jñāto 'sy agne 'tra mā vada | 
 BRP128.021.2  vidārayasva svamukhaṃ gṛhāṇedaṃ nayasva tat || 21 || 
 
 
 BRP128.022.1  ity uktvā tasya cāsye 'gne retaḥ sa prākṣipad bahu | 
 BRP128.022.2  retogarbhas tadā cāgnir gantuṃ naiva ca śaktavān || 22 || 
 
 
 BRP128.023.1  suranadyās tatas tīraṃ śrānto 'gnir upatasthivān | 
 BRP128.023.2  kṛttikāsu ca tad retaḥ prakṣepāt kārttiko 'bhavat || 23 || 
 
 
 BRP128.024.1  avaśiṣṭaṃ ca yat kiñcid agner dehe ca śāmbhavam | 
 BRP128.024.2  tad eva reto vahnis tu svabhāryāyāṃ dvidhākṣipat || 24 || 
 
 
 BRP128.025.1  svāhāyāṃ priyabhūtāyāṃ putrārthinyāṃ viśeṣataḥ | 
 BRP128.025.2  purā sāśvāsitā tena santatis te bhaviṣyati || 25 || 
 
 
 BRP128.026.1  tad vahninātha saṃsmṛtya tat kṣiptaṃ śāmbhavaṃ mahaḥ | 
 BRP128.026.2  tad agne retasas tasyāṃ jajñe mithunam uttamam || 26 || 
 
 
 BRP128.027.1  suvarṇaś ca suvarṇā ca rūpeṇāpratimaṃ bhuvi | 
 BRP128.027.2  agneḥ prītikaraṃ nityaṃ lokānāṃ prītivardhanam || 27 || 
 
 
 BRP128.028.1  agniḥ prītyā suvarṇāṃ tāṃ prādād dharmāya dhīmate | 
 BRP128.028.2  suvarṇasyātha putrasya saṅkalpām akarot priyām | 
 BRP128.028.3  evaṃ putrasya putryāś ca vivāham akarot kaviḥ || 28 || 
 
 
 BRP128.029.1  anyonyaretovyatiṣaṅgadoṣād | 
 BRP128.029.2  agner apatyam ubhayaṃ tathaiva | 
 BRP128.029.3  putraḥ suvarṇo bahurūparūpī | 
 BRP128.029.4  rūpāṇi kṛtvā surasattamānām || 29 || 
 
 
 BRP128.030.1  indrasya vāyor dhanadasya bhāryāṃ | 
 BRP128.030.2  jaleśvarasyāpi munīśvarāṇām | 
 BRP128.030.3  bhāryās tu gacchaty aniśaṃ suvarṇo | 
 BRP128.030.4  yasyāḥ priyaṃ yac ca vapuḥ sa kṛtvā || 30 || 
 
 
 BRP128.031.1  yāti kvacic cāpi kaves tanūjas | 
 BRP128.031.2  tadbhartṛrūpaṃ ca pativratāsu | 
 BRP128.031.3  kṛtvāniśaṃ tābhir udārabhāvaḥ | 
 BRP128.031.4  kurvan kṛtārthaṃ madanaṃ sa reme || 31 || 
 
 
 BRP128.032.1  kṛtvā gatā kvāpi caivaṃ suvarṇā | 
 BRP128.032.2  dharmasya bhāryāpi suvarṇanāmnī | 
 
 BRP128.032.3  svāhāsutā svairiṇī sā babhūva | 
 BRP128.032.4  yasyāpi yasyāpi manogatā yā || 32 || 
 
 
 BRP128.033.1  bhāryāsvarūpā saiva bhūtvā suvarṇā | 
 BRP128.033.2  reme patīn mānuṣān āsurāṃś ca | 
 BRP128.033.3  devān ṛṣīn pitṛrūpāṃs tathānyān | 
 BRP128.033.4  rūpaudāryasthairyagāmbhīryayuktān || 33 || 
 
 
 BRP128.034.1  yābhipretā yasya devasya bhāryā | 
 BRP128.034.2  tadrūpā sā ramate tena sārdham | 
 BRP128.034.3  nānābhedaiḥ karaṇaiś cāpy anekair | 
 BRP128.034.4  ākarṣantī tanmanaḥ kāmasiddhim || 34 || 
 
 
 BRP128.035.1  evaṃ suvarṇasya nirīkṣya ceṣṭām | 
 BRP128.035.2  agneḥ sūnoḥ putrikāyās tathāgneḥ | 
 BRP128.035.3  sarve ca śepuḥ kupitās tadāgneḥ | 
 BRP128.035.4  putraṃ ca putrīṃ ca surāsurās te || 35 || 
 
 surāsurā ūcuḥ: 
 
 BRP128.036.1  kṛtaṃ yad etad vyabhicārarūpaṃ | 
 BRP128.036.2  yac chadmanā vartanaṃ pāparūpam | 
 BRP128.036.3  tasmāt sutas te vyabhicāravāṃś ca | 
 BRP128.036.4  sarvatra gāmī jāyatāṃ havyavāha || 36 || 
 
 
 BRP128.037.1  tathā suvarṇāpi na caikaniṣṭhā | 
 BRP128.037.2  bhūyād agne naikatṛptā bahūṃś ca | 
 BRP128.037.3  nānājātīn ninditān dehabhājo | 
 BRP128.037.4  bhajitrī syād eṣa doṣaś ca putryāḥ || 37 || 
 
 brahmovāca: 
 
 BRP128.038.1  ity etac chāpavacanaṃ śrutvāgnir atibhītavat | 
 BRP128.038.2  mām abhyetya tadovāca niṣkṛtiṃ vada putrayoḥ || 38 || 
 
 
 BRP128.039.1  tadāham abravaṃ vahne gautamīṃ gaccha śaṅkaram | 
 BRP128.039.2  stutvā tatra mahābāho nivedaya jagatpateḥ || 39 || 
 
 
 BRP128.040.1  māheśvareṇa vīryeṇa tava dehasthitena ca | 
 BRP128.040.2  evaṃvidhaṃ tv apatyaṃ te jātaṃ vahne tato bhavān || 40 || 
 
 
 BRP128.041.1  nivedayasva devāya devānāṃ śāpam īdṛśam | 
 BRP128.041.2  svāpatyarakṣaṇāyāsau śambhuḥ śreyaḥ kariṣyati || 41 || 
 
 
 BRP128.042.1  stuhi devaṃ ca devīṃ ca bhaktyā prīto bhavec chivaḥ | 
 BRP128.042.2  tatas tv apatyaviṣaye priyān kāmān avāpsyasi || 42 || 
 
 
 BRP128.043.1  tato madvacanād agnir gaṅgāṃ gatvā maheśvaram | 
 BRP128.043.2  tuṣṭāva niyato vākyaiḥ stutibhir vedasammitaiḥ || 43 || 
 
 agnir uvāca: 
 
 BRP128.044.1  viśvasya jagato dhātā viśvamūrtir nirañjanaḥ | 
 BRP128.044.2  ādikartā svayambhūś ca taṃ namāmi jagatpatim || 44 || 
 
 
 BRP128.045.1  yo 'gnir bhūtvā saṃharati sraṣṭā vai jalarūpataḥ | 
 BRP128.045.2  sūryarūpeṇa yaḥ pāti taṃ namāmi ca tryambakam || 45 || 
 
 
 brahmovāca: 
 
 BRP128.046.1  tataḥ prasanno bhagavān anantaḥ śambhur avyayaḥ | 
 BRP128.046.2  vareṇa cchandayām āsa pāvakaṃ surapūjitam || 46 || 
 
 
 BRP128.047.1  sa vinītaḥ śivaṃ prāha tava vīryaṃ mayi sthitam | 
 BRP128.047.2  tena jātaḥ suto ramyaḥ suvarṇo lokaviśrutaḥ || 47 || 
 
 
 BRP128.048.1  tathā suvarṇā putrī ca tasmād eva jagatprabho | 
 BRP128.048.2  anyonyavīryasaṅgāc ca taddoṣād ubhayaṃ tv idam || 48 || 
 
 
 BRP128.049.1  vyabhicārāt sadoṣaṃ ca apatyam abhavac chiva | 
 BRP128.049.2  śāpaṃ daduḥ surāḥ sarve tayoḥ śāntiṃ kuru prabho || 49 || 
 
 
 BRP128.050.1  tadagnivacanāc chambhuḥ provācedaṃ śubhodayam || 50 || 
 
 śambhur uvāca: 
 
 BRP128.051.1  madvīryād abhavat tvattaḥ suvarṇo bhūrivikramaḥ | 
 BRP128.051.2  samagrā ṛddhayaḥ sarvāḥ suvarṇe 'smin samāhitāḥ || 51 || 
 
 
 BRP128.052.1  bhaviṣyanti na sandeho vahne śṛṇu vaco mama | 
 BRP128.052.2  trayāṇām api lokānāṃ pāvanaḥ sa bhaviṣyati || 52 || 
 
 
 BRP128.053.1  sa eva cāmṛtaṃ loke sa eva suravallabhaḥ | 
 BRP128.053.2  sa eva bhuktimuktī ca sa eva makhadakṣiṇā || 53 || 
 
 
 BRP128.054.1  sa eva rūpaṃ sarvasya gurūṇām apy asau guruḥ | 
 BRP128.054.2  vīryaṃ śreṣṭhatamaṃ vidyād vīryaṃ matto yad uttamam || 54 || 
 
 
 BRP128.055.1  viśeṣatas tvayi kṣiptaṃ tasya kā syād vicāraṇā | 
 BRP128.055.2  hīnaṃ tena vinā sarvaṃ sampūrṇās tena sampadaḥ || 55 || 
 
 
 BRP128.056.1  jīvanto 'pi mṛtāḥ sarve suvarṇena vinā narāḥ | 
 BRP128.056.2  nirguṇo 'pi dhanī mānyaḥ saguṇo 'py adhano nahi || 56 || 
 
 
 BRP128.057.1  tasmān nātaḥ paraṃ kiñcit suvarṇād dhi bhaviṣyati | 
 BRP128.057.2  tathā caiṣā suvarṇāpi syād utkṛṣṭāpi cañcalā || 57 || 
 
 
 BRP128.058.1  anayā vīkṣitaṃ sarvaṃ nyūnaṃ pūrṇaṃ bhaviṣyati | 
 BRP128.058.2  tapasā japahomaiś ca yeyaṃ prāpyā jagattraye || 58 || 
 
 
 BRP128.059.1  tasyāḥ prabhāvaṃ prāśastyam agne kiñcic ca kīrtyate | 
 BRP128.059.2  sarvatra yā tu santiṣṭhed āyātu vicariṣyati || 59 || 
 
 
 BRP128.060.1  suvarṇā kamalā sākṣāt pavitrā ca bhaviṣyati | 
 BRP128.060.2  adya prabhṛty ātmajayos tathā svairaṃ viceṣṭatoḥ || 60 || 
 
 
 BRP128.061.1  tathāpi caitayoḥ puṇyaṃ na bhūtaṃ na bhaviṣyati || 61 || 
 
 brahmovāca: 
 
 BRP128.062.1  evam uktvā tataḥ śambhuḥ sākṣāt tatrābhavac chivaḥ | 
 BRP128.062.2  liṅgarūpeṇa sarveṣāṃ lokānāṃ hitakāmyayā || 62 || 
 
 
 BRP128.063.1  varān prāpya sutābhyāṃ sa agnis tuṣṭo 'bhavat tataḥ | 
 BRP128.063.2  svabhartrā ca suvarṇā sā dharmeṇāgnisutā mudā || 63 || 
 
 
 BRP128.064.1  vartayām āsa putro 'pi vahneḥ saṅkalpayā mudā | 
 BRP128.064.2  etasminn antare svarṇām agner duhitaraṃ mune || 64 || 
 
 
 BRP128.065.1  paribhūya ca dharmaṃ taṃ śārdūlo dānaveśvaraḥ | 
 BRP128.065.2  aharad bhāgyasaubhāgyavilāsavasatiṃ chalāt || 65 || 
 
 
 
 BRP128.066.1  nītā rasātalaṃ tena suvarṇā lokaviśrutā | 
 BRP128.066.2  jāmātāgneḥ sa dharmaś ca agniś caiva sa havyavāṭ || 66 || 
 
 
 BRP128.067.1  viṣṇave lokanāthāya stutvā caiva punaḥ punaḥ | 
 BRP128.067.2  kāryavijñāpanaṃ cobhau cakratuḥ prabhaviṣṇave || 67 || 
 
 
 BRP128.068.1  tataś cakreṇa ciccheda śārdūlasya śiro hariḥ | 
 BRP128.068.2  sānītā viṣṇunā devī suvarṇā lokasundarī || 68 || 
 
 
 BRP128.069.1  maheśvarasutā caiva agneś caiva tathā priyā | 
 BRP128.069.2  maheśvarāya tāṃ viṣṇur darśayām āsa nārada || 69 || 
 
 
 BRP128.070.1  prīto 'bhavan maheśo 'pi sasvaje tāṃ punaḥ punaḥ | 
 BRP128.070.2  cakraṃ prakṣālitaṃ yatra śārdūlacchedi dīptimat || 70 || 
 
 
 BRP128.071.1  cakratīrthaṃ tu vikhyātaṃ śārdūlaṃ ceti tad viduḥ | 
 BRP128.071.2  yatra nītā suvarṇā sā viṣṇunā śaṅkarāntikam || 71 || 
 
 
 BRP128.072.1  tat tīrthaṃ śāṅkaraṃ jñeyaṃ vaiṣṇavaṃ siddham eva tu | 
 BRP128.072.2  yatrānandam anuprāpto hy agnir dharmaś ca śāśvataḥ || 72 || 
 
 
 BRP128.073.1  ānandāśrūṇi nyapatan yatrāgner munisattama | 
 BRP128.073.2  ānandeti nadī jātā tathā vai nandinīti ca || 73 || 
 
 
 BRP128.074.1  tasyāś ca saṅgamaḥ puṇyo gaṅgāyāṃ tatra vai śivaḥ | 
 BRP128.074.2  tatraiva saṅgame sākṣāt suvarṇādyāpi saṃsthitā || 74 || 
 
 
 BRP128.075.1  dākṣāyaṇī saiva śivā āgneyī ceti viśrutā | 
 BRP128.075.2  ambikā jagadādhārā śivā kātyāyanīśvarī || 75 || 
 
 
 BRP128.076.1  bhaktābhīṣṭapradā nityam alaṅkṛtyobhayaṃ taṭam | 
 BRP128.076.2  tapas tepe yatra cāgnis tat tīrthaṃ tu tapovanam || 76 || 
 
 
 BRP128.077.1  evamādīni tīrthāni tīrayor ubhayor mune | 
 BRP128.077.2  teṣu snānaṃ ca dānaṃ ca sarvakāmapradaṃ śubham || 77 || 
 
 
 BRP128.078.1  uttare caiva pāre ca sahasrāṇi caturdaśa | 
 BRP128.078.2  dakṣiṇe ca tathā pāre sahasrāṇy atha ṣoḍaśa || 78 || 
 
 
 BRP128.079.1  tatra tatra ca tīrthāni sābhijñānāni santi vai | 
 BRP128.079.2  nāmāni ca pṛthak santi saṅkṣepāt tan mayocyate || 79 || 
 
 
 BRP128.080.1  etāni yaś ca śṛṇuyād yaś ca vā paṭhati smaret | 
 BRP128.080.2  sarveṣu tatra kāmyeṣu paripūrṇo bhaven naraḥ || 80 || 
 
 
 BRP128.081.1  etad vṛttaṃ tu yo jñātvā tatra snānādikaṃ caret | 
 BRP128.081.2  lakṣmīvāñ jāyate nityaṃ dharmavāṃś ca viśeṣataḥ || 81 || 
 
 
 BRP128.082.1  abjakāt paścime tīrthaṃ tac chārdūlam udāhṛtam | 
 BRP128.082.2  vārāṇasyāditīrthebhyaḥ sarvebhyo hy adhikaṃ bhavet || 82 || 
 
 
 BRP128.083.1  tatra snātvā pitṝn devān vandate tarpayaty api | 
 BRP128.083.2  sarvapāpavinirmukto viṣṇuloke mahīyate || 83 || 
 
 
 BRP128.084.1  tapovanāc ca śārdūlān madhye tīrthāny aśeṣataḥ | 
 BRP128.084.2  tasyaikaikasya māhātmyaṃ na kenāpy atra varṇyate || 84 || 
 
 
 
 
        Chapter 129: Stories about Indra
         SS  217-220 
 brahmovāca: 
 
 BRP129.001.1  indratīrtham iti khyātaṃ tatraiva ca vṛṣākapam | 
 BRP129.001.2  phenāyāḥ saṅgamo yatra hanūmataṃ tathaiva ca || 1 || 
 
 
 BRP129.002.1  abjakaṃ cāpi yat proktaṃ yatra devas trivikramaḥ | 
 BRP129.002.2  tatra snānaṃ ca dānaṃ ca punarāvṛttidurlabham || 2 || 
 
 
 BRP129.003.1  tatra vṛttāny athākhyāsye gaṅgāyā dakṣiṇe taṭe | 
 BRP129.003.2  indreśvaraṃ cottare ca śṛṇu bhaktyā yatavrataḥ || 3 || 
 
 
 BRP129.004.1  namucir balavān āsīd indraśatrur madotkaṭaḥ | 
 BRP129.004.2  tasyendreṇābhavad yuddhaṃ phenenendro 'harac chiraḥ || 4 || 
 
 
 BRP129.005.1  apāṃ ca namuceḥ śatros tatphenavajrarūpadhṛk | 
 BRP129.005.2  śiraś chittvā tac ca phenaṃ gaṅgāyā dakṣiṇe taṭe || 5 || 
 
 
 BRP129.006.1  nyapatad bhūmiṃ bhittvā tu rasātalam athāviśat | 
 BRP129.006.2  rasātalabhavaṃ gāṅgaṃ vāri yad viśvapāvanam || 6 || 
 
 
 BRP129.007.1  vajrādiṣṭena mārgeṇa vyagamad bhūmimaṇḍalam | 
 BRP129.007.2  taj jalaṃ phenanāmnā tu nadī pheneti gadyate || 7 || 
 
 
 BRP129.008.1  tasyās tu saṅgamaḥ puṇyo gaṅgayā lokaviśrutaḥ | 
 BRP129.008.2  sarvapāpakṣayakaro gaṅgāyamunayor iva || 8 || 
 
 
 BRP129.009.1  hanūmadupamātā vai yatrāplavanamātrataḥ | 
 BRP129.009.2  mārjāratvād abhūn muktā viṣṇugaṅgāprasādataḥ || 9 || 
 
 
 BRP129.010.1  mārjāraṃ ceti tat tīrthaṃ purā proktaṃ mayā tava | 
 BRP129.010.2  hanūmataṃ ca tat proktaṃ tatrākhyānaṃ puroditam || 10 || 
 
 
 BRP129.011.1  vṛṣākapaṃ cābjakaṃ ca tatredaṃ prayataḥ śṛṇu | 
 BRP129.011.2  hiraṇya iti vikhyāto daityānāṃ pūrvajo balī || 11 || 
 
 
 BRP129.012.1  tapas taptvā suraiḥ sarvair ajeyo 'bhūt sudāruṇaḥ | 
 BRP129.012.2  tasyāpi balavān putro devānāṃ durjayaḥ sadā || 12 || 
 
 
 BRP129.013.1  mahāśanir iti khyātas tasya bhāryā parājitā | 
 BRP129.013.2  tenendrasyābhavad yuddhaṃ bahukālaṃ nirantaram || 13 || 
 
 
 BRP129.014.1  mahāśanir mahāvīryaḥ satataṃ raṇamūrdhani | 
 BRP129.014.2  jitvā nāgena sahitaṃ śakraṃ pitre nyavedayat || 14 || 
 
 
 BRP129.015.1  baddhvā hastisamāyuktaṃ svasāraṃ vīkṣya tāṃ tadā | 
 BRP129.015.2  vihāya krūratāṃ daityo hiraṇyāya nyavedayat || 15 || 
 
 
 BRP129.016.1  mahāśanipitā daityaḥ pūrveṣāṃ pūrvavattaraḥ | 
 BRP129.016.2  śacīkāntaṃ tale sthāpya tasya rakṣām athākarot || 16 || 
 
 
 BRP129.017.1  mahāśanir hariṃ jitvā jetuṃ varuṇam abhyagāt | 
 BRP129.017.2  varuṇo 'pi mahābuddhiḥ prādāt kanyāṃ mahāśaneḥ || 17 || 
 
 
 BRP129.018.1  udadhiṃ svālayaṃ prādād varuṇas tu mahāśaneḥ | 
 BRP129.018.2  tayoś ca sakhyam abhavad varuṇasya mahāśaneḥ || 18 || 
 
 
 BRP129.019.1  vāruṇī cāpi yā kanyā sā priyābhūn mahāśaneḥ | 
 BRP129.019.2  vīryeṇa yaśasā cāpi śauryeṇa ca balena ca || 19 || 
 
 
 BRP129.020.1  mahāśanir mahādaityas trailokye nopamīyate | 
 BRP129.020.2  nirindratvaṃ gate loke devāḥ sarve nyamantrayan || 20 || 
 
 
 devā ūcuḥ: 
 
 BRP129.021.1  viṣṇur evendradātā syād daityahantā sa eva ca | 
 BRP129.021.2  mantradṛg vā sa eva syād indraṃ cānyaṃ kariṣyati || 21 || 
 
 brahmovāca: 
 
 BRP129.022.1  evaṃ sammantrya te devā viṣṇor mantraṃ nyavedayan | 
 BRP129.022.2  mamāvadhyo mahādaityo mahāśanir iti bruvan || 22 || 
 
 
 BRP129.023.1  prāyād vārīśvaraṃ viṣṇuḥ śvaśuraṃ varuṇaṃ tadā | 
 BRP129.023.2  keśavo varuṇaṃ gatvā prāhendrasya parābhavam || 23 || 
 
 
 BRP129.024.1  tathā tvayaitat kartavyaṃ yathāyāti purandaraḥ | 
 BRP129.024.2  tadviṣṇuvacanāc chīghraṃ yayau jalapatir mune || 24 || 
 
 
 BRP129.025.1  sutāpatiṃ hiraṇyasutaṃ vikrāntaṃ taṃ mahāśanim | 
 BRP129.025.2  atisammānitas tena jāmātrā varuṇaḥ prabhuḥ || 25 || 
 
 
 BRP129.026.1  papracchāgamanaṃ daityo vinayāc chvaśuraṃ tadā | 
 BRP129.026.2  varuṇaḥ prāha taṃ daityaṃ yad āgamanakāraṇam || 26 || 
 
 varuṇa uvāca: 
 
 BRP129.027.1  indraṃ dehi mahābāho yas tvayā nirjitaḥ purā | 
 BRP129.027.2  baddhaṃ rasātalasthaṃ taṃ devānām adhipaṃ sakhe || 27 || 
 
 
 BRP129.028.1  asmākaṃ sarvadā mānyaṃ dehi tvaṃ mama śatruhan | 
 BRP129.028.2  baddhvā vimokṣaṇaṃ śatror mahate yaśase satām || 28 || 
 
 brahmovāca: 
 
 BRP129.029.1  tathety uktvā kathañcit sa daityeśo varuṇāya tam | 
 BRP129.029.2  prādād indraṃ śacīkāntaṃ vāraṇena samanvitam || 29 || 
 
 
 BRP129.030.1  sa daityamadhye 'tivirājamāno | 
 BRP129.030.2  hariṃ tadovāca jaleśasannidhau | 
 BRP129.030.3  sampūjya caivātha mahopacārair | 
 BRP129.030.4  mahāśanir maghavantaṃ babhāṣe || 30 || 
 
 mahāśanir uvāca: 
 
 BRP129.031.1  kena tvam indro 'dya kṛto 'si kena | 
 BRP129.031.2  vīryaṃ tavedṛg bahu bhāṣase ca | 
 BRP129.031.3  tvaṃ saṅgare śatrubhir bādhyase ca | 
 BRP129.031.4  tathāpi cendro bhavasīti citram || 31 || 
 
 
 BRP129.032.1  athāpi baddhā puruṣeṇa kācit | 
 BRP129.032.2  tasyāḥ patis tāṃ mocayatīti yuktam | 
 BRP129.032.3  striyo 'svatantrāḥ puruṣapradhānās | 
 BRP129.032.4  tvaṃ vai pumān bhavitā śakra sādho || 32 || 
 
 
 BRP129.033.1  baddho mayā saṅgare vāhanena | 
 BRP129.033.2  kvāpy astraṃ te vajram uddāmaśakti | 
 BRP129.033.3  cintāratnaṃ nandanaṃ yoṣitas tā | 
 BRP129.033.4  yaśo balaṃ devarājopabhogyam | 
 
 BRP129.033.5  sarvaṃ hi tvā kiṃ tu mukto jaleśād | 
 BRP129.033.6  ākāṅkṣase jīvitaṃ dhik tavedam || 33 || 
 
 
 BRP129.034.1  taj jīvanaṃ yat tu yaśonidhānaṃ | 
 BRP129.034.2  sa eva mṛtyur yaśaso yad virodhi | 
 BRP129.034.3  evaṃ jānañ śakra kathaṃ jaleśān | 
 BRP129.034.4  muktiṃ prāpto naiva lajjāṃ bhajethāḥ || 34 || 
 
 
 BRP129.035.1  triviṣṭapasthaḥ pariveṣṭitaḥ san | 
 BRP129.035.2  sarvaiḥ suraiḥ kāntayā vījyamānaḥ | 
 BRP129.035.3  saṃstūyamānaś ca tathāpsarobhir | 
 BRP129.035.4  nūnaṃ lajjā te bibhetīti manye || 35 || 
 
 
 BRP129.036.1  tvaṃ vṛtrahā namuceś cāpi hantā | 
 BRP129.036.2  purāṃ bhettā gotrabhid vajrabāhuḥ | 
 BRP129.036.3  evaṃ surās tvāṃ paripūjayantīty | 
 BRP129.036.4  ato jiṣṇo sarvam etat tyajasva || 36 || 
 
 
 BRP129.037.1  vikāram āpyāpy ahitodbhavaṃ ye | 
 BRP129.037.2  jīvanti lokān anusaṃviśanti | 
 BRP129.037.3  bhavādṛśāṃ duścyavanābjajanmā | 
 BRP129.037.4  kathaṃ na hṛdbhedam avāpa kartā || 37 || 
 
 brahmovāca: 
 
 BRP129.038.1  evam uktvā tu daityeśo varuṇāya mahātmane | 
 BRP129.038.2  prādād indraṃ punaś cedaṃ vacanaṃ tad abhāṣata || 38 || 
 
 mahāśanir uvāca: 
 
 BRP129.039.1  adya prabhṛty asau śiṣya indraḥ syād varuṇo guruḥ | 
 BRP129.039.2  śvaśuro mama yena tvaṃ muktim āpto 'si vāsava || 39 || 
 
 
 BRP129.040.1  tathā tvaṃ bhṛtyabhāvena vartethā varuṇaṃ prati | 
 BRP129.040.2  no ced baddhvā punas tvāṃ vai kṣepsye caiva rasātalam || 40 || 
 
 brahmovāca: 
 
 BRP129.041.1  evaṃ nirbhartsya taṃ śakraṃ hasaṃś cāpi punaḥ punaḥ | 
 BRP129.041.2  abravīd gaccha gaccheti varuṇaṃ cānumanya tu || 41 || 
 
 
 BRP129.042.1  sa tu prāptaḥ svanilayaṃ lajjayā kaluṣīkṛtaḥ | 
 BRP129.042.2  paulomyāṃ prāha tat sarvaṃ yat tac chatruparābhavam || 42 || 
 
 indra uvāca: 
 
 BRP129.043.1  evam uktaḥ kṛtaś caiva śatruṇāhaṃ varānane | 
 BRP129.043.2  nirvāpayāmi yena svam ātmānaṃ subhage vada || 43 || 
 
 indrāṇy uvāca: 
 
 BRP129.044.1  dānavānām athodbhūtiṃ śakra māyāṃ parābhavam | 
 BRP129.044.2  varadānaṃ tathā mṛtyuṃ jāne 'haṃ balasūdana || 44 || 
 
 
 BRP129.045.1  tasmād yasmāt tasya mṛtyur athavāpi parābhavaḥ | 
 BRP129.045.2  jāyeta śṛṇu tat sarvaṃ vakṣye 'haṃ prītaye tava || 45 || 
 
 
 BRP129.046.1  hiraṇyasya suto vīraḥ pitṛvyasya suto balī | 
 BRP129.046.2  tasmān mama syāt sa bhrātā varadānāc ca darpitaḥ || 46 || 
 
 
 
 BRP129.047.1  brahmāṇaṃ toṣayām āsa tapasā niyamena ca | 
 BRP129.047.2  īdṛśaṃ balam āpannaṃ tapasā kiṃ na sidhyati || 47 || 
 
 
 BRP129.048.1  tasmāt tvayā cittarāgo vismayo vā kathañcana | 
 BRP129.048.2  na kāryaḥ śṛṇu tatredaṃ kāryaṃ yat tu kramāgatam || 48 || 
 
 brahmovāca: 
 
 BRP129.049.1  evam uktvā tu paulomī prāhendraṃ vinayānvitā || 49 || 
 
 indrāṇy uvāca: 
 
 BRP129.050.1  nāsādhyam asti tapaso nāsādhyaṃ yajñakarmaṇaḥ | 
 BRP129.050.2  nāsādhyaṃ lokanāthasya viṣṇor bhaktyā harasya ca || 50 || 
 
 
 BRP129.051.1  punaś cedaṃ mayā kānta śrutam asty atiśobhanam | 
 BRP129.051.2  strīṇāṃ svabhāvaṃ jānanti striya eva surādhipa || 51 || 
 
 
 BRP129.052.1  tasmād bhūmes tathā cāpāṃ nāsādhyaṃ vidyate prabho | 
 BRP129.052.2  tapo vā yajñakarmādi tābhyām eva yato bhavet || 52 || 
 
 
 BRP129.053.1  tatrāpi tīrthabhūtā tu yā bhūmis tāṃ vrajed bhavān | 
 BRP129.053.2  tatra viṣṇuṃ śivaṃ pūjya sarvān kāmān avāpsyasi || 53 || 
 
 
 BRP129.054.1  śrutam asti punaś cedaṃ striyo yāś ca pativratāḥ | 
 BRP129.054.2  tā eva sarvaṃ jānanti dhṛtaṃ tābhiś carācaram || 54 || 
 
 
 BRP129.055.1  pṛthivyāṃ sārabhūtaṃ syāt tanmadhye daṇḍakaṃ vanam | 
 BRP129.055.2  tatra gaṅgā jagaddhātrī tatreśaṃ pūjaya prabho || 55 || 
 
 
 BRP129.056.1  viṣṇuṃ vā jagatām īśaṃ dīnārtārtiharaṃ vibhum | 
 BRP129.056.2  anāthānām iha nṛṇāṃ majjatāṃ duḥkhasāgare || 56 || 
 
 
 BRP129.057.1  haro harir vā gaṅgā vā kvāpy anyac charaṇaṃ nahi | 
 BRP129.057.2  tasmāt sarvaprayatnena toṣayaitān samāhitaḥ || 57 || 
 
 
 BRP129.058.1  bhaktyā stotraiś ca tapasā kuru caiva mayā saha | 
 BRP129.058.2  tataḥ prāpsyasi kalyāṇam īśaviṣṇuprasādajam || 58 || 
 
 
 BRP129.059.1  ajñātvaikaguṇaṃ karma phalaṃ dāsyati karmiṇaḥ | 
 BRP129.059.2  jñātvā śataguṇaṃ tat syād bhāryayā ca tad akṣayam || 59 || 
 
 
 BRP129.060.1  puṃsaḥ sarveṣu kāryeṣu bhāryaiveha sahāyinī | 
 BRP129.060.2  svalpānām api kāryāṇāṃ nahi siddhis tayā vinā || 60 || 
 
 
 BRP129.061.1  ekena yat kṛtaṃ karma tasmād ardhaphalaṃ bhavet | 
 BRP129.061.2  jāyayā tu kṛtaṃ nātha puṣkalaṃ puruṣo labhet || 61 || 
 
 
 BRP129.062.1  tasmād etat suviditam ardho jāyā iti śruteḥ | 
 BRP129.062.2  śrūyate daṇḍakāraṇye saricchreṣṭhāsti gautamī || 62 || 
 
 
 BRP129.063.1  aśeṣāghapraśamanī sarvābhīṣṭapradāyinī | 
 BRP129.063.2  tasmād gaccha mayā tatra kuru puṇyaṃ mahāphalam || 63 || 
 
 
 BRP129.064.1  tataḥ śatrūn nihatyājau mahat sukham avāpsyasi || 64 || 
 
 brahmovāca: 
 
 BRP129.065.1  tathety uktvā sa guruṇā bhāryayā ca śatakratuḥ | 
 BRP129.065.2  yayau gaṅgāṃ jagaddhātrīṃ gautamīṃ ceti viśrutām || 65 || 
 
 
 BRP129.066.1  daṇḍakāraṇyamadhyasthāṃ yayau sa prītimān hariḥ | 
 BRP129.066.2  tapaḥ kartuṃ manaś cakre devadevāya śambhave || 66 || 
 
 
 
 BRP129.067.1  gaṅgāṃ natvā tu prathamaṃ snātvā ca sa kṛtāñjaliḥ | 
 BRP129.067.2  śivaikaśaraṇo bhūtvā stotraṃ cedaṃ tato 'bravīt || 67 || 
 
 indra uvāca: 
 
 BRP129.068.1  svamāyayā yo hy akhilaṃ carācaraṃ | 
 BRP129.068.2  sṛjaty avaty atti na sajjate 'smin | 
 BRP129.068.3  ekaḥ svatantro 'dvayacit sukhātmakaḥ | 
 BRP129.068.4  sa naḥ prasanno 'stu pinākapāṇiḥ || 68 || 
 
 
 BRP129.069.1  na yasya tattvaṃ sanakādayo 'pi | 
 BRP129.069.2  jānanti vedāntarahasyavijñāḥ | 
 BRP129.069.3/ sa pārvatīśaḥ sakalābhilāṣa BRP129.069.4  dātā prasanno 'stu
            mamāndhakāriḥ || 69 || 
 
 
 BRP129.070.1  sṛṣṭvā svayambhūr bhagavān viriñciṃ | 
 BRP129.070.2  bhayaṅkaraṃ cāsya śiro 'nvapaśyat | 
 BRP129.070.3  chittvā nakhāgrair nakhasaktam etac | 
 BRP129.070.4  cikṣepa tasmād abhavat trivargaḥ || 70 || 
 
 
 BRP129.071.1  pāpaṃ daridraṃ tv atha lobhayācñe | 
 BRP129.071.2  moho vipac ceti tato 'py anantam | 
 BRP129.071.3  jātaprabhāvaṃ bhavaduḥkharūpaṃ | 
 BRP129.071.4  babhūva tair vyāptam idaṃ samastam || 71 || 
 
 
 BRP129.072.1  avekṣya sarvaṃ cakitaḥ sureśo | 
 BRP129.072.2  devīm avocaj jagad astam eti | 
 BRP129.072.3  tvaṃ pāhi lokeśvari lokamātar | 
 BRP129.072.4  ume śaraṇye subhage subhadre || 72 || 
 
 
 BRP129.073.1  jagatpratiṣṭhe varade jaya tvaṃ | 
 BRP129.073.2  bhuktiḥ samādhiḥ paramā ca muktiḥ | 
 BRP129.073.3  svāhā svadhā svastir anādisiddhir | 
 BRP129.073.4  gīr buddhir āsīr ajarāmare tvam || 73 || 
 
 
 BRP129.074.1  vidyādirūpeṇa jagattraye tvaṃ | 
 BRP129.074.2  rakṣāṃ karoṣy eva madājñayā ca | 
 BRP129.074.3  tvayaiva sṛṣṭaṃ bhuvanatrayaṃ syād | 
 BRP129.074.4  yataḥ prakṛtyaiva tathaiva citram || 74 || 
 
 
 BRP129.075.1  ity evam uktā dayitā hareṇa | 
 BRP129.075.2  saṃśleṣasaṃlāpaparā babhūva | 
 BRP129.075.3  śrāntā bhavasyārdhatanau sulagnā | 
 BRP129.075.4  cikṣepa ca svedajalaṃ karāgraiḥ || 75 || 
 
 
 BRP129.076.1  tasmād babhūva prathamaṃ sa dharmo | 
 BRP129.076.2  lakṣmīr atho dānam atho suvṛṣṭiḥ | 
 BRP129.076.3  sattvaṃ susampannadharaṃ sarāṃsi | 
 BRP129.076.4  dhānyāni puṣpāṇi phalāni caiva || 76 || 
 
 
 BRP129.077.1  saubhāgyavastūni vapuḥ suveṣaḥ | 
 BRP129.077.2  śṛṅgārabhājīni mahauṣadhāni | 
 BRP129.077.3  nṛtyāni gītāny amṛtaṃ purāṇaṃ | 
 BRP129.077.4  śrutismṛtī nītir athānnapāne || 77 || 
 
 
 
 BRP129.078.1  śastrāṇi śāstrāṇi gṛhopayogyāny | 
 BRP129.078.2  astrāṇi tīrthāni ca kānanāni | 
 BRP129.078.3  iṣṭāni pūrtāni ca maṅgalāni | 
 BRP129.078.4  yānāni śubhrābharaṇāsanāni || 78 || 
 
 
 BRP129.079.1/ bhavāṅgasaṃsargasusamprahāsa BRP129.079.2  susvedasaṃlāparahaḥprakāraiḥ
            | 
 BRP129.079.3  tathaiva jātaṃ sacarācaraṃ ca | 
 BRP129.079.4  apāpakaṃ devi tataś ca jātam || 79 || 
 
 
 BRP129.080.1  sukhaṃ prabhūtaṃ ca śubhaṃ ca nityaṃ | 
 BRP129.080.2  virāji caitat tava devi bhāvāt | 
 BRP129.080.3  tasmāt tu māṃ rakṣa jagajjanitri | 
 BRP129.080.4  bhītaṃ bhayebhyo jagatāṃ pradhāne || 80 || 
 
 
 BRP129.081.1  eke tarkair vimuhyanti līyante tatra cāpare | 
 BRP129.081.2  śivaśaktyos tadādvaitaṃ sundaraṃ naumi vigraham || 81 || 
 
 brahmovāca: 
 
 BRP129.082.1  evaṃ tu stuvatas tasya purastād abhavac chivaḥ || 82 || 
 
 śiva uvāca: 
 
 BRP129.083.1  kim abhīṣṭaṃ varayase hare vada parāyaṇam || 83 || 
 
 indra uvāca: 
 
 BRP129.084.1  balavān me ripuś cāsīd darśanaiś ca śanir yathā | 
 BRP129.084.2  tena baddhas talaṃ nītaḥ paribhūtas tv anekadhā || 84 || 
 
 
 BRP129.085.1  vāksāyakais tathā viddhas tadvadhāya tv iyaṃ kṛtiḥ | 
 BRP129.085.2  tadarthaṃ jagatām īśa yena jeṣye ripuṃ prabho || 85 || 
 
 
 BRP129.086.1  tad eva dehi vīryaṃ me yac cānyad ripunāśanam | 
 BRP129.086.2  jātaḥ parābhavo yasmāt tadvināśe kṛte sati | 
 BRP129.086.3  punarjātam ahaṃ manye varaṃ kīrtir jayaśriyoḥ || 86 || 
 
 brahmovāca: 
 
 BRP129.087.1  sa śivaḥ śakram āhedaṃ na mayaikena te ripuḥ | 
 BRP129.087.2  vadham āpnoti tasmāt tvaṃ viṣṇum apy avyayaṃ harim || 87 || 
 
 
 BRP129.088.1  ārādhayasva paulomyā saha devaṃ janārdanam | 
 BRP129.088.2  lokatrayaikaśaraṇaṃ nārāyaṇam ananyadhīḥ || 88 || 
 
 
 BRP129.089.1  tataḥ prāpsyasi tasmāc ca mattaś cāpi priyaṃ hare | 
 BRP129.089.2  punaś covāca bhagavān ādikartā maheśvaraḥ || 89 || 
 
 
 BRP129.090.1  mantrābhyāsas tapo vāpi yogābhyasanam eva ca | 
 BRP129.090.2  saṅgame yatra kutrāpi siddhidaṃ munayo viduḥ || 90 || 
 
 
 BRP129.091.1  kiṃ punaḥ saṅgame vipra gautamīsindhuphenayoḥ | 
 BRP129.091.2  girīṇāṃ gahvare yad vā saritām atha saṅgame || 91 || 
 
 
 BRP129.092.1  vipro dhiyaiva bhavati mukundāṅghriniviṣṭayā | 
 BRP129.092.2  gaṅgāyā dakṣiṇe tīra āpastambo munīśvaraḥ || 92 || 
 
 
 BRP129.093.1  āste tasyāpy ahaṃ toṣam agamaṃ balasūdana | 
 BRP129.093.2  tena tvaṃ bhāryayā caiva toṣayasva gadādharam || 93 || 
 
 brahmovāca: 
 
 BRP129.094.1  āpastambena sahito gaṅgāyā dakṣiṇe taṭe | 
 BRP129.094.2  tuṣṭāva devaṃ prayataḥ snātvā puṇye 'tha saṅgame || 94 || 
 
 
 
 BRP129.095.1  phenāyāś caiva gaṅgāyās tatra devaṃ janārdanam | 
 BRP129.095.2  vaidikair vividhair mantrais tapasātoṣayat tadā || 95 || 
 
 
 BRP129.096.1  tatas tuṣṭo 'bhavad viṣṇuḥ kiṃ deyaṃ cety abhāṣata | 
 BRP129.096.2  dehi me śatruhantāram ity āha bhagavān hariḥ || 96 || 
 
 
 BRP129.097.1  dattam ity eva jānīhi tam uvāca janārdanaḥ | 
 BRP129.097.2  tatrābhavac chivasyaiva gaṅgāviṣṇvoḥ prasādataḥ || 97 || 
 
 
 BRP129.098.1  ambhasā puruṣo jātaḥ śivaviṣṇusvarūpadhṛk | 
 BRP129.098.2  cakrapāṇiḥ śūladharaḥ sa gatvā tu rasātalam || 98 || 
 
 
 BRP129.099.1  nijaghāna tadā daityam indraśatruṃ mahāśanim | 
 BRP129.099.2  sakhābhavat sa cendrasya abjakaḥ sa vṛṣākapiḥ || 99 || 
 
 
 BRP129.100.1  divistho 'pi sadā cendras tam anveti vṛṣākapim | 
 BRP129.100.2  kupitā praṇayenābhūd anyāsaktaṃ vilokya tam | 
 BRP129.100.3  śacīṃ tāṃ sāntvayann āha śatamanyur hasann idam || 100 || 
 
 indra uvāca: 
 
 BRP129.101.1  nāham indrāṇi śaraṇam ṛte sakhyur vṛṣākapeḥ | 
 BRP129.101.2  vāri vāpi havir yasya agneḥ priyakaraṃ sadā || 101 || 
 
 
 BRP129.102.1  nāham anyatra gantāsmi priye cāṅgena te śape | 
 BRP129.102.2  tasmān nārhasi māṃ vaktuṃ śaṅkayānyatra bhāmini || 102 || 
 
 
 BRP129.103.1  pativratā priyā me tvaṃ dharme mantre sahāyinī | 
 BRP129.103.2  sāpatyā ca kulīnā ca tvatto 'nyā kā priyā mama || 103 || 
 
 
 BRP129.104.1  tasmāt tavopadeśena gaṅgāṃ prāpya mahānadīm | 
 BRP129.104.2  prasādād devadevasya viṣṇor vai cakrapāṇinaḥ || 104 || 
 
 
 BRP129.105.1  tathā śivasya devasya prasādāc ca vṛṣākapeḥ | 
 BRP129.105.2  jalodbhavāc ca me mitrād abjakāl lokaviśrutāt || 105 || 
 
 
 BRP129.106.1  uttīrṇaduḥkhaḥ subhage ita indro 'ham acyutaḥ | 
 BRP129.106.2  kiṃ na sādhyaṃ yatra bhāryā bhartṛcittānugāminī || 106 || 
 
 
 BRP129.107.1  duṣkarā tatra no muktiḥ kintv arthāditrayaṃ śubhe | 
 BRP129.107.2  jāyaiva paramaṃ mitraṃ lokadvayahitaiṣiṇī || 107 || 
 
 
 BRP129.108.1  sā cet kulīnā priyabhāṣiṇī ca | 
 BRP129.108.2  pativratā rūpavatī guṇāḍhyā | 
 BRP129.108.3  sampatsu cāpatsu samānarūpā | 
 BRP129.108.4  tayā hy asādhyaṃ kim iha trilokyām || 108 || 
 
 
 BRP129.109.1  tasmāt tava dhiyā kānte mamedaṃ śubham āgatam | 
 BRP129.109.2  itas tavoditaṃ caiva kartavyaṃ nānyad asti me || 109 || 
 
 
 BRP129.110.1  paraloke ca dharme ca satputrasadṛśaṃ na ca | 
 BRP129.110.2  ārtasya puruṣasyeha bhāryāvad bheṣajaṃ nahi || 110 || 
 
 
 BRP129.111.1  niḥśreyasapadaprāptyai tathā pāpasya muktaye | 
 BRP129.111.2  gaṅgayā sadṛśaṃ nāsti śṛṇu cānyad varānane || 111 || 
 
 
 BRP129.112.1  dharmārthakāmamokṣāṇāṃ prāptaye pāpamuktaye | 
 BRP129.112.2  śivaviṣṇvor ananyatvajñānān nāsty atra muktaye || 112 || 
 
 
 BRP129.113.1  tasmāt tava dhiyā sādhvi sarvam etan manogatam | 
 BRP129.113.2  avāptaṃ ca śivād viṣṇor gaṅgāyāś ca prasādataḥ || 113 || 
 
 
 
 BRP129.114.1  indratvaṃ me sthiraṃ ceto manye mitrabalāt punaḥ | 
 BRP129.114.2  vṛṣākapir mama sakhā yo jātas tv apsu bhāmini || 114 || 
 
 
 BRP129.115.1  tvaṃ ca priyasakhī nityaṃ nānyat priyataraṃ mama | 
 BRP129.115.2  tīrthānāṃ gautamī gaṅgā devānāṃ hariśaṅkarau || 115 || 
 
 
 BRP129.116.1  tasmād ebhyaḥ prasādena sarvaṃ cepsitam āptavān | 
 BRP129.116.2  mama prītikaraṃ cedaṃ tīrthaṃ trailokyaviśrutam || 116 || 
 
 
 BRP129.117.1  tasmād etad dhi yāciṣye devān sarvān anukramāt | 
 BRP129.117.2  anumanyantu ṛṣayo gaṅgā ca hariśaṅkarau || 117 || 
 
 
 BRP129.118.1  indreśvare cābjake ca ubhayos tīrayoḥ surāḥ | 
 BRP129.118.2  ekatra śaṅkaro devo hy aparatra janārdanaḥ || 118 || 
 
 
 BRP129.119.1  pāvayan daṇḍakāraṇyaṃ sākṣād viṣṇus trivikramaḥ | 
 BRP129.119.2  antare yāni tīrthāni sarvapuṇyapradāni ca || 119 || 
 
 
 BRP129.120.1  atra tu snānamātreṇa sarve te muktim āpnuyuḥ | 
 BRP129.120.2  pāpiṣṭhāḥ pāpato muktim āpnuyur ye ca dharmiṇaḥ || 120 || 
 
 
 BRP129.121.1  teṣāṃ tu paramā muktiḥ pitṛbhiḥ pañcapañcabhiḥ | 
 BRP129.121.2  atra kiñcic ca ye dadyur arthibhyas tilamātrakam || 121 || 
 
 
 BRP129.122.1  dātṛbhyo hy akṣayaṃ tat syāt kāmadaṃ mokṣadaṃ tathā | 
 BRP129.122.2  dhanyaṃ yaśasyam āyuṣyam ārogyaṃ puṇyavardhanam || 122 || 
 
 
 BRP129.123.1  ākhyānaṃ viṣṇuśambhvoś ca jñātvā snānāc ca muktidam | 
 BRP129.123.2  asya tīrthasya māhātmyaṃ ye śṛṇvanti paṭhanti ca || 123 || 
 
 
 BRP129.124.1  puṇyabhājo bhaveyus te tebhyo 'traiva smṛtir bhavet | 
 BRP129.124.2  śivaviṣṇvor aśeṣāghasaṅghavicchedakāriṇī | 
 BRP129.124.3  yāṃ prārthayanti munayo vijitendriyamānasāḥ || 124 || 
 
 brahmovāca: 
 
 BRP129.125.1  bhaviṣyaty evam eveti taṃ devā ṛṣayo 'bruvan | 
 BRP129.125.2  gautamyā uttare pāre tīrthānāṃ mokṣadāyinām || 125 || 
 
 
 BRP129.126.1  devarṣisiddhasevyānāṃ sahasrāṇy atha sapta vai | 
 BRP129.126.2  tathaiva dakṣiṇe tīre tīrthāny ekādaśaiva tu || 126 || 
 
 
 BRP129.127.1  abjakaṃ hṛdayaṃ proktaṃ godāvaryā munīśvaraiḥ | 
 BRP129.127.2  viśrāmasthānam īśasya viṣṇor brahmaṇa eva ca || 127 || 
 
 
 
        Chapter 130: Story of Agastya teaching Āpastamba
         SS  221-222 
 brahmovāca: 
 
 BRP130.001.1  āpastambam iti khyātaṃ tīrthaṃ trailokyaviśrutam | 
 BRP130.001.2  smaraṇād apy aśeṣāghasaṅghavidhvaṃsanakṣamam || 1 || 
 
 
 BRP130.002.1  āpastambo mahāprājño munir āsīn mahāyaśāḥ | 
 BRP130.002.2  tasya bhāryākṣasūtreti patidharmaparāyaṇā || 2 || 
 
 
 BRP130.003.1  tasya putro mahāprājñaḥ karkināmātha tattvavit | 
 BRP130.003.2  tasyāśramam anuprāpto hy agastyo munisattamaḥ || 3 || 
 
 
 BRP130.004.1  tam agastyaṃ pūjayitvā āpastambo munīśvaraḥ | 
 BRP130.004.2  śiṣyair anugato dhīmāṃs taṃ praṣṭum upacakrame || 4 || 
 
 
 āpastamba uvāca: 
 
 BRP130.005.1  trayāṇāṃ ko nu pūjyaḥ syād devānāṃ munisattama | 
 BRP130.005.2  bhuktir muktiś ca kasmād vā syād anādiś ca ko bhavet || 5 || 
 
 
 BRP130.006.1  anantaś cāpi ko vipra devānām api daivatam | 
 BRP130.006.2  yajñaiḥ ka ijyate devaḥ ko vedeṣv anugīyate | 
 BRP130.006.3  etaṃ me saṃśayaṃ chettuṃ vadāgastya mahāmune || 6 || 
 
 agastya uvāca: 
 
 BRP130.007.1  dharmārthakāmamokṣāṇāṃ pramāṇaṃ śabda ucyate | 
 BRP130.007.2  tatrāpi vaidikaḥ śabdaḥ pramāṇaṃ paramaṃ mataḥ || 7 || 
 
 
 BRP130.008.1  vedena gīyate yas tu puruṣaḥ sa parāt paraḥ | 
 BRP130.008.2  mṛto 'paraḥ sa vijñeyo hy amṛtaḥ para ucyate || 8 || 
 
 
 BRP130.009.1  yo 'mūrtaḥ sa paro jñeyo hy aparo mūrta ucyate | 
 BRP130.009.2  guṇābhivyāptibhedena mūrto 'sau trividho bhavet || 9 || 
 
 
 BRP130.010.1  brahmā viṣṇuḥ śivaś ceti eka eva tridhocyate | 
 BRP130.010.2  trayāṇām api devānāṃ vedyam ekaṃ paraṃ hi tat || 10 || 
 
 
 BRP130.011.1  ekasya bahudhā vyāptir guṇakarmavibhedataḥ | 
 BRP130.011.2  lokānām upakārārtham ākṛtitritayaṃ bhavet || 11 || 
 
 
 BRP130.012.1  yas tattvaṃ vetti paramaṃ sa ca vidvān na cetaraḥ | 
 BRP130.012.2  tatra yo bhedam ācaṣṭe liṅgabhedī sa ucyate || 12 || 
 
 
 BRP130.013.1  prāyaścittaṃ na tasyāsti yaś caiṣāṃ vyāhared bhidam | 
 BRP130.013.2  trayāṇām api devānāṃ mūrtibhedaḥ pṛthak pṛthak || 13 || 
 
 
 BRP130.014.1  vedāḥ pramāṇaṃ sarvatra sākāreṣu pṛthak pṛthak | 
 BRP130.014.2  nirākāraṃ ca yat tv ekaṃ tat tebhyaḥ paramaṃ matam || 14 || 
 
 āpastamba uvāca: 
 
 BRP130.015.1  nānena nirṇayaḥ kaścin mayātra vidito bhavet | 
 BRP130.015.2  tatrāpy atra rahasyaṃ yat tad vimṛśyāśu kīrtyatām | 
 BRP130.015.3  niḥsaṃśayaṃ nirvikalpaṃ bhājanaṃ sarvasampadām || 15 || 
 
 brahmovāca: 
 
 BRP130.016.1  etad ākarṇya bhagavān agastyo vākyam abravīt || 16 || 
 
 agastya uvāca: 
 
 BRP130.017.1  yadyapy eṣāṃ na bhedo 'sti devānāṃ tu parasparam | 
 BRP130.017.2  tathāpi sarvasiddhiḥ syāc chivād eva sukhātmanaḥ || 17 || 
 
 
 BRP130.018.1  prapañcasya nimittaṃ yat taj jyotiś ca paraṃ śivaḥ | 
 BRP130.018.2  tam eva sādhaya haraṃ bhaktyā paramayā mune | 
 BRP130.018.3  gautamyāṃ sakalāghaughasaṃhartā daṇḍake vane || 18 || 
 
 brahmovāca: 
 
 BRP130.019.1  etac chrutvā muner vākyaṃ parāṃ prītim upāgataḥ | 
 BRP130.019.2  bhuktido muktidaḥ puṃsāṃ sākāro 'tha nirākṛtiḥ || 19 || 
 
 
 BRP130.020.1  sṛṣṭyākāras tataḥ śaktaḥ pālanākāra eva ca | 
 BRP130.020.2  dātā ca hanti sarvaṃ yo yasmād etat samāpyate || 20 || 
 
 agastya uvāca: 
 
 BRP130.021.1  brahmākṛtiḥ kartṛrūpā vaiṣṇavī pālanī tathā | 
 BRP130.021.2  rudrākṛtir nihantrī sā sarvavedeṣu paṭhyate || 21 || 
 
 
 brahmovāca: 
 
 BRP130.022.1  āpastambas tadā gaṅgāṃ gatvā snātvā yatavrataḥ | 
 BRP130.022.2  tuṣṭāva śaṅkaraṃ devaṃ stotreṇānena nārada || 22 || 
 
 āpastamba uvāca: 
 
 BRP130.023.1  kāṣṭheṣu vahniḥ kusumeṣu gandho | 
 BRP130.023.2  bījeṣu vṛkṣādi dṛṣatsu hema | 
 BRP130.023.3  bhūteṣu sarveṣu tathāsti yo vai | 
 BRP130.023.4  taṃ somanāthaṃ śaraṇaṃ vrajāmi || 23 || 
 
 
 BRP130.024.1  yo līlayā viśvam idaṃ cakāra | 
 BRP130.024.2  dhātā vidhātā bhuvanatrayasya | 
 BRP130.024.3  yo viśvarūpaḥ sadasatparo yaḥ | 
 BRP130.024.4  someśvaraṃ taṃ śaraṇaṃ vrajāmi || 24 || 
 
 
 BRP130.025.1/ yaṃ smṛtya dāridryamahābhiśāpa BRP130.025.2  rogādibhir na spṛśyate
            śarīrī | 
 BRP130.025.3  yam āśritāś cepsitam āpnuvanti | 
 BRP130.025.4  someśvaraṃ taṃ śaraṇaṃ vrajāmi || 25 || 
 
 
 BRP130.026.1  yena trayīdharmam avekṣya pūrvaṃ | 
 BRP130.026.2  brahmādayas tatra samīhitāś ca | 
 BRP130.026.3  evaṃ dvidhā yena kṛtaṃ śarīraṃ | 
 BRP130.026.4  someśvaraṃ taṃ śaraṇaṃ vrajāmi || 26 || 
 
 
 BRP130.027.1  yasmai namo gacchati mantrapūtaṃ | 
 BRP130.027.2  hutaṃ havir yā ca kṛtā ca pūjā | 
 BRP130.027.3  dattaṃ havir yena surā bhajante | 
 BRP130.027.4  someśvaraṃ taṃ śaraṇaṃ vrajāmi || 27 || 
 
 
 BRP130.028.1  yasmāt paraṃ nānyad asti praśastaṃ | 
 BRP130.028.2  yasmāt paraṃ naiva susūkṣmam anyat | 
 BRP130.028.3  yasmāt paraṃ no mahatāṃ mahac ca | 
 BRP130.028.4  someśvaraṃ taṃ śaraṇaṃ vrajāmi || 28 || 
 
 
 BRP130.029.1  yasyājñayā viśvam idaṃ vicitram | 
 BRP130.029.2  acintyarūpaṃ vividhaṃ mahac ca | 
 BRP130.029.3  ekakriyaṃ yadvad anuprayāti | 
 BRP130.029.4  someśvaraṃ taṃ śaraṇaṃ vrajāmi || 29 || 
 
 
 BRP130.030.1  yasmin vibhūtiḥ sakalādhipatyaṃ | 
 BRP130.030.2  kartṛtvadātṛtvamahattvam eva | 
 BRP130.030.3  prītir yaśaḥ saukhyam anādidharmaḥ | 
 BRP130.030.4  someśvaraṃ taṃ śaraṇaṃ vrajāmi || 30 || 
 
 
 BRP130.031.1  nityaṃ śaraṇyaḥ sakalasya pūjyo | 
 BRP130.031.2  nityaṃ priyo yaḥ śaraṇāgatasya | 
 BRP130.031.3  nityaṃ śivo yaḥ sakalasya rūpaṃ | 
 BRP130.031.4  someśvaraṃ taṃ śaraṇaṃ vrajāmi || 31 || 
 
 brahmovāca: 
 
 BRP130.032.1  tataḥ prasanno bhagavān āha nārada taṃ munim | 
 BRP130.032.2  ātmārthaṃ ca parārthaṃ ca āpastambo 'bravīc chivam || 32 || 
 
 
 
 BRP130.033.1  sarvān kāmān āpnuyus te ye snātvā devam īśvaram | 
 BRP130.033.2  paśyeyur jagatām īśam astv ity āha śivo munim || 33 || 
 
 
 BRP130.034.1  tataḥ prabhṛti tat tīrtham āpastambam udāhṛtam | 
 BRP130.034.2  anādy avidyātimiravrātanirmūlanakṣamam || 34 || 
 
 
 
        Chapter 131: Saramā and the Paṇis
         SS  222-224 
 brahmovāca: 
 
 BRP131.001.1  yamatīrtham iti khyātaṃ pitṝṇāṃ prītivardhanam | 
 BRP131.001.2  aśeṣapāpaśamanaṃ tatra vṛttam idaṃ śṛṇu || 1 || 
 
 
 BRP131.002.1  tatrākhyānam idaṃ tv āsīd itihāsaṃ purātanam | 
 BRP131.002.2  sarameti prasiddhāsti nāmnā devaśunī mune || 2 || 
 
 
 BRP131.003.1  tasyāḥ putrau mahāśreṣṭhau śvānau nityaṃ janān anu | 
 BRP131.003.2  gāminau pavanāhārau caturakṣau yamapriyau || 3 || 
 
 
 BRP131.004.1  gā rakṣati sma devānāṃ yajñārthaṃ kalpitān paśūn | 
 BRP131.004.2  rakṣantīm anujagmus te rākṣasā daityadānavāḥ || 4 || 
 
 
 BRP131.005.1  rakṣantīṃ tāṃ mahāprājñāḥ śvānayor mātaraṃ śunīm | 
 BRP131.005.2  pralobhayitvā vividhair vākyair dānaiś ca yatnataḥ || 5 || 
 
 
 BRP131.006.1  hṛtā gā rākṣasaiḥ pāpaiḥ paśvarthe kalpitāḥ śubhāḥ | 
 BRP131.006.2  tata āgatya sā devān idam āha kramāc chunī || 6 || 
 
 saramovāca: 
 
 BRP131.007.1  māṃ baddhvā rākṣasaiḥ pāśais tāḍayitvā prahārakaiḥ | 
 BRP131.007.2  nītā gā yajñasiddhyarthaṃ kalpitāḥ paśavaḥ surāḥ || 7 || 
 
 brahmovāca: 
 
 BRP131.008.1  tasyā vācaṃ niśamyāśu surān prāha bṛhaspatiḥ || 8 || 
 
 bṛhaspatir uvāca: 
 
 BRP131.009.1  iyaṃ vikṛtarūpāste asyāḥ pāpaṃ ca lakṣaye | 
 BRP131.009.2  asyā matena tā gāvo nītā nānyena hetunā | 
 BRP131.009.3  pāpeyaṃ sukṛtīveti lakṣyate dehaceṣṭitaiḥ || 9 || 
 
 brahmovāca: 
 
 BRP131.010.1  tad guror vacanāc chakraḥ padā tāṃ prāharac chunīm | 
 BRP131.010.2  padāghātāt tadā tasyā mukhāt kṣīraṃ prasusruve || 10 || 
 
 
 BRP131.011.1  punaḥ prāha śacībhartā kṣīraṃ pītaṃ tvayā śuni | 
 BRP131.011.2  rākṣasaiś ca tadā dattaṃ tasmān nītās tu gā mama || 11 || 
 
 saramovāca: 
 
 BRP131.012.1  nāparādho 'sti me nātha na cānyasyāpi kasyacit | 
 BRP131.012.2  nāparādho na copekṣā mamāsti tridaśeśvara | 
 BRP131.012.3  tasmād ruṣṭo 'si kiṃ nātha ripavo balinas tu te || 12 || 
 
 brahmovāca: 
 
 BRP131.013.1  tato dhyātvā devagurur jñātvā tasyā viceṣṭitam | 
 BRP131.013.2  satyaṃ śakra tv iyaṃ duṣṭā ripūṇāṃ pakṣakāriṇī || 13 || 
 
 
 
 BRP131.014.1  tataḥ śaśāpa tāṃ śakraḥ pāpiṣṭhe tvaṃ śunī bhava | 
 BRP131.014.2  martyaloke pāpabhūtā ajñānāt pāpakāriṇī || 14 || 
 
 
 BRP131.015.1  tadendrasya tu śāpena mānuṣe sā vyajāyata | 
 BRP131.015.2  yathā śaptā maghavatā pāpāt sā hy atibhīṣaṇā || 15 || 
 
 
 BRP131.016.1  gāvo yā rākṣasair nītās tāsām ānayanāya ca | 
 BRP131.016.2  yatnaṃ kurvan surapatir viṣṇave tan nyavedayat || 16 || 
 
 
 BRP131.017.1  viṣṇur daityāṃś ca danujān gohartṝṃś caiva rākṣasān | 
 BRP131.017.2  hantuṃ prayatnam akaroj jagṛhe ca mahad dhanuḥ || 17 || 
 
 
 BRP131.018.1  śārṅgaṃ yal lokavikhyātaṃ daityanāśanam eva ca | 
 BRP131.018.2  jitāriḥ pūjito devaiḥ svayaṃ sthitvā janārdanaḥ || 18 || 
 
 
 BRP131.019.1  yatra vai daṇḍakāraṇye śārṅgapāṇir jagatprabhuḥ | 
 BRP131.019.2  tatrasthān daityadanujān rākṣasāṃś ca balīyasaḥ || 19 || 
 
 
 BRP131.020.1  punar jaghne sa vai viṣṇur gā yair nītāś ca rākṣasaiḥ | 
 BRP131.020.2  tatra vai daṇḍakāraṇye śārṅgapāṇir iti śrutaḥ || 20 || 
 
 
 BRP131.021.1  yudhyamānas tato viṣṇur ditijai rākṣasaiḥ saha | 
 BRP131.021.2  te jagmur dakṣiṇām āśāṃ viṣṇos trāsān mahāmune || 21 || 
 
 
 BRP131.022.1  anvagacchat tato viṣṇus tān eva parameśvaraḥ | 
 BRP131.022.2  garutmatā tān avāpya śārṅgamuktair manojavaiḥ || 22 || 
 
 
 BRP131.023.1  bāṇais tān vyāhanad viṣṇur gaṅgāyā uttare taṭe | 
 BRP131.023.2  devārayaḥ kṣayaṃ nītā viṣṇunā prabhaviṣṇunā || 23 || 
 
 
 BRP131.024.1  śārṅgamuktair mahāvegaiḥ susvanaiś ca sumantritaiḥ | 
 BRP131.024.2  kṣayaṃ prāptā viṣṇubāṇais tatas te devaśatravaḥ || 24 || 
 
 
 BRP131.025.1  gāvo labdhā yatra devair bāṇatīrthaṃ tad ucyate | 
 BRP131.025.2  vaiṣṇavaṃ lokaviditaṃ gotīrthaṃ ceti viśrutam || 25 || 
 
 
 BRP131.026.1  paśvarthe kalpitā gāvo gaṅgāyā dakṣiṇe taṭe | 
 BRP131.026.2  pradrutās te surāḥ sarve gaṅgāyāṃ sannyaveśayan || 26 || 
 
 
 BRP131.027.1  tanmadhye kārayām āsur dvīpaṃ caivāśrayaṃ gavām | 
 BRP131.027.2  tair gobhis tatra gaṅgāyāṃ surayajño vyajāyata || 27 || 
 
 
 BRP131.028.1  yajñatīrthaṃ tu tat proktaṃ godvīpaṃ gāṅgamadhyataḥ | 
 BRP131.028.2  devānāṃ yajanaṃ tac ca sarvakāmapradaṃ śubham || 28 || 
 
 
 BRP131.029.1  svayaṃ mūrtimatī bhūtvā gaṅgāśaktir mahādyute | 
 BRP131.029.2  asārāpārasaṃsārasāgarottaraṇe tariḥ || 29 || 
 
 
 BRP131.030.1  viśveśvarī yogamāyā sadbhaktābhayadāyinī | 
 BRP131.030.2  gorakṣaṃ tu tatas tīrthaṃ gaṅgāyā dakṣiṇe taṭe || 30 || 
 
 
 BRP131.031.1  tau śvānau saramāputrau caturakṣau yamapriyau | 
 BRP131.031.2  mātuḥ śāpaṃ cāparādhaṃ sarvaṃ cāpi savistaram || 31 || 
 
 
 BRP131.032.1  nivedya tu yathānyāyaṃ kāryaṃ cāpi sukhapradam | 
 BRP131.032.2  viśāpakaraṇaṃ cāpi papracchatur ubhau yamam || 32 || 
 
 
 BRP131.033.1  sa tābhyāṃ sahitaḥ sauriḥ pitre sūryāya cābravīt | 
 BRP131.033.2  śrutvā sūryaḥ sutaṃ prāha gaṅgāyāṃ surasattama || 33 || 
 
 
 BRP131.034.1  lokatrayaikapāvanyāṃ gautamyāṃ daṇḍake vane | 
 BRP131.034.2  śraddhayā parayā vatsa susnātaḥ susamāhitaḥ || 34 || 
 
 
 
 BRP131.035.1  brahmāṇaṃ caiva viṣṇuṃ ca mām īśaṃ ca yathākramam | 
 BRP131.035.2  stuhi tvaṃ sarvabhāvena bhṛtyau prītim avāpsyataḥ || 35 || 
 
 
 BRP131.036.1  tat pitur vacanaṃ śrutvā yamaḥ prītamanās tadā | 
 BRP131.036.2  tayoś ca prītaye prāyād devatarpaṇayor yamaḥ || 36 || 
 
 
 BRP131.037.1  gautamyām aghahāriṇyāṃ susamāhitamānasaḥ | 
 BRP131.037.2  tathaiva toṣayām āsa gaṅgāyāṃ surasattamān || 37 || 
 
 
 BRP131.038.1  śvabhyāṃ ca sahitaḥ śrīmān dakṣiṇāśāpatiḥ prabhuḥ | 
 BRP131.038.2  brahmāṇaṃ toṣayām āsa bhānuṃ vai dakṣiṇe taṭe || 38 || 
 
 
 BRP131.039.1  īśānam uttare viṣṇuṃ svayaṃ dharmaḥ pratāpavān | 
 BRP131.039.2  dattavanto varaṃ śreṣṭhaṃ saramāyā viśāpakam | 
 BRP131.039.3  varān ayācata bahūṃl lokānām upakārakān || 39 || 
 
 yama uvāca: 
 
 BRP131.040.1  eṣu snānaṃ tu ye kuryur brahmaviṣṇumaheśvarāḥ | 
 BRP131.040.2  ātmārthaṃ ca parārthaṃ ca te kāmān āpnuyuḥ śubhān || 40 || 
 
 
 BRP131.041.1  bāṇatīrthe tu ye snātvā śārṅgapāṇiṃ smaranti vai | 
 BRP131.041.2  tebhyo dāridryaduḥkhāni na bhaveyur yuge yuge || 41 || 
 
 
 BRP131.042.1  gotīrthe brahmatīrthe vā yas tu snātvā yatavrataḥ | 
 BRP131.042.2  brahmāṇaṃ taṃ namasyātha dvīpasyāpi pradakṣiṇam || 42 || 
 
 
 BRP131.043.1  yaḥ kuryāt tena pṛthivī saptadvīpā vasundharā | 
 BRP131.043.2  pradakṣiṇīkṛtā tatra kiñcid dattvā vasu dvijam || 43 || 
 
 
 BRP131.044.1  tad devayajanaṃ prāpya kiñcid dhutvā hutāśane | 
 BRP131.044.2  aśvamedhādiyajñānāṃ phalaṃ prāpnoti puṣkalam || 44 || 
 
 
 BRP131.045.1  yaḥ sakṛt tatra paṭhati gāyatrīṃ vedamātaram | 
 BRP131.045.2  adhītās tena vedā vai niṣkāmo muktibhājanam || 45 || 
 
 
 BRP131.046.1  snātvā tu dakṣiṇe kūle śaktiṃ devīṃ tu bhaktitaḥ | 
 BRP131.046.2  pūjayitvā yathānyāyaṃ sarvān kāmān avāpnuyāt || 46 || 
 
 
 BRP131.047.1  brahmaviṣṇumaheśānāṃ śaktir mātā trayīmayī | 
 BRP131.047.2  sarvān kāmān avāpnoti putravān dhanavān bhavet || 47 || 
 
 
 BRP131.048.1  ādityaṃ bhaktito yas tu dakṣiṇe niyato naraḥ | 
 BRP131.048.2  snātvā paśyeta teneṣṭā yajñā vividhadakṣiṇāḥ || 48 || 
 
 
 BRP131.049.1  kūle yaś cottare caiva gaṅgāyā daityasūdanam | 
 BRP131.049.2  snātvā paśyeta taṃ natvā tasya viṣṇoḥ paraṃ padam || 49 || 
 
 
 BRP131.050.1  yameśvaraṃ tato yas tu yamatīrthe tu pūjitam | 
 BRP131.050.2  snātaḥ paśyati yuktātmā sa karoty acireṇa hi || 50 || 
 
 
 BRP131.051.1  pitṝṇām akṣayaṃ puṇyaṃ phaladaṃ kīrtivardhanam | 
 BRP131.051.2  tatra snānena dānena japena stavanena ca | 
 BRP131.051.3  api duṣkṛtakarmāṇaḥ pitaro mokṣam āpnuyuḥ || 51 || 
 
 brahmovāca: 
 
 BRP131.052.1  ityādy aṣṭa sahasrāṇi tīrthāni trīṇi nārada | 
 BRP131.052.2  teṣu snānaṃ ca dānaṃ ca sarvam akṣayapuṇyadam || 52 || 
 
 
 BRP131.053.1  eteṣāṃ smaraṇaṃ puṇyaṃ nānājanmāghanāśanam | 
 BRP131.053.2  śravaṇāt pitṛbhiḥ sārdhaṃ paṭhanāt svakulaiḥ saha || 53 || 
 
 
 
 BRP131.054.1  teṣām apy atipāpāni nāśaṃ yānti mamājñayā | 
 BRP131.054.2  tatra snānādi yaḥ kṛtvā kiñcid dattvā yatātmavān || 54 || 
 
 
 BRP131.055.1  pitṝṇāṃ piṇḍadānādi kṛtvā natvā surān imān | 
 BRP131.055.2  dhanaṃ dhānyaṃ yaśo vīryam āyur ārogyasampadaḥ || 55 || 
 
 
 BRP131.056.1  putrān pautrān priyāṃ bhāryāṃ labdhvā cānyan manīṣitam | 
 BRP131.056.2  aviyuktaḥ prītamanā bandhubhiś cātimānitaḥ || 56 || 
 
 
 BRP131.057.1  narakasthān api pitṝṃs tārayitvā kulāni ca | 
 BRP131.057.2  pāvayitvā priyair yukto hy ante viṣṇuṃ śivaṃ smaret | 
 BRP131.057.3  tato muktipadaṃ gacched devānāṃ vacanaṃ yathā || 57 || 
 
 
 
        Chapter 132: Story of Pippalā, Viśvāvasu's sister
         SS  224 
 brahmovāca: 
 
 BRP132.001.1  yakṣiṇīsaṅgamaṃ nāma tīrthaṃ sarvaphalapradam | 
 BRP132.001.2  tatra snānena dānena sarvān kāmān avāpnuyāt || 1 || 
 
 
 BRP132.002.1  yatra yakṣeśvaro devo darśanād bhuktimuktidaḥ | 
 BRP132.002.2  tatra ca snānamātreṇa sattrayāgaphalaṃ labhet || 2 || 
 
 
 BRP132.003.1  viśvāvasoḥ svasā nāmnā pippalā guruhāsinī | 
 BRP132.003.2  ṛṣīṇāṃ sattram agamad gautamītīravartinām || 3 || 
 
 
 BRP132.004.1  dṛṣṭvā tatra ṛṣīn kṣāmān sā jahāsātigarvitā | 
 BRP132.004.2  yā gatvāśrāvaya vauṣaḍ astu śrauṣaḍ iti sthiram || 4 || 
 
 
 BRP132.005.1  visvareṇa bruvatī tāṃ te śepuḥ srāviṇī bhava | 
 BRP132.005.2  tato nady abhavat tatra yakṣiṇīti suviśrutā || 5 || 
 
 
 BRP132.006.1  tato viśvāvasuḥ pūjya ṛṣīn devaṃ trilocanam | 
 BRP132.006.2  saṅgamya caiva gautamyā tāṃ viśāpām athākarot || 6 || 
 
 
 BRP132.007.1  tataḥ prabhṛti tat tīrthaṃ yakṣiṇīsaṅgamaṃ smṛtam | 
 BRP132.007.2  tatra snānādidānena sarvān kāmān avāpnuyāt || 7 || 
 
 
 BRP132.008.1  viśvāvasoḥ prasanno 'bhūd yatra śambhuḥ śivānvitaḥ | 
 BRP132.008.2  śaivaṃ tat paramaṃ tīrthaṃ durgātīrthaṃ ca viśrutam || 8 || 
 
 
 BRP132.009.1  sarvapāpaughaharaṇaṃ sarvadurgatināśanam | 
 BRP132.009.2  sarveṣāṃ tīrthamukhyānāṃ tad dhi sāraṃ mahāmune | 
 BRP132.009.3  tīrthaṃ munivaraiḥ khyātaṃ sarvasiddhipradaṃ nṛṇām || 9 || 
 
 
 
 
        Chapter 133: The demon born of the smoke at Bharadvāja's sacrifice
         SS  224-225 
 brahmovāca: 
 
 BRP133.001.1  śuklatīrtham iti khyātaṃ sarvasiddhikaraṃ nṛṇām | 
 BRP133.001.2  yasya smaraṇamātreṇa sarvakāmān avāpnuyāt || 1 || 
 
 
 BRP133.002.1  bharadvāja iti khyāto muniḥ paramadhārmikaḥ | 
 BRP133.002.2  tasya paiṭhīnasī nāma bhāryā sukalabhūṣaṇā || 2 || 
 
 
 BRP133.003.1  gautamītīram adhyāste pativrataparāyaṇā | 
 BRP133.003.2  agnīṣomīyam aindrāgnaṃ puroḍāśam akalpayat || 3 || 
 
 
 BRP133.004.1  puroḍāśe śrapyamāṇe dhūmāt kaścid ajāyata | 
 BRP133.004.2  puroḍāśaṃ bhakṣayitvā lokatritayabhīṣaṇaḥ || 4 || 
 
 
 BRP133.005.1  yajñaṃ me hy atra ko haṃsi kopāt tvam iti taṃ muniḥ | 
 BRP133.005.2  provāca satvaraṃ kruddho bharadvājo dvijottamaḥ | 
 BRP133.005.3  tad ṛṣer vacanaṃ śrutvā rākṣasaḥ pratyuvāca tam || 5 || 
 
 rākṣasa uvāca: 
 
 BRP133.006.1  havyaghna iti vikhyātaṃ bharadvāja nibodha mām | 
 BRP133.006.2  sandhyāsuto 'haṃ jyeṣṭhaś ca sutaḥ prācīnabarhiṣaḥ || 6 || 
 
 
 BRP133.007.1  brahmaṇā me varo datto yajñān khāda yathāsukham | 
 BRP133.007.2  mamānujaḥ kaliś cāpi balavān atibhīṣaṇaḥ || 7 || 
 
 
 BRP133.008.1  ahaṃ kṛṣṇaḥ pitā kṛṣṇo mātā kṛṣṇā tathānujaḥ | 
 BRP133.008.2  ahaṃ makhaṃ haniṣyāmi yūpaṃ chedmi kṛtāntakaḥ || 8 || 
 
 bharadvāja uvāca: 
 
 BRP133.009.1  rakṣyatāṃ me tvayā yajñaḥ priyo dharmaḥ sanātanaḥ | 
 BRP133.009.2  jāne tvāṃ yajñahantāraṃ saddvijaṃ rakṣa me kratum || 9 || 
 
 yajñaghna uvāca: 
 
 BRP133.010.1  bharadvāja nibodhedaṃ vākyaṃ mama samāsataḥ | 
 BRP133.010.2  brahmaṇāhaṃ purā śapto devadānavasannidhau || 10 || 
 
 
 BRP133.011.1  tataḥ prasādito devo mayā lokapitāmahaḥ | 
 BRP133.011.2  amṛtaiḥ prokṣayiṣyanti yadā tvāṃ munisattamāḥ || 11 || 
 
 
 BRP133.012.1  tadā viśāpo bhavitā havyaghna tvaṃ na cānyathā | 
 BRP133.012.2  evaṃ kariṣyasi yadā tataḥ sarvaṃ bhaviṣyati || 12 || 
 
 brahmovāca: 
 
 BRP133.013.1  bharadvājaḥ punaḥ prāha sakhā me 'si mahāmate | 
 BRP133.013.2  makhasaṃrakṣaṇaṃ yena syān me vada karomi tat || 13 || 
 
 
 BRP133.014.1  sambhūya devā daiteyā mamanthuḥ kṣīrasāgaram | 
 BRP133.014.2  alabhantāmṛtaṃ kaṣṭāt tad asmatsulabhaṃ katham || 14 || 
 
 
 BRP133.015.1  prītyā yadi prasanno 'si sulabhaṃ yad vadasva tat | 
 BRP133.015.2  tad ṛṣer vacanaṃ śrutvā rakṣaḥ prāha tadā mudā || 15 || 
 
 rakṣa uvāca: 
 
 BRP133.016.1  amṛtaṃ gautamīvāri amṛtaṃ svarṇam ucyate | 
 BRP133.016.2  amṛtaṃ gobhavaṃ cājyam amṛtaṃ soma eva ca || 16 || 
 
 
 BRP133.017.1  etair mām abhiṣiñcasva athavaitais tathā tribhiḥ | 
 BRP133.017.2  gaṅgāyā vāriṇājyena hiraṇyena tathaiva ca | 
 BRP133.017.3  sarvebhyo 'py adhikaṃ divyam amṛtaṃ gautamījalam || 17 || 
 
 
 brahmovāca: 
 
 BRP133.018.1  etad ākarṇya sa ṛṣiḥ paraṃ santoṣam āgataḥ | 
 BRP133.018.2  pāṇāv ādāya gaṅgāyāḥ salilāmṛtam ādarāt || 18 || 
 
 
 BRP133.019.1  tenākarod ṛṣī rakṣo hy abhiṣiktaṃ tadā makhe | 
 BRP133.019.2  punaś ca yūpe ca paśāv ṛtvikṣu makhamaṇḍale || 19 || 
 
 
 BRP133.020.1  sarvam evābhavac chuklam abhiṣekān mahātmanaḥ | 
 BRP133.020.2  tad rakṣo 'pi tadā śuklo bhūtvotpanno mahābalaḥ || 20 || 
 
 
 BRP133.021.1  yaḥ purā kṛṣṇarūpo 'bhūt sa tu śuklo 'bhavat kṣaṇāt | 
 BRP133.021.2  yajñaṃ sarvaṃ samāpyātha bharadvājaḥ pratāpavān || 21 || 
 
 
 BRP133.022.1  ṛtvijo 'pi visṛjyātha yūpaṃ gaṅgodake 'kṣipat | 
 BRP133.022.2  gaṅgāmadhye tad dhi yūpam adyāpy āste mahāmate || 22 || 
 
 
 BRP133.023.1  abhiṣiktaṃ cāmṛtena abhijñānaṃ tu tan mahat | 
 BRP133.023.2  tatra tīrthe punā rakṣo bharadvājam uvāca ha || 23 || 
 
 rakṣa uvāca: 
 
 BRP133.024.1  ahaṃ yāmi bharadvāja kṛtaḥ śuklas tvayā punaḥ | 
 BRP133.024.2  tasmāt tavātra tīrthe ye snānadānādipūjanam || 24 || 
 
 
 BRP133.025.1  kuryus teṣām abhīṣṭāni bhaveyur yat phalaṃ makhe | 
 BRP133.025.2  smaraṇād api pāpāni nāśaṃ yāntu sadā mune || 25 || 
 
 
 BRP133.026.1  tataḥ prabhṛti tat tīrthaṃ śuklatīrtham iti smṛtam | 
 BRP133.026.2  gautamyāṃ daṇḍakāraṇye svargadvāram apāvṛtam || 26 || 
 
 
 BRP133.027.1  ubhayos tīrayoḥ sapta sahasrāṇy aparāṇi ca | 
 BRP133.027.2  tīrthānāṃ muniśārdūla sarvasiddhipradāyinām || 27 || 
 
 
 
        Chapter 134: The Rākṣasas and the magic woman Ajaikā Muktakeśī
         SS  225-226 
 brahmovāca: 
 
 BRP134.001.1  cakratīrtham iti khyātaṃ smaraṇāt pāpanāśanam | 
 BRP134.001.2  tasya prabhāvaṃ vakṣyāmi śṛṇu yatnena nārada || 1 || 
 
 
 BRP134.002.1  ṛṣayaḥ sapta vikhyātā vasiṣṭhapramukhā mune | 
 BRP134.002.2  gautamyās tīram āśritya sattrayajñam upāsate || 2 || 
 
 
 BRP134.003.1  tatra vighna upakrānte rakṣobhir atibhīṣaṇe | 
 BRP134.003.2  mām abhyetyātha munayo rakṣaḥkṛtyaṃ nyavedayan || 3 || 
 
 
 BRP134.004.1  tadāhaṃ pramadārūpaṃ māyayāsṛjya nārada | 
 BRP134.004.2  yasyāś ca darśanād eva nāśaṃ yānty atha rākṣasāḥ || 4 || 
 
 
 BRP134.005.1  evam uktvā tu tāṃ prādām ṛṣibhyaḥ pramadāṃ mune | 
 BRP134.005.2  madvākyād ṛṣayo māyām ādāya punar āgaman || 5 || 
 
 
 BRP134.006.1  ajaikā yā samākhyātā kṛṣṇalohitarūpiṇī | 
 BRP134.006.2  muktakeśīty abhidhayā sāste 'dyāpi svarūpiṇī || 6 || 
 
 
 BRP134.007.1  lokatritayasammohadāyinī kāmarūpiṇī | 
 BRP134.007.2  tadbalāt svasthamanasaḥ sarve ca munipuṅgavaḥ || 7 || 
 
 
 
 BRP134.008.1  gautamīṃ saritāṃ śreṣṭhāṃ punar yajñāya dīkṣitāḥ | 
 BRP134.008.2  punas tanmakhanāśāya rākṣasāḥ samupāgaman || 8 || 
 
 
 BRP134.009.1  yakṣavāṭāntike māyāṃ dṛṣṭvā rākṣasapuṅgavāḥ | 
 BRP134.009.2  tato nṛtyanti gāyanti hasanti ca rudanti ca || 9 || 
 
 
 BRP134.010.1  māheśvarī mahāmāyā prabhāveṇātidarpitā | 
 BRP134.010.2  teṣāṃ madhye daityapatiḥ śambaro nāma vīryavān || 10 || 
 
 
 BRP134.011.1  māyārūpāṃ tu pramadāṃ bhakṣayām āsa nārada | 
 BRP134.011.2  tad adbhutam atīvāsīt tanmāyābaladarśinām || 11 || 
 
 
 BRP134.012.1  makhe vidhvaṃsyamāne tu te viṣṇuṃ śaraṇaṃ yayuḥ | 
 BRP134.012.2  prādād viṣṇuś cakram atho munīnāṃ rakṣaṇāya tu || 12 || 
 
 
 BRP134.013.1  cakraṃ tad rākṣasān ājau daityāṃś ca danujāṃs tathā | 
 BRP134.013.2  ciccheda tadbhayād eva mṛtā rākṣasapuṅgavāḥ || 13 || 
 
 
 BRP134.014.1  ṛṣibhis tan mahāsattraṃ sampūrṇam abhavat tadā | 
 BRP134.014.2  viṣṇoḥ prakṣālitaṃ cakraṃ gaṅgāmbhobhiḥ sudarśanam || 14 || 
 
 
 BRP134.015.1  tataḥ prabhṛti tat tīrthaṃ cakratīrtham udāhṛtam | 
 BRP134.015.2  tatra snānena dānena sattrayāgaphalaṃ labhet || 15 || 
 
 
 BRP134.016.1  tatra pañca śatāny āsaṃs tīrthānāṃ pāpahāriṇām | 
 BRP134.016.2  teṣu snānaṃ tathā dānaṃ pratyekaṃ muktidāyakam || 16 || 
 
 
 
        Chapter 135: Story of Brahman, Viṣṇu, and Śiva's Liṅga
         SS  226-227 
 brahmovāca: 
 
 BRP135.001.1  vāṇīsaṅgamam ākhyātaṃ yatra vāgīśvaro haraḥ | 
 BRP135.001.2  tat tīrthaṃ sarvapāpānāṃ mocanaṃ sarvakāmadam || 1 || 
 
 
 BRP135.002.1  tatra snānena dānena brahmahatyādināśanam | 
 BRP135.002.2  brahmaviṣṇvoś ca saṃvāde mahattve ca parasparam || 2 || 
 
 
 BRP135.003.1  tayor madhye mahādevo jyotirmūrtir abhūt kila | 
 BRP135.003.2  tatraiva vāg uvācedaṃ daivī putra tayoḥ śubhā || 3 || 
 
 
 BRP135.004.1  aham asmi mahāṃs tatra aham asmīti vai mithaḥ | 
 BRP135.004.2  daivī vāk tāv ubhau prāha yas tv asyāntaṃ tu paśyati || 4 || 
 
 
 BRP135.005.1  sa tu jyeṣṭho bhavet tasmān mā vādaṃ kartum arhathaḥ | 
 BRP135.005.2  tadvākyād viṣṇur agamad adho 'haṃ cordhvam eva ca || 5 || 
 
 
 BRP135.006.1  tato viṣṇuḥ śīghram etya jyotiḥpārśva upāviśat | 
 BRP135.006.2  aprāpyāntam ahaṃ prāyāṃ dūrād dūrataraṃ mune || 6 || 
 
 
 BRP135.007.1  tataḥ śrānto nivṛtto 'haṃ draṣṭum īśaṃ tu taṃ prabhum | 
 BRP135.007.2  tadaivaṃ mama dhīr āsīd dṛṣṭaś cānto mayā bhṛśam || 7 || 
 
 
 BRP135.008.1  asya devasya tad viṣṇor mama jyaiṣṭhyaṃ sphuṭaṃ bhavet | 
 BRP135.008.2  punaś cāpi mama tv evaṃ matir āsīn mahāmate || 8 || 
 
 
 BRP135.009.1  satyair vaktraiḥ kathaṃ vakṣye pīḍito 'py anṛtaṃ vacaḥ | 
 BRP135.009.2  nānāvidheṣu pāpeṣu nānṛtāt pātakaṃ param || 9 || 
 
 
 BRP135.010.1  satyair vaktrair asatyāṃ vā vācaṃ vakṣye kathaṃ tv iti | 
 BRP135.010.2  tato 'haṃ pañcamaṃ vaktraṃ gardabhākṛtibhīṣaṇam || 10 || 
 
 
 
 BRP135.011.1  kṛtvā tenānṛtaṃ vakṣya iti dhyātvā ciraṃ tadā | 
 BRP135.011.2  abravaṃ taṃ hariṃ tatra āsīnaṃ jagatāṃ prabhum || 11 || 
 
 
 BRP135.012.1  asya cānto mayā dṛṣṭas tena jyaiṣṭhyaṃ janārdana | 
 BRP135.012.2  mameti vadataḥ pārśve ubhau tau hariśaṅkarau || 12 || 
 
 
 BRP135.013.1  ekarūpatvam āpannau sūryācandramasāv iva | 
 BRP135.013.2  tau dṛṣṭvā vismito bhītaś cāstavaṃ tāv ubhāv api | 
 BRP135.013.3  tataḥ kruddhau jagannāthau vācaṃ tām idam ūcatuḥ || 13 || 
 
 hariharāv ūcatuḥ: 
 
 BRP135.014.1  duṣṭe tvaṃ nimnagā bhūyā nānṛtād asti pātakam || 14 || 
 
 brahmovāca: 
 
 BRP135.015.1  tataḥ sā vihvalā bhūtvā nadībhāvam upāgatā | 
 BRP135.015.2  tad dṛṣṭvā vismito bhītas tām abravam ahaṃ tadā || 15 || 
 
 
 BRP135.016.1  yasmād asatyam uktāsi brahmavāci sthitā satī | 
 BRP135.016.2  tasmād adṛśyā tvaṃ bhūyāḥ pāparūpāsy asaṃśayam || 16 || 
 
 
 BRP135.017.1  etac chāpaṃ viditvā tu tau devau praṇatā tadā | 
 BRP135.017.2  viśāpatvaṃ prārthayantī tuṣṭāva ca punaḥ punaḥ || 17 || 
 
 
 BRP135.018.1  tatas tuṣṭau devadevau prārthitau tridaśārcitau | 
 BRP135.018.2  prītyā hariharāv evaṃ vācaṃ vācam athocatuḥ || 18 || 
 
 hariharāv ūcatuḥ: 
 
 BRP135.019.1  gaṅgayā saṅgatā bhadre yadā tvaṃ lokapāvanī | 
 BRP135.019.2  tadā punar vapus te syāt pavitraṃ hi suśobhane || 19 || 
 
 brahmovāca: 
 
 BRP135.020.1  tathety uktvā sāpi devī gaṅgayā saṅgatābhavat | 
 BRP135.020.2  bhāgīrathī gautamī ca tataś cāpi svakaṃ vapuḥ || 20 || 
 
 
 BRP135.021.1  devī sā vyagamad brahman devānām api durlabham | 
 BRP135.021.2  gautamyāṃ saiva vikhyātā nāmnā vāṇīti puṇyadā || 21 || 
 
 
 BRP135.022.1  bhāgīrathyāṃ saiva devī sarasvaty abhidhīyate | 
 BRP135.022.2  ubhayatrāpi vikhyātaḥ saṅgamo lokapūjitaḥ || 22 || 
 
 
 BRP135.023.1  sarasvatīsaṅgamaś ca vāṇīsaṅgama eva ca | 
 BRP135.023.2  gautamyā saṅgatā devī vāṇī vācā sarasvatī || 23 || 
 
 
 BRP135.024.1  sarvatra pūjitaṃ tīrthaṃ tatra vācā śivaṃ prabhum | 
 BRP135.024.2  deveśvaraṃ pūjayitvā viśāpam agamad yataḥ || 24 || 
 
 
 BRP135.025.1  brahmā vidhūya vāgdauṣṭyaṃ svaṃ ca dhāmāgamat punaḥ | 
 BRP135.025.2  tasmāt tatra śucir bhūtvā snātvā tatra ca saṅgame || 25 || 
 
 
 BRP135.026.1  vāgīśvaraṃ tato dṛṣṭvā tāvatā muktim āpnuyāt | 
 BRP135.026.2  dānahomādikaṃ kiñcid upavāsādikāṃ kriyām || 26 || 
 
 
 BRP135.027.1  yaḥ kuryāt saṅgame puṇye saṃsāre na bhavet punaḥ | 
 BRP135.027.2  ekonaviṃśatiśataṃ tīrthānāṃ tīrayor dvayoḥ | 
 BRP135.027.3  nānājanmārjitāśeṣapāpakṣayavidhāyinām || 27 || 
 
 
 
 
        Chapter 136: Maudgalya and Viṣṇu
         SS  227-228 
 brahmovāca: 
 
 BRP136.001.1  viṣṇutīrtham iti khyātaṃ tatra vṛttam idaṃ śṛṇu | 
 BRP136.001.2  maudgalya iti vikhyāto mudgalasya suto ṛṣiḥ || 1 || 
 
 
 BRP136.002.1  tasya bhāryā tu jābālā nāmnā khyātā suputriṇī | 
 BRP136.002.2  pitā ṛṣis tathā vṛddho mudgalo lokaviśrutaḥ || 2 || 
 
 
 BRP136.003.1  tasya bhāryā tathā khyātā nāmnā bhāgīrathī śubhā | 
 BRP136.003.2  sa maudgalyaḥ prātar eva gaṅgāṃ snāti yatavrataḥ || 3 || 
 
 
 BRP136.004.1  nityam eva tv idaṃ karma tasyāsīn munisattama | 
 BRP136.004.2  gaṅgātīre kuśair mṛdbhiḥ śamīpuṣpair aharniśam || 4 || 
 
 
 BRP136.005.1  gurūditena mārgeṇa svamānasasaroruhe | 
 BRP136.005.2  āvāhanaṃ nityam eva viṣṇoś cakre sa maudgaliḥ || 5 || 
 
 
 BRP136.006.1  tenāhūtas tvarann eti lakṣmībhartā jagatpatiḥ | 
 BRP136.006.2  vainateyam athāruhya śaṅkhacakragadādharaḥ || 6 || 
 
 
 BRP136.007.1  pūjitas tena ṛṣiṇā sa maudgalyena yatnataḥ | 
 BRP136.007.2  prabrūte ca kathāś citrā maudgalyāya jagatprabhuḥ || 7 || 
 
 
 BRP136.008.1  tato 'parāhṇasamaye viṣṇuḥ prāha sa maudgalim | 
 BRP136.008.2  yāhi vatsa svabhavanaṃ śrānto 'sīti punaḥ punaḥ || 8 || 
 
 
 BRP136.009.1  evam uktaḥ sa devena viṣṇunā yāti sa dvijaḥ | 
 BRP136.009.2  jagatprabhus tato yāti devair yuktaḥ svamandiram || 9 || 
 
 
 BRP136.010.1  maudgalyo 'pi tathābhyetya kiñcid ādāya nityaśaḥ | 
 BRP136.010.2  svam eva bhavanaṃ vidvān bhāryāyai svārjitaṃ dhanam || 10 || 
 
 
 BRP136.011.1  dadāti sa mahāviṣṇucaraṇābjaparāyaṇaḥ | 
 BRP136.011.2  maudgalyasya priyā sāpi pativrataparāyaṇā || 11 || 
 
 
 BRP136.012.1  śākaṃ mūlaṃ phalaṃ vāpi bhartrānītaṃ tu yatnataḥ | 
 BRP136.012.2  susaṃskṛtyāpy atithīnāṃ bālānāṃ bhartur eva ca || 12 || 
 
 
 BRP136.013.1  dattvā tu bhojanaṃ tebhyaḥ paścād bhuṅkte yatavratā | 
 BRP136.013.2  bhuktavatsv atha sarveṣu rātrau nityaṃ sa maudgaliḥ || 13 || 
 
 
 BRP136.014.1  viṣṇoḥ śrutāḥ kathāś citrās tebhyo vakty atha harṣitaḥ | 
 BRP136.014.2  evaṃ bahutithe kāle vyatīte cātivismitā | 
 BRP136.014.3  maudgalyasya raho bhāryā bhartāraṃ vākyam abravīt || 14 || 
 
 jābālovāca: 
 
 BRP136.015.1  yadi te viṣṇur abhyeti samīpaṃ tridaśārcitaḥ | 
 BRP136.015.2  tathāpi kaṣṭam asmākaṃ kasmād iti jagatprabhum || 15 || 
 
 
 BRP136.016.1  tat pṛccha tvaṃ mahāprājña yadāsau viṣṇur eti ca | 
 BRP136.016.2  yasmiṃś ca smṛtamātre tu jarājanmarujo mṛtiḥ | 
 BRP136.016.3  nāśaṃ yānti kuto dṛṣṭe tasmāt pṛccha jagatpatim || 16 || 
 
 brahmovāca: 
 
 BRP136.017.1  tathety uktvā priyāvākyān maudgalyo nityavad dharim | 
 BRP136.017.2  pūjayitvā vinītaś ca papraccha sa kṛtāñjaliḥ || 17 || 
 
 maudgalya uvāca: 
 
 BRP136.018.1  tvayi smṛte jagannātha śokadāridryaduṣkṛtam | 
 BRP136.018.2  nāśaṃ yāti vipattir me tvayi dṛṣṭe kathaṃ sthitā || 18 || 
 
 
 śrīviṣṇur uvāca: 
 
 BRP136.019.1  svakṛtaṃ bhujyate bhūtaiḥ sarvaiḥ sarvatra sarvadā | 
 BRP136.019.2  na kopi kasyacit kiñcit karoty atra hitāhite || 19 || 
 
 
 BRP136.020.1  yādṛśaṃ copyate bījaṃ phalaṃ bhavati tādṛśam | 
 BRP136.020.2  rasālaḥ syān na nimbasya bījāj jātv api kutracit || 20 || 
 
 
 BRP136.021.1  na kṛtā gautamīsevā nārcitau hariśaṅkarau | 
 BRP136.021.2  na dattaṃ yaiś ca viprebhyas te kathaṃ bhājanaṃ śriyaḥ || 21 || 
 
 
 BRP136.022.1  tvayā na dattaṃ kiñcic ca brāhmaṇebhyo mamāpi ca | 
 BRP136.022.2  yad dīyate tad eveha parasmiṃś copatiṣṭhati || 22 || 
 
 
 BRP136.023.1  mṛdbhir vārbhiḥ kuśair mantraiḥ śucikarma sadaiva yat | 
 BRP136.023.2  karoti tasmāt pūtātmā śarīrasya ca śoṣaṇāt || 23 || 
 
 
 BRP136.024.1  vinā dānena na kvāpi bhogāvāptir nṛṇāṃ bhavet | 
 BRP136.024.2  satkarmācaraṇāc chuddho viraktaḥ syāt tato naraḥ || 24 || 
 
 
 BRP136.025.1  tato 'pratihatajñāno jīvanmuktas tato bhavet | 
 BRP136.025.2  sarveṣāṃ sulabhā muktir madbhaktyā ceha pūrtataḥ || 25 || 
 
 
 BRP136.026.1  bhuktir dānādinā sarvabhūtaduḥkhanibarhaṇāt | 
 BRP136.026.2  athavā lapsyase muktiṃ bhaktyā bhuktiṃ na lapsyase || 26 || 
 
 maudgalya uvāca: 
 
 BRP136.027.1  bhaktyā muktiḥ kathaṃ bhūyād bhukter muktiḥ sudurlabhā | 
 BRP136.027.2  jātā ced dehināṃ muktiḥ kim anyena prayojanam || 27 || 
 
 
 BRP136.028.1  bhaktyā muktiḥ sarvapūjyā tām iccheyaṃ jaganmaya || 28 || 
 
 viṣṇur uvāca: 
 
 BRP136.029.1  etad evāntaraṃ brahman dīyate mām anusmaran | 
 BRP136.029.2  brāhmaṇāyāthavārthibhyas tad evākṣayatāṃ vrajet || 29 || 
 
 
 BRP136.030.1  mām adhyātvātha yad dadyāt tat tanmātraphalapradam | 
 BRP136.030.2  tat punar dattam eveha na bhogāyātra kalpate || 30 || 
 
 
 BRP136.031.1  tasmād dehi mahābuddhe bhojyaṃ kiñcin mama dhruvam | 
 BRP136.031.2  athavā vipramukhyāya gautamītīram āśritaḥ || 31 || 
 
 brahmovāca: 
 
 BRP136.032.1  maudgalyaḥ prāha taṃ viṣṇuṃ deyaṃ mama na vidyate | 
 BRP136.032.2  nānyat kiñcana dehādi yat tat tvayi samarpitam || 32 || 
 
 
 BRP136.033.1  tato viṣṇur garutmantaṃ prāha śīghraṃ jagatpatiḥ | 
 BRP136.033.2  ihānayasva kaṇiśaṃ mamāyaṃ cārpayiṣyati || 33 || 
 
 
 BRP136.034.1  tato yogyān ayaṃ bhogān prāpsyate manasaḥ priyān | 
 BRP136.034.2  ākarṇya svāminādiṣṭaṃ tathā cakre sa pakṣirāṭ || 34 || 
 
 
 BRP136.035.1  viṣṇuhaste kaṇān prādāt sa maudgalyo yatavrataḥ | 
 BRP136.035.2  etasminn antare viṣṇur viśvakarmāṇam abravīt || 35 || 
 
 viṣṇur uvāca: 
 
 BRP136.036.1  yāvac cāsya kule sapta puruṣās tāvad eva tu | 
 BRP136.036.2  bhavitāro mahābuddhe tāvat kāmā manīṣitāḥ | 
 BRP136.036.3  gāvo hiraṇyaṃ dhānyāni vastrāṇy ābharaṇāni ca || 36 || 
 
 brahmovāca: 
 
 BRP136.037.1  yac ca kiñcin manaḥprītyai loke bhavati bhūṣaṇam | 
 BRP136.037.2  tat sarvam āpa maudgalyo viṣṇugaṅgāprabhāvataḥ || 37 || 
 
 
 
 BRP136.038.1  gṛhaṃ gaccheti maudgalyo viṣṇunoktas tato yayau | 
 BRP136.038.2  āśrame svasya sarvarddhiṃ dṛṣṭvā ṛṣir abhāṣata || 38 || 
 
 ṛṣir uvāca: 
 
 BRP136.039.1  aho dānaprabhāvo 'yam aho viṣṇor anusmṛtiḥ | 
 BRP136.039.2  aho gaṅgāprabhāvaś ca kair vicāryo mahān ayam || 39 || 
 
 brahmovāca: 
 
 BRP136.040.1  maudgalyo bhāryayā sārdhaṃ putraiḥ pautraiś ca bandhubhiḥ | 
 BRP136.040.2  pitṛbhyāṃ bubhuje bhogān bhuktiṃ muktim avāpa ca || 40 || 
 
 
 BRP136.041.1  tataḥ prabhṛti tat tīrthaṃ maudgalyaṃ vaiṣṇavaṃ tathā | 
 BRP136.041.2  tatra snānaṃ ca dānaṃ ca bhuktimuktiphalapradam || 41 || 
 
 
 BRP136.042.1  tatra śrutiḥ smṛtir vāpi tīrthasya syāt kathañcana | 
 BRP136.042.2  tasya viṣṇur bhavet prītaḥ pāpair muktaḥ sukhī bhavet || 42 || 
 
 
 BRP136.043.1  ekādaśa sahasrāṇi tīrthānāṃ tīrayor dvayoḥ | 
 BRP136.043.2  sarvārthadāyināṃ tatra snānadānajapādibhiḥ || 43 || 
 
 
 
        Chapter 137: Dispute between Lakṣmī and Poverty
         SS  228-230 
 brahmovāca: 
 
 BRP137.001.1  lakṣmītīrtham iti khyātaṃ sākṣāl lakṣmīvivardhanam | 
 BRP137.001.2  alakṣmīnāśanaṃ puṇyam ākhyānaṃ śṛṇu nārada || 1 || 
 
 
 BRP137.002.1  saṃvādaś ca purā tv āsīl lakṣmyāḥ putra daridrayā | 
 BRP137.002.2  parasparavirodhinyāv ubhe viśvaṃ samīyatuḥ || 2 || 
 
 
 BRP137.003.1  tābhyām avyāpṛtaṃ vastu tan nāsti bhuvanatraye | 
 BRP137.003.2  mama jyaiṣṭhyaṃ mama jyaiṣṭhyam ity ūcatur ubhe mithaḥ | 
 BRP137.003.3  ahaṃ pūrvaṃ samudbhūtā ity āha śriyam ojasā || 3 || 
 
 śrīlakṣmīr uvāca: 
 
 BRP137.004.1  kulaṃ śīlaṃ jīvitaṃ vā dehinām aham eva tu | 
 BRP137.004.2  mayā vinā dehabhājo jīvanto 'pi mṛtā iva || 4 || 
 
 brahmovāca: 
 
 BRP137.005.1  daridrayā ca sā proktā sarvebhyo hy adhikā hy aham | 
 BRP137.005.2  muktir madāśritā nityaṃ daridraivaṃ vaco 'bravīt || 5 || 
 
 
 BRP137.006.1  kāmaḥ krodhaś ca lobhaś ca mado mātsaryam eva ca | 
 BRP137.006.2  yatrāham asmi tatraite na tiṣṭhanti kadācana || 6 || 
 
 
 BRP137.007.1  na bhayodbhūtir unmāda īrṣyā uddhatavṛttitā | 
 BRP137.007.2  yatrāham asmi tatraite na tiṣṭhanti kadācana || 7 || 
 
 
 BRP137.008.1  daridrāyā vacaḥ śrutvā lakṣmīs tāṃ pratyabhāṣata || 8 || 
 
 lakṣmīr uvāca: 
 
 BRP137.009.1  alaṅkṛto mayā jantuḥ sarvo bhavati pūjitaḥ | 
 BRP137.009.2  nirdhanaḥ śivatulyo 'pi sarvair apy abhibhūyate || 9 || 
 
 
 BRP137.010.1  dehīti vacanadvārā dehasthāḥ pañca devatāḥ | 
 BRP137.010.2  sadyo nirgatya gacchanti dhīśrīhrīśāntikīrtayaḥ || 10 || 
 
 
 BRP137.011.1  tāvad guṇā gurutvaṃ ca yāvan nārthayate param | 
 BRP137.011.2  arthī cet puruṣo jātaḥ kva guṇāḥ kva ca gauravam || 11 || 
 
 
 
 BRP137.012.1  tāvat sarvottamo jantus tāvat sarvaguṇālayaḥ | 
 BRP137.012.2  namasyaḥ sarvalokānāṃ yāvan nārthayate param || 12 || 
 
 
 BRP137.013.1  kaṣṭam etan mahāpāpaṃ nirdhanatvaṃ śarīriṇām | 
 BRP137.013.2  na mānayati no vakti na spṛśaty adhanaṃ janaḥ || 13 || 
 
 
 BRP137.014.1  aham eva tataḥ śreṣṭhā daridre śṛṇu me vacaḥ || 14 || 
 
 brahmovāca: 
 
 BRP137.015.1  tal lakṣmīvacanaṃ śrutvā daridrā vākyam abravīt || 15 || 
 
 daridrovāca: 
 
 BRP137.016.1  vaktuṃ na lakṣmīr jyeṣṭhāham iti vai lajjase muhuḥ | 
 BRP137.016.2  pāpeṣu ramase nityaṃ vihāya puruṣottamam || 16 || 
 
 
 BRP137.017.1  viśvastavañcakā nityaṃ bhavatī ślāghase katham | 
 BRP137.017.2  sukhaṃ na tādṛk tvatprāptau paścāttāpo yathā guruḥ || 17 || 
 
 
 BRP137.018.1  na tathā jāyate puṃsāṃ surayā dāruṇo madaḥ | 
 BRP137.018.2  tvatsannidhānamātreṇa yathā vai viduṣām api || 18 || 
 
 
 BRP137.019.1  sadaiva ramase lakṣmīḥ prāyas tvaṃ pāpakāriṣu | 
 BRP137.019.2  ahaṃ vasāmi yogyeṣu dharmaśīleṣu sarvadā || 19 || 
 
 
 BRP137.020.1  śivaviṣṇvanurakteṣu kṛtajñeṣu mahatsu ca | 
 BRP137.020.2  sadācāreṣu śānteṣu gurusevodyateṣu ca || 20 || 
 
 
 BRP137.021.1  satsu vidvatsu śūreṣu kṛtabuddhiṣu sādhuṣu | 
 BRP137.021.2  nivasāmi sadā lakṣmīs tasmāj jyaiṣṭhyaṃ mayi sthitam || 21 || 
 
 
 BRP137.022.1  brāhmaṇeṣu śuciṣmatsu vratacāriṣu bhikṣuṣu | 
 BRP137.022.2  nirbhayeṣu vasiṣyāmi lakṣmīs tvaṃ śṛṇu te sthitim || 22 || 
 
 
 BRP137.023.1  rājavartiṣu pāpeṣu niṣṭhureṣu khaleṣu ca | 
 BRP137.023.2  piśuneṣu ca lubdheṣu vikṛteṣu śaṭheṣu ca || 23 || 
 
 
 BRP137.024.1  anāryeṣu kṛtaghneṣu dharmaghātiṣu sarvadā | 
 BRP137.024.2  mitradrohiṣv aniṣṭeṣu bhagnacitteṣu vartase || 24 || 
 
 brahmovāca: 
 
 BRP137.025.1  evaṃ vivadamāne te jagmatur mām ubhe api | 
 BRP137.025.2  tayor vākyam upaśrutya mayokte te ubhe api || 25 || 
 
 
 BRP137.026.1  mattaḥ pūrvatarā pṛthvī āpaḥ pūrvatarās tataḥ | 
 BRP137.026.2  strīṇāṃ vivādaṃ tā eva striyo jānanti netare || 26 || 
 
 
 BRP137.027.1  viśeṣataḥ punas tābhyaḥ kamaṇḍalubhavāś ca yāḥ | 
 BRP137.027.2  tatrāpi gautamī devī niścayaṃ kathayiṣyati || 27 || 
 
 
 BRP137.028.1  saiva sarvārtisaṃhartrī saiva sandehakartarī | 
 BRP137.028.2  te madvākyād bhuvaṃ gatvā bhūmyā ca sahite api || 28 || 
 
 
 BRP137.029.1  adbhiś ca sahitāḥ sarvā gautamīṃ yayur āpagām | 
 BRP137.029.2  bhūmir āpas tayor vākyaṃ gautamyai kramaśaḥ sphuṭam || 29 || 
 
 
 BRP137.030.1  sarvaṃ nivedayām āsur yathāvṛttaṃ praṇamya tām | 
 BRP137.030.2  daridrāyāś ca lakṣmyāś ca vākyaṃ madhyasthavat tadā || 30 || 
 
 
 BRP137.031.1  śṛṇvatsu lokapāleṣu śṛṇvatyāṃ bhuvi nārada | 
 BRP137.031.2  śṛṇvatīṣv apsu sā gaṅgā daridrāṃ vākyam abravīt | 
 BRP137.031.3  sampraśasya tathā lakṣmīṃ gautamī vākyam abravīt || 31 || 
 
 
 gautamy uvāca: 
 
 BRP137.032.1  brahmaśrīś ca tapaḥśrīś ca yajñaśrīḥ kīrtisañjñitā | 
 BRP137.032.2  dhanaśrīś ca yaśaśrīś ca vidyā prajñā sarasvatī || 32 || 
 
 
 BRP137.033.1  bhuktiśrīś cātha muktiś ca smṛtir lajjā dhṛtiḥ kṣamā | 
 BRP137.033.2  siddhis tuṣṭis tathā puṣṭiḥ śāntir āpas tathā mahī || 33 || 
 
 
 BRP137.034.1  ahaṃśaktir athauṣadhyaḥ śrutiḥ śuddhir vibhāvarī | 
 BRP137.034.2  dyaur jyotsnā āśiṣaḥ svastir vyāptir māyā uṣā śivā || 34 || 
 
 
 BRP137.035.1  yat kiñcid vidyate loke lakṣmyā vyāptaṃ carācaram | 
 BRP137.035.2  brāhmaṇeṣv atha dhīreṣu kṣamāvatsv atha sādhuṣu || 35 || 
 
 
 BRP137.036.1  vidyāyukteṣu cānyeṣu bhuktimuktyanusāriṣu | 
 BRP137.036.2  yad yad ramyaṃ sundaraṃ vā tat tal lakṣmīvijṛmbhitam || 36 || 
 
 
 BRP137.037.1  kim atra bahunoktena sarvaṃ lakṣmīmayaṃ jagat | 
 BRP137.037.2  yasmin kasmiṃś ca yat kiñcid utkṛṣṭaṃ paridṛśyate || 37 || 
 
 
 BRP137.038.1  lakṣmīmayaṃ tu tat sarvaṃ tayā hīnaṃ na kiñcana | 
 BRP137.038.2  atremāṃ sundarīṃ devīṃ spardhayantī na lajjase || 38 || 
 
 
 BRP137.039.1  gaccha gaccheti tāṃ gaṅgā daridrāṃ vākyam abravīt | 
 BRP137.039.2  tataḥ prabhṛti gaṅgāmbho daridrāvairakāry abhūt || 39 || 
 
 
 BRP137.040.1  tāvad daridrābhibhavo gaṅgā yāvan na sevyate | 
 BRP137.040.2  tataḥ prabhṛti tat tīrtham alakṣmīnāśanaṃ śubham || 40 || 
 
 
 BRP137.041.1  tatra snānena dānena lakṣmīvān puṇyavān bhavet | 
 BRP137.041.2  tīrthānāṃ ṣaṭ sahasrāṇi tasmiṃs tīrthe mahāmate | 
 BRP137.041.3  devarṣimunijuṣṭānāṃ sarvasiddhipradāyinām || 41 || 
 
 
 
        Chapter 138: Story of Madhuchandas, family-priest of King Śaryāti
         SS  230-231 
 brahmovāca: 
 
 BRP138.001.1  bhānutīrtham iti khyātaṃ sarvasiddhikaraṃ nṛṇām | 
 BRP138.001.2  tatredaṃ vṛttam ākhyāsye mahāpātakanāśanam || 1 || 
 
 
 BRP138.002.1  śaryātir iti vikhyāto rājā paramadhārmikaḥ | 
 BRP138.002.2  tasya bhāryā sthaviṣṭheti rūpeṇāpratimā bhuvi || 2 || 
 
 
 BRP138.003.1  madhucchandā iti khyāto vaiśvāmitro dvijottamaḥ | 
 BRP138.003.2  purodhās tasya nṛpater brahmarṣiḥ śamināṃ prabhuḥ || 3 || 
 
 
 BRP138.004.1  diśo vijetuṃ sa jagāma rājā | 
 BRP138.004.2  purodhasā tena nṛpapravīraḥ | 
 BRP138.004.3  purodhasaṃ prāha mahānubhāvaṃ | 
 BRP138.004.4  jitvā diśaś cādhvani sanniviṣṭaḥ || 4 || 
 
 
 BRP138.005.1  papracchedaṃ kena khedaṃ gato 'si | 
 BRP138.005.2  hetuṃ vadasveti mahānubhāva | 
 BRP138.005.3  tvam eva rājye mama sarvamānyaḥ | 
 BRP138.005.4  samastavidyāniravadyabodhaḥ || 5 || 
 
 
 BRP138.006.1  vidhūtapāpaḥ paritāpaśūnyaḥ | 
 BRP138.006.2  kim anyacetā iva lakṣyase tvam | 
 
 BRP138.006.3  jiteyam urvī vijitā narendrā | 
 BRP138.006.4  harṣasya hetau mahatīha jāte || 6 || 
 
 
 BRP138.007.1  kiṃ tvaṃ kṛśo me vada satyam eva | 
 BRP138.007.2  dvijātivaryātimahānubhāva | 
 BRP138.007.3  sambodhya śaryātim uvāca vipraś | 
 BRP138.007.4  chandomadhuḥ premamayīṃ priyoktim || 7 || 
 
 madhucchandā uvāca: 
 
 BRP138.008.1  śṛṇu bhūpāla madvākyaṃ bhāryayā yad udīritam | 
 BRP138.008.2  sthite yāme vayaṃ yāmo yāminī cārdhagāminī || 8 || 
 
 
 BRP138.009.1  svāminī cāsya dehasya kāminī māṃ pratīkṣate | 
 BRP138.009.2  smṛtvā tat kāminīvākyaṃ śoṣaṃ yāti kalevaram | 
 BRP138.009.3  vikāre smarasañjāte jīvātur nalinānanā || 9 || 
 
 brahmovāca: 
 
 BRP138.010.1  vihasya cābravīd rājā purodhasam arindamaḥ || 10 || 
 
 rājovāca: 
 
 BRP138.011.1  tvaṃ gurur mama mitraṃ ca kim ātmānaṃ viḍambase | 
 BRP138.011.2  kim anena mahāprājña mama vākyena mānada | 
 BRP138.011.3  kṣaṇavidhvaṃsini sukhe kā nāmāsthā mahātmanām || 11 || 
 
 brahmovāca: 
 
 BRP138.012.1  etad ākarṇya matimān madhucchandā vaco 'bravīt || 12 || 
 
 madhucchandā uvāca: 
 
 BRP138.013.1  yatrānukūlyaṃ dampatyos trivargas tatra vardhate | 
 BRP138.013.2  na cedaṃ dūṣaṇaṃ rājan bhūṣaṇaṃ cātimanyatām || 13 || 
 
 brahmovāca: 
 
 BRP138.014.1  ājagāma svakaṃ deśaṃ mahatyā senayā vṛtaḥ | 
 BRP138.014.2  parīkṣārthaṃ ca tatprema puryāṃ vārttām adīdiśat || 14 || 
 
 
 BRP138.015.1  diśo vijetuṃ śaryātau yāte rākṣasapuṅgavaḥ | 
 BRP138.015.2  hatvā rasātalaṃ yāto rājānaṃ sapurodhasam || 15 || 
 
 
 BRP138.016.1  rājño bhāryā niścayāya pravṛttā munisattama | 
 BRP138.016.2  vārttāṃ śrutvā dūtamukhān madhucchandaḥpriyā punaḥ || 16 || 
 
 
 BRP138.017.1  tadaivābhūd gataprāṇā tad vicitram ivābhavat | 
 BRP138.017.2  tasyā vṛttaṃ tu te dṛṣṭvā dūtā rājñe nyavedayan || 17 || 
 
 
 BRP138.018.1  yat kṛtaṃ rājapatnībhiḥ priyayā ca purodhasaḥ | 
 BRP138.018.2  vismito duḥkhito rājā punar dūtān abhāṣata || 18 || 
 
 rājovāca: 
 
 BRP138.019.1  śīghraṃ gacchantu he dūtā brāhmaṇyā yat kalevaram | 
 BRP138.019.2  rakṣantu vārttāṃ kuruta rājāgantā purodhasā || 19 || 
 
 brahmovāca: 
 
 BRP138.020.1  iti cintāture rājñi vāg uvācāśarīriṇī || 20 || 
 
 ākāśavāg uvāca: 
 
 BRP138.021.1  vidhāsyaty akhilaṃ gaṅgā rājaṃs tava samīhitam | 
 BRP138.021.2  sarvābhiṣaṅgaśamanī pāvanī bhuvi gautamī || 21 || 
 
 
 brahmovāca: 
 
 BRP138.022.1  etac chrutvā sa śaryātir gautamītaṭam āśritaḥ | 
 BRP138.022.2  brāhmaṇebhyo dhanaṃ dattvā tarpayitvā pitṝn dvijān || 22 || 
 
 
 BRP138.023.1  purohitaṃ dvijaśreṣṭhaṃ preṣayitvā dhanānvitam | 
 BRP138.023.2  anyatra tīrthe sārtheṣu dānaṃ dehi prayatnataḥ || 23 || 
 
 
 BRP138.024.1  etat sarvaṃ na jānāti rājñaḥ kṛtyaṃ purohitaḥ | 
 BRP138.024.2  gate tasmin gurau rājā vaiśvāmitre mahātmani || 24 || 
 
 
 BRP138.025.1  sarvaṃ balaṃ preṣayitvā gaṅgātīre 'gnim āviśat | 
 BRP138.025.2  ity uktvā sa tu rājendro gaṅgāṃ bhānuṃ surān api || 25 || 
 
 
 BRP138.026.1  yadi dattaṃ yadi hutaṃ yadi trātā prajā mayā | 
 BRP138.026.2  tena satyena sā sādhvī mamāyuṣyeṇa jīvatu || 26 || 
 
 
 BRP138.027.1  ity uktvāgnau praviṣṭe tu śaryātau nṛpasattame | 
 BRP138.027.2  tadaiva jīvitā bhāryā rājñas tasya purodhasaḥ || 27 || 
 
 
 BRP138.028.1  agnipraviṣṭaṃ rājānaṃ śrutvā vismayakāraṇam | 
 BRP138.028.2  pativratāṃ tathā bhāryāṃ mṛtāṃ jīvānvitāṃ punaḥ || 28 || 
 
 
 BRP138.029.1  tadarthaṃ cāpi rājānaṃ tyaktātmānaṃ viśeṣataḥ | 
 BRP138.029.2  ātmanaś ca punaḥ kṛtyam asmaran nṛpater guruḥ || 29 || 
 
 
 BRP138.030.1  aham apy agnim āvekṣya uta yāsye priyāntikam | 
 BRP138.030.2  athaveha tapas tapsye tato niścayavān dvijaḥ || 30 || 
 
 
 BRP138.031.1  etad evātmanaḥ kṛtyaṃ manye sukṛtam eva ca | 
 BRP138.031.2  jīvayāmi ca rājānaṃ tato yāmi priyāṃ punaḥ || 31 || 
 
 
 BRP138.032.1  etad eva śubhaṃ me syāt tatas tuṣṭāva bhāskaram | 
 BRP138.032.2  na hy anyaḥ kopi devo 'sti sarvābhīṣṭaprado raveḥ || 32 || 
 
 madhucchandā uvāca: 
 
 BRP138.033.1  namo 'stu tasmai sūryāya muktaye 'mitatejase | 
 BRP138.033.2  chandomayāya devāya oṅkārārthāya te namaḥ || 33 || 
 
 
 BRP138.034.1  virūpāya surūpāya triguṇāya trimūrtaye | 
 BRP138.034.2  sthityutpattivināśānāṃ hetave prabhaviṣṇave || 34 || 
 
 brahmovāca: 
 
 BRP138.035.1  tataḥ prasannaḥ sūryo 'bhūd varayasvety abhāṣata || 35 || 
 
 madhucchandā uvāca: 
 
 BRP138.036.1  rājānaṃ dehi deveśa bhāryāṃ ca priyavādinīm | 
 BRP138.036.2  ātmanaś ca śubhān putrān rājñaś caiva śubhān varān || 36 || 
 
 brahmovāca: 
 
 BRP138.037.1  tataḥ prādāj jagannāthaḥ śaryātiṃ ratnabhūṣitam | 
 BRP138.037.2  tāṃ ca bhāryāṃ varān anyān sarvaṃ kṣemamayaṃ tathā || 37 || 
 
 
 BRP138.038.1  tato yātaḥ priyāviṣṭaḥ prītena ca purodhasā | 
 BRP138.038.2  yayau sukhī svakaṃ deśaṃ tat tu tīrthaṃ śubhaṃ smṛtam || 38 || 
 
 
 BRP138.039.1  tatra trīṇi sahasrāṇi tīrthāni guṇavanti ca | 
 BRP138.039.2  tataḥ prabhṛti tat tīrthaṃ bhānutīrtham udāhṛtam || 39 || 
 
 
 BRP138.040.1  mṛtasañjīvanaṃ caiva śāryātaṃ ceti viśrutam | 
 BRP138.040.2  mādhucchandasamākhyātaṃ smaraṇāt pāpanun mune || 40 || 
 
 
 
 BRP138.041.1  teṣu snānaṃ ca dānaṃ ca sarvakratuphalapradam | 
 BRP138.041.2  mṛtasañjīvanaṃ tat syād āyurārogyavardhanam || 41 || 
 
 
 
        Chapter 139: Pailūṣa's `thirst' and the `sword of knowledge'
         SS  231-232 
 brahmovāca: 
 
 BRP139.001.1  khaḍgatīrtham iti khyātaṃ gautamyā uttare taṭe | 
 BRP139.001.2  tatra snānena dānena muktibhāgī bhaven naraḥ || 1 || 
 
 
 BRP139.002.1  tatra vṛttaṃ pravakṣyāmi śṛṇu nārada yatnataḥ | 
 BRP139.002.2  pailūṣa iti vikhyātaḥ kavaṣasya suto dvijaḥ || 2 || 
 
 
 BRP139.003.1  kuṭumbabhārāt parito hy arthārthī paridhāvati | 
 BRP139.003.2  na kimapy āsasādāsau tato vairāgyam āsthitaḥ || 3 || 
 
 
 BRP139.004.1  atyantavimukhe daive vyarthībhūte tu pauruṣe | 
 BRP139.004.2  na vairāgyād anyad asti paṇḍitasyāvalambanam || 4 || 
 
 
 BRP139.005.1  iti sañcintayām āsa tadāsau niḥśvasan muhuḥ | 
 BRP139.005.2  kramāgataṃ dhanaṃ nāsti poṣyāś ca bahavo mama || 5 || 
 
 
 BRP139.006.1  mānī cātmā na kaṣṭārho hā dhig durdaivaceṣṭitam | 
 BRP139.006.2  sa kadācid vṛttiyuto vṛttibhiḥ parivartayan || 6 || 
 
 
 BRP139.007.1  na lebhe tad dhanaṃ vṛtter virāgam agamat tadā | 
 BRP139.007.2  sevā niṣiddhā yā kācid gahanā duṣkaraṃ tapaḥ || 7 || 
 
 
 BRP139.008.1  balād ākarṣatīyaṃ māṃ tṛṣṇā sarvatra duṣkṛte | 
 BRP139.008.2  tvayāpakṛtam ajñānāt tasmāt tṛṣṇe namo 'stu te || 8 || 
 
 
 BRP139.009.1  evaṃ vicintya medhāvī tṛṣṇāchedāya kiṃ bhavet | 
 BRP139.009.2  ity ālocya sa pailūṣaḥ pitaraṃ vākyam abravīt || 9 || 
 
 pailūṣa uvāca: 
 
 BRP139.010.1  jñānāsinā krodhalobhau saṃsṛtiṃ cātidustarām | 
 BRP139.010.2  chedmīmāṃ kena he tāta tam upāyaṃ vada prabho || 10 || 
 
 kavaṣa uvāca: 
 
 BRP139.011.1  īśvarāj jñānam anvicched ity eṣā vaidikī śrutiḥ | 
 BRP139.011.2  tasmād ārādhayeśānaṃ tato jñānam avāpsyasi || 11 || 
 
 brahmovāca: 
 
 BRP139.012.1  tathety uktvā sa pailūṣo jñānāyeśvaram ārcayat | 
 BRP139.012.2  tatas tuṣṭo maheśāno jñānaṃ prādād dvijātaye | 
 BRP139.012.3  prāptajñāno mahābuddhir gāthāḥ provāca muktidāḥ || 12 || 
 
 pailūṣa uvāca: 
 
 BRP139.013.1  krodhas tu prathamaṃ śatrur niṣphalo dehanāśanaḥ | 
 BRP139.013.2  jñānakhaḍgena taṃ chittvā paramaṃ sukham āpnuyāt || 13 || 
 
 
 BRP139.014.1  tṛṣṇā bahuvidhā māyā bandhanī pāpakāriṇī | 
 BRP139.014.2  chittvaitāṃ jñānakhaḍgena sukhaṃ tiṣṭhati mānavaḥ || 14 || 
 
 
 BRP139.015.1  saṅgas tu paramo 'dharmo devādīnām iti śrutiḥ | 
 BRP139.015.2  asaṅgasyātmano hy asya saṅgo 'yaṃ paramo ripuḥ || 15 || 
 
 
 
 BRP139.016.1  chittvainaṃ jñānakhaḍgena śivaikatvam avāpnuyāt | 
 BRP139.016.2  saṃśayaḥ paramo nāśo dharmārthānāṃ vināśakṛt || 16 || 
 
 
 BRP139.017.1  chittvainaṃ saṃśayaṃ jantuḥ paramepsitam āpnuyāt | 
 BRP139.017.2  piśācīva viśaty āśā nirdahaty akhilaṃ sukham | 
 BRP139.017.3  pūrṇāhantāsinā chittvā jīvan muktim avāpnuyāt || 17 || 
 
 brahmovāca: 
 
 BRP139.018.1  tato jñānam avāpyāsau gaṅgātīraṃ samāśritaḥ | 
 BRP139.018.2  jñānakhaḍgena nirmohas tato muktim avāpa saḥ || 18 || 
 
 
 BRP139.019.1  tataḥ prabhṛti tat tīrthaṃ khaḍgatīrtham iti smṛtam | 
 BRP139.019.2  jñānatīrthaṃ ca kavaṣaṃ pailūṣaṃ sarvakāmadam || 19 || 
 
 
 BRP139.020.1  ityādiṣaṭsahasrāṇi tīrthāny āhur maharṣayaḥ | 
 BRP139.020.2  aśeṣapāpatāpaughaharāṇīṣṭapradāni ca || 20 || 
 
 
 
        Chapter 140: Ātreya as Indra
         SS  232-234 
 brahmovāca: 
 
 BRP140.001.1  ātreyam iti vikhyātam anvindraṃ tīrtham uttamam | 
 BRP140.001.2  tasya prabhāvaṃ vakṣyāmi bhraṣṭarājyapradāyakam || 1 || 
 
 
 BRP140.002.1  gautamyā uttare tīra ātreyo bhagavān ṛṣiḥ | 
 BRP140.002.2  anvārebhe 'tha sattrāṇi ṛtvigbhir munibhir vṛtaḥ || 2 || 
 
 
 BRP140.003.1  tasya hotābhavat tv agnir havyavāhana eva ca | 
 BRP140.003.2  evaṃ sattre tu sampūrṇa iṣṭiṃ māheśvarīṃ punaḥ || 3 || 
 
 
 BRP140.004.1  kṛtvaiśvaryam agād vipraḥ sarvatra gatim eva ca | 
 BRP140.004.2  indrasya bhavanaṃ ramyaṃ svargalokaṃ rasātalam || 4 || 
 
 
 BRP140.005.1  svecchayā yāti viprendraḥ prabhāvāt tapasaḥ śubhāt | 
 BRP140.005.2  sa kadācid divaṃ gatvā indralokam agāt punaḥ || 5 || 
 
 
 BRP140.006.1  tatrāpaśyat sahasrākṣaṃ suraiḥ parivṛtaṃ śubhaiḥ | 
 BRP140.006.2  stūyamānaṃ siddhasādhyaiḥ prekṣantaṃ nṛtyam uttamam | 
 BRP140.006.3  śṛṇvānaṃ madhuraṃ gītam apsarobhiś ca vījitam || 6 || 
 
 
 BRP140.007.1  upopaviṣṭaiḥ suranāyakais taiḥ | 
 BRP140.007.2  sampūjyamānaṃ mahadāsanastham | 
 BRP140.007.3  jayantam aṅke vinidhāya sūnuṃ | 
 BRP140.007.4  śacyā yutaṃ prāptaratiṃ mahiṣṭham || 7 || 
 
 
 BRP140.008.1  satāṃ śaraṇyaṃ varadaṃ mahendraṃ | 
 BRP140.008.2  samīkṣya viprādhipatir mahātmā | 
 BRP140.008.3  vimohito 'sau munir indralakṣmyā | 
 BRP140.008.4  samīhayām āsa tad indrarājyam || 8 || 
 
 
 BRP140.009.1  sampūjito devagaṇair yathāvat | 
 BRP140.009.2  svam āśramaṃ vai punar ājagāma | 
 BRP140.009.3  samīkṣya tāṃ śakrapurīṃ suramyāṃ | 
 BRP140.009.4  ratnair yutāṃ puṇyaguṇaiḥ supūrṇām || 9 || 
 
 
 
 BRP140.010.1  svam āśramaṃ niṣprabhahemavarjyaṃ | 
 BRP140.010.2  samīkṣya vipro viramaṃ jagāma | 
 BRP140.010.3  samīhamānaḥ surarājyam āśu | 
 BRP140.010.4  priyāṃ tadovāca mahātriputraḥ || 10 || 
 
 ātreya uvāca: 
 
 BRP140.011.1  bhoktuṃ na śakto 'smi phalāni mūlāny | 
 BRP140.011.2  anuttamāny apy atisaṃskṛtāni | 
 BRP140.011.3  smṛtvāmṛtaṃ puṇyatamaṃ ca tatra | 
 BRP140.011.4  bhakṣyaṃ ca bhojyaṃ ca varāsanāni | 
 BRP140.011.5  stutiṃ ca dānaṃ ca sabhāṃ śubhāṃ ca | 
 BRP140.011.6  astraṃ ca vāsāṃsi purīṃ vanāni || 11 || 
 
 brahmovāca: 
 
 BRP140.012.1  tato mahātmā tapasaḥ prabhāvāt | 
 BRP140.012.2  tvaṣṭāram āhūya vaco babhāṣe || 12 || 
 
 ātreya uvāca: 
 
 BRP140.013.1  iccheyam indratvam ahaṃ mahātman | 
 BRP140.013.2  kuruṣva śīghraṃ padam aindram atra | 
 BRP140.013.3  brūṣe 'nyathā cen madudīritaṃ tvaṃ | 
 BRP140.013.4  bhasmīkaromy eva na saṃśayo 'tra || 13 || 
 
 brahmovāca: 
 
 BRP140.014.1  tadatrivākyāt tvaritaḥ prajānāṃ | 
 BRP140.014.2  sraṣṭā vibhur viśvakarmā tadaiva | 
 BRP140.014.3  cakāra meruṃ ca purīṃ surāṇāṃ | 
 BRP140.014.4  kalpadrumān kalpalatāṃ ca dhenum || 14 || 
 
 
 BRP140.015.1  cakāra vajrādivibhūṣitāni | 
 BRP140.015.2  gṛhāṇi śubhrāṇy aticitritāni | 
 BRP140.015.3  cakāra sarvāvayavānavadyāṃ | 
 BRP140.015.4  śacīṃ smarasyeva vihāraśālām || 15 || 
 
 
 BRP140.016.1  sabhāṃ sudharmāṇam aho kṣaṇena | 
 BRP140.016.2  tathā cakārāpsaraso manojñāḥ | 
 BRP140.016.3  cakāra coccaiḥśravasaṃ gajaṃ ca | 
 BRP140.016.4  vajrādi cāstrāṇi surān aśeṣān || 16 || 
 
 
 BRP140.017.1  nivāryamāṇaḥ priyayātriputraḥ | 
 BRP140.017.2  śacīsamām ātmavadhūṃ cakāra | 
 BRP140.017.3  tadātriputro 'trimukhaiḥ sameto | 
 BRP140.017.4  vajrādirūpaṃ ca cakāra cāstram || 17 || 
 
 
 BRP140.018.1  nṛtyādi gītādi ca sarvam eva | 
 BRP140.018.2  cakāra śakrasya pure ca dṛṣṭam | 
 BRP140.018.3  tat sarvam āsādya tadā munīndraḥ | 
 BRP140.018.4  prahṛṣṭacetāḥ sutarāṃ babhūva || 18 || 
 
 
 BRP140.019.1  āpātaramyeṣv api kasya nāma | 
 BRP140.019.2  bhavaty apekṣā nahi gocareṣu | 
 BRP140.019.3  śrutvā ca daityā danujāḥ sametā | 
 BRP140.019.4  rakṣāṃsi kopena yutāni sadyaḥ || 19 || 
 
 
 BRP140.020.1  svargaṃ parityajya kuto harir bhuvaṃ | 
 BRP140.020.2  samāgato nv eṣa mithaḥ sukhāya | 
 
 BRP140.020.3  tasmād vayaṃ yāma ito nu yoddhuṃ | 
 BRP140.020.4  vṛtrasya hantāram adīrghasattram || 20 || 
 
 
 BRP140.021.1  tataḥ samāgatya tadātriputraṃ | 
 BRP140.021.2  saṃveṣṭayām āsur athāsurās te | 
 BRP140.021.3/ saṃveṣṭayitvā puram atriputra BRP140.021.4  kṛtaṃ tathā
            cendrapurābhidhānam | 
 BRP140.021.5  tair vadhyamānaḥ śastrapātair mahadbhis | 
 BRP140.021.6  tato bhīto vākyam idaṃ jagāda || 21 || 
 
 ātreya uvāca: 
 
 BRP140.022.1  yo jāta eva prathamo manasvān | 
 BRP140.022.2  devo devān kratunā paryabhūṣat | 
 BRP140.022.3  yasya śuṣmād rodasī abhyasetāṃ | 
 BRP140.022.4  nṛmṇasya mahnā sa janāsa indraḥ || 22 || 
 
 brahmovāca: 
 
 BRP140.023.1  ityādisūktena ripūn uvāca | 
 BRP140.023.2  hariṃ ca tuṣṭāva tadātriputraḥ || 23 || 
 
 ātreya uvāca: 
 
 BRP140.024.1  nāhaṃ harir naiva śacī madīyā | 
 BRP140.024.2  neyaṃ purī naiva vanaṃ tad aindram | 
 BRP140.024.3  sa eva cendro vṛtrahantā sa vajrī | 
 BRP140.024.4  sahasrākṣo gotrabhid vajrabāhuḥ || 24 || 
 
 
 BRP140.025.1  ahaṃ tu vipro vedavid brahmavṛndaiḥ | 
 BRP140.025.2  samāviṣṭo gautamītīrasaṃsthaḥ | 
 BRP140.025.3  yatrāyatyāṃ nādya vā saukhyahetus | 
 BRP140.025.4  tac cākārṣaṃ karma durdaivayogāt || 25 || 
 
 asurā ūcuḥ: 
 
 BRP140.026.1  saṃharasvedam ātreya yad indrasya viḍambanam | 
 BRP140.026.2  kṣemas te bhavitā satyaṃ nānyathā munisattama || 26 || 
 
 brahmovāca: 
 
 BRP140.027.1  tadātreyo 'bravīd vākyaṃ yathā vakṣyanti mām iha | 
 BRP140.027.2  karomy eva mahābhāgāḥ satyenāgniṃ samālabhe || 27 || 
 
 
 BRP140.028.1  evam uktvā sa daiteyāṃs tvaṣṭāraṃ punar abravīt || 28 || 
 
 ātreya uvāca: 
 
 BRP140.029.1  yat kṛtaṃ tv atra matprītyāai aindraṃ tvaṣṭaḥ padaṃ tvayā | 
 BRP140.029.2  saṃharasva punaḥ śīghraṃ rakṣa māṃ brāhmaṇaṃ munim || 29 || 
 
 
 BRP140.030.1  punar dehi padaṃ mahyam āśramaṃ mṛgapakṣiṇaḥ | 
 BRP140.030.2  vṛkṣāṃś ca vāri yatrāsīn na me divyaiḥ prayojanam | 
 BRP140.030.3  sarvam akramam āyātaṃ na sukhāya manīṣiṇām || 30 || 
 
 brahmovāca: 
 
 BRP140.031.1  tathety uktvā prajānāthas tvaṣṭā saṃhṛtavāṃs tadā | 
 BRP140.031.2  daityāś ca jagmuḥ svasthānaṃ kṛtvā deśam akaṇṭakam || 31 || 
 
 
 
 BRP140.032.1  tvaṣṭā cāpi yayau sthānaṃ svakaṃ samprahasann iva | 
 BRP140.032.2  ātreyo 'pi tadā śiṣyaiḥ saṃvṛtaḥ saha bhāryayā || 32 || 
 
 
 BRP140.033.1  gautamītīram āśritya taponiṣṭho 'khilair vṛtaḥ | 
 BRP140.033.2  vartamāne mahāyajñe lajjito vākyam abravīt || 33 || 
 
 ātreya uvāca: 
 
 BRP140.034.1  aho mohasya mahimā mamāpi bhrāntacittatā | 
 BRP140.034.2  kiṃ mahendrapadaṃ labdhaṃ kiṃ mayātra purā kṛtam || 34 || 
 
 brahmovāca: 
 
 BRP140.035.1  evaṃ vadantam ātreyaṃ lajjitaṃ prābruvan surāḥ || 35 || 
 
 surā ūcuḥ: 
 
 BRP140.036.1  lajjāṃ jahi mahābāho bhavitā khyātir uttamā | 
 BRP140.036.2  ātreyatīrthe ye snānaṃ prāṇinaḥ kuryur añjasā || 36 || 
 
 
 BRP140.037.1  indrās te bhavitāro vai smaraṇāt sukhabhāginaḥ | 
 BRP140.037.2  tatra pañca sahasrāṇi tīrthāny āhur manīṣiṇaḥ || 37 || 
 
 
 BRP140.038.1  anvindrātreyadaiteyanāmabhiḥ kīrtitāni ca | 
 BRP140.038.2  teṣu snānaṃ ca dānaṃ ca sarvam akṣayapuṇyadam || 38 || 
 
 brahmovāca: 
 
 BRP140.039.1  ity uktvā vibudhā yātāḥ santuṣṭaś cābhavan muniḥ || 39 || 
 
 
 
        Chapter 141: Pṛthu and the earth
         SS  234-235 
 brahmovāca: 
 
 BRP141.001.1  kapilāsaṅgamaṃ nāma tīrthaṃ trailokyaviśrutam | 
 BRP141.001.2  tatra nārada vakṣyāmi kathāṃ puṇyām anuttamām || 1 || 
 
 
 BRP141.002.1  kapilo nāma tattvajño munir āsīn mahāyaśāḥ | 
 BRP141.002.2  krūraś cāpi prasannaś ca tapovrataparāyaṇaḥ || 2 || 
 
 
 BRP141.003.1  tapasyantaṃ muniśreṣṭhaṃ gautamītīram āśritam | 
 BRP141.003.2  tam āgatya mahātmānaṃ vāmadevādayo 'bruvan || 3 || 
 
 
 BRP141.004.1  hatvā venaṃ brahmaśāpair naṣṭadharme tv arājake | 
 BRP141.004.2  kapilaṃ siddham ācāryam ūcur munigaṇās tadā || 4 || 
 
 munigaṇā ūcuḥ: 
 
 BRP141.005.1  gate vede gate dharme kiṃ kartavyaṃ munīśvara || 5 || 
 
 brahmovāca: 
 
 BRP141.006.1  tato 'bravīn munir dhyātvā kapilas tv āgatān munīn || 6 || 
 
 kapila uvāca: 
 
 BRP141.007.1  venasyorur vimathyo 'bhūt tataḥ kaścid bhaviṣyati || 7 || 
 
 brahmovāca: 
 
 BRP141.008.1  tathaiva cakrur munayo venasyoruṃ vimathya vai | 
 BRP141.008.2  tatrotpanno mahāpāpaḥ kṛṣṇo raudraparākramaḥ || 8 || 
 
 
 
 BRP141.009.1  taṃ dṛṣṭvā munayo bhītā niṣīdasveti cābruvan | 
 BRP141.009.2  niṣādaḥ so 'bhavat tasmān niṣādāś cābhavaṃs tataḥ || 9 || 
 
 
 BRP141.010.1  venabāhuṃ mamanthus te dakṣiṇaṃ dharmasaṃhitam | 
 BRP141.010.2  tataḥ pṛthusvaraś caiva sarvalakṣaṇalakṣitaḥ || 10 || 
 
 
 BRP141.011.1  rājābhavat pṛthuḥ śrīmān brahmasāmarthyasaṃyutaḥ | 
 BRP141.011.2  tam āgatya surāḥ sarve abhinandya varāñ śubhān || 11 || 
 
 
 BRP141.012.1  tasmai dadus tathāstrāṇi mantrāṇi guṇavanti ca | 
 BRP141.012.2  tato 'bruvan munigaṇās taṃ pṛthuṃ kapilena ca || 12 || 
 
 munaya ūcuḥ: 
 
 BRP141.013.1  āhāraṃ dehi jīvebhyo bhuvā grastauṣadhīr api || 13 || 
 
 brahmovāca: 
 
 BRP141.014.1  tataḥ sa dhanur ādāya bhuvam āha nṛpottamaḥ || 14 || 
 
 pṛthur uvāca: 
 
 BRP141.015.1  oṣadhīr dehi yā grastāḥ prajānāṃ hitakāmyayā || 15 || 
 
 brahmovāca: 
 
 BRP141.016.1  tam uvāca mahī bhītā pṛthuṃ taṃ pṛthulocanam || 16 || 
 
 mahy uvāca: 
 
 BRP141.017.1  mayi jīrṇā mahauṣadhyaḥ kathaṃ dātum ahaṃ kṣamā || 17 || 
 
 brahmovāca: 
 
 BRP141.018.1  tataḥ sakopo nṛpatis tām āha pṛthivīṃ punaḥ || 18 || 
 
 pṛthur uvāca: 
 
 BRP141.019.1  no ced dadāsy adya tvāṃ vai hatvā dāsye mahauṣadhīḥ || 19 || 
 
 bhūmir uvāca: 
 
 BRP141.020.1  kathaṃ haṃsi striyaṃ rājañ jñānī bhūtvā nṛpottama | 
 BRP141.020.2  vinā mayā kathaṃ cemāḥ prajāḥ sandhārayiṣyasi || 20 || 
 
 pṛthur uvāca: 
 
 BRP141.021.1  yatropakāro 'nekānām ekanāśe bhaviṣyati | 
 BRP141.021.2  na doṣas tatra pṛthivi tapasā dhāraye prajāḥ || 21 || 
 
 
 BRP141.022.1  na doṣam atra paśyāmi nācakṣe 'narthakaṃ vacaḥ | 
 BRP141.022.2  yasmin nipātite saukhyaṃ bahūnām upajāyate | 
 BRP141.022.3  munayas tadvadhaṃ prāhur aśvamedhaśatādhikam || 22 || 
 
 brahmovāca: 
 
 BRP141.023.1  tato devāś ca ṛṣayaḥ sāntvayitvā nṛpottamam | 
 BRP141.023.2  mahīṃ ca mātaraṃ devīm ūcuḥ suragaṇās tadā || 23 || 
 
 devā ūcuḥ: 
 
 BRP141.024.1  bhūme gorūpiṇī bhūtvā payorūpā mahauṣadhīḥ | 
 BRP141.024.2  dehi tvaṃ pṛthave rājñe tataḥ prīto bhaven nṛpaḥ | 
 BRP141.024.3  prajāsaṃrakṣaṇaṃ ca syāt tataḥ kṣemaṃ bhaviṣyati || 24 || 
 
 brahmovāca: 
 
 BRP141.025.1  tato gorūpam āsthāya bhūmy āsīt kapilāntike | 
 BRP141.025.2  dudoha ca mahauṣadhyo rājā venakarodbhavaḥ || 25 || 
 
 
 BRP141.026.1  yatra devāḥ sagandharvā ṛṣayaḥ kapilo muniḥ | 
 BRP141.026.2  mahīṃ gorūpam āpannāṃ narmadāyāṃ mahāmune || 26 || 
 
 
 
 BRP141.027.1  sarasvatyāṃ bhāgīrathyāṃ godāvaryāṃ viśeṣataḥ | 
 BRP141.027.2  mahānadīṣu sarvāsu duduhe 'sau payo mahat || 27 || 
 
 
 BRP141.028.1  sā duhyamānā pṛthunā puṇyatoyābhavan nadī | 
 BRP141.028.2  gautamyā saṅgatā cābhūt tad adbhutam ivābhavat || 28 || 
 
 
 BRP141.029.1  tataḥ prabhṛti tat tīrthaṃ kapilāsaṅgamaṃ viduḥ | 
 BRP141.029.2  tatrāṣṭāśītiḥ pūjyāni sahasrāṇi mahāmate || 29 || 
 
 
 BRP141.030.1  tīrthāny āhur munigaṇāḥ smaraṇād api nārada | 
 BRP141.030.2  pāvanāni jagaty asmiṃs tāni sarvāṇy anukramāt || 30 || 
 
 
 
        Chapter 142: Meghahāsa and the gods
         SS  235-236 
 brahmovāca: 
 
 BRP142.001.1  devasthānam iti khyātaṃ tīrthaṃ trailokyaviśrutam | 
 BRP142.001.2  tasya prabhāvaṃ vakṣyāmi śṛṇu yatnena nārada || 1 || 
 
 
 BRP142.002.1  purā kṛtayugasyādau devadānavasaṅgare | 
 BRP142.002.2  pravṛtte vā siṃhiketi vikhyātā daityasundarī || 2 || 
 
 
 BRP142.003.1  tasyāḥ putro mahādaityo rāhur nāma mahābalaḥ | 
 BRP142.003.2  amṛte tu samutpanne saiṃhikeye ca bhedite || 3 || 
 
 
 BRP142.004.1  tasya putro mahādaityo meghahāsa iti śrutaḥ | 
 BRP142.004.2  pitaraṃ ghātitaṃ śrutvā tapas tepe 'tiduḥkhitaḥ || 4 || 
 
 
 BRP142.005.1  tapasyantaṃ rāhusutaṃ gautamītīram āśritam | 
 BRP142.005.2  devāś ca ṛṣayaḥ sarve tam ūcur atibhītavat || 5 || 
 
 devarṣaya ūcuḥ: 
 
 BRP142.006.1  tapo jahi mahābāho yat te manasi saṃsthitam | 
 BRP142.006.2  sarvaṃ bhavatu nāmedaṃ śivagaṅgāprasādataḥ | 
 BRP142.006.3  śivagaṅgāprasādena kiṃ nāmāsty atra durlabham || 6 || 
 
 meghahāsa uvāca: 
 
 BRP142.007.1  paribhūtaḥ pitā pūjyo yuṣmābhir mama daivatam | 
 BRP142.007.2  tasyāpi mama cātyantaṃ prītiś ca kriyate yadi || 7 || 
 
 
 BRP142.008.1  bhavadbhis tapaso 'smāc ca ahaṃ vairān nivartaye | 
 BRP142.008.2  vairaniryātanaṃ kāryaṃ putreṇa pitur ādarāt | 
 BRP142.008.3  prārthayante bhavantaś cet pūrṇās tan me manorathāḥ || 8 || 
 
 brahmovāca: 
 
 BRP142.009.1  tataḥ suragaṇāḥ sarve rāhuṃ cakrur grahānugam | 
 BRP142.009.2  taṃ cāpi meghahāsaṃ te cakrū rākṣasapuṅgavam || 9 || 
 
 
 BRP142.010.1  tato 'bhavad rāhusuto nairṛtādhipatiḥ prabhuḥ | 
 BRP142.010.2  punaś cāha surān daityo mama khyātir yathā bhavet || 10 || 
 
 
 BRP142.011.1  tīrthasyāsya prabhāvaś ca dātavya iti me matiḥ | 
 BRP142.011.2  tathety uktvā dadur devāḥ sarvam eva manogatam || 11 || 
 
 
 BRP142.012.1  daityeśvarasya devarṣe tannāmnā tīrtham ucyate | 
 BRP142.012.2  devā yato 'bhavan sarve tatra sthāne mahāmate || 12 || 
 
 
 
 BRP142.013.1  devasthānaṃ tu tat tīrthaṃ devānām api durlabham | 
 BRP142.013.2  yatra deveśvaro devo devatīrthaṃ tataḥ smṛtam || 13 || 
 
 
 BRP142.014.1  tatrāṣṭādaśa tīrthāni daityapūjyāni nārada | 
 BRP142.014.2  teṣu snānaṃ ca dānaṃ ca mahāpātakanāśanam || 14 || 
 
 
 
        Chapter 143: Rāvaṇa and Śiva
         SS  236-237 
 brahmovāca: 
 
 BRP143.001.1  siddhatīrtham iti khyātaṃ yatra siddheśvaro haraḥ | 
 BRP143.001.2  tasya prabhāvaṃ vakṣyāmi sarvasiddhikaraṃ nṛṇām || 1 || 
 
 
 BRP143.002.1  pulastyavaṃśasambhūto rāvaṇo lokarāvaṇaḥ | 
 BRP143.002.2  diśo vijitya sarvāś ca somalokam ajīgamat || 2 || 
 
 
 BRP143.003.1  somena saha yotsyantaṃ daśāsyam aham abravam | 
 BRP143.003.2  mantraṃ dāsye nivartasva somayuddhād daśānana || 3 || 
 
 
 BRP143.004.1  ity uktvāṣṭottaraṃ mantraṃ śatanāmabhir anvitam | 
 BRP143.004.2  śivasya rākṣasendrāya prādāṃ nārada śāntaye || 4 || 
 
 
 BRP143.005.1  niḥśrīkāṇāṃ vipannānāṃ nānākleśajuṣāṃ nṛṇām | 
 BRP143.005.2  śaraṇaṃ śiva evātra saṃsāre 'nyo na kaścana || 5 || 
 
 
 BRP143.006.1  tato nivṛttaḥ sa ha mantriyuktas | 
 BRP143.006.2  tat somalokāj jayam āpya rakṣaḥ | 
 BRP143.006.3  sa puṣpakārūḍhagatiḥ sagarvo | 
 BRP143.006.4  lokān punaḥ prāpa javād daśāsyaḥ || 6 || 
 
 
 BRP143.007.1  sa prekṣamāṇo devam antarikṣaṃ | 
 BRP143.007.2  bhuvaṃ ca nāgāṃś ca gajāṃś ca viprān | 
 BRP143.007.3  ālokayām āsa nagaṃ mahāntaṃ | 
 BRP143.007.4  kailāsam āvāsa umāpater yaḥ || 7 || 
 
 
 BRP143.008.1  dṛṣṭvā smayotphulladṛg adrirājaṃ | 
 BRP143.008.2  sa mantriṇau rāvaṇa ity uvāca || 8 || 
 
 rāvaṇa uvāca: 
 
 BRP143.009.1  ko vā girāv atra vasen mahātmā | 
 BRP143.009.2  giriṃ nayāmy enam athādhi bhūmeḥ | 
 BRP143.009.3  laṅkāgato 'yaṃ girir āśu śobhāṃ | 
 BRP143.009.4  laṅkāpi satyaṃ śriyam ātanoti || 9 || 
 
 brahmovāca: 
 
 BRP143.010.1  itthaṃ vaco rākṣasamantriṇau tau | 
 BRP143.010.2  niśamya rakṣodhipateś ca bhāvam | 
 BRP143.010.3  na yuktam ity ūcatur iṣṭabuddhyā | 
 BRP143.010.4  niśācaras tadvacanaṃ na mene || 10 || 
 
 
 BRP143.011.1  saṃsthāpya tat puṣpakam āśu rakṣaḥ | 
 BRP143.011.2  puplāva kailāsagireś ca mūle | 
 BRP143.011.3  hindolayām āsa giriṃ daśāsyo | 
 BRP143.011.4  jñātvā bhavaḥ kṛtyam idaṃ cakāra || 11 || 
 
 
 
 BRP143.012.1  jitvā digīśāṃś ca sagarvitasya | 
 BRP143.012.2  kailāsam āndolayataḥ surāreḥ | 
 BRP143.012.3/ aṅguṣṭhakṛtyaiva rasātalādi BRP143.012.4  lokāṃś ca yātasya daśānanasya
            || 12 || 
 
 
 BRP143.013.1  ālūnakāyasya giraṃ niśamya | 
 BRP143.013.2  vihasya devyā saha dattam iṣṭam | 
 BRP143.013.3  tasmai prasannaḥ kupito 'pi śambhur | 
 BRP143.013.4  ayuktadāteti na saṃśayo 'tra || 13 || 
 
 
 BRP143.014.1  tato 'yam āvāpya varān suvīro | 
 BRP143.014.2  bhavaprasādāt kusumaṃ jagāma | 
 BRP143.014.3  gacchan sa laṅkāṃ bhavapūjanāya | 
 BRP143.014.4  gaṅgām agāc chambhujaṭāprasūtām || 14 || 
 
 
 BRP143.015.1  sampūjayitvā vividhaiś ca mantrair | 
 BRP143.015.2  gaṅgājalaiḥ śambhum adīnasattvaḥ | 
 BRP143.015.3  asiṃ sa lebhe śaśikhaṇḍabhūṣāt | 
 BRP143.015.4  siddhiṃ ca sarvarddhim abhīpsitāṃ ca || 15 || 
 
 
 BRP143.016.1  maddattamantraṃ śaśirakṣaṇāya | 
 BRP143.016.2  sa sādhayām āsa bhavaṃ prapūjya | 
 BRP143.016.3  siddhe tu mantre punar eva laṅkām | 
 BRP143.016.4  ayāt sa rakṣodhipatiḥ sa tuṣṭaḥ || 16 || 
 
 
 BRP143.017.1  tataḥ prabhṛty etad atiprabhāvaṃ | 
 BRP143.017.2  tīrthaṃ mahāsiddhidam iṣṭadaṃ ca | 
 BRP143.017.3  samastapāpaughavināśanaṃ ca | 
 BRP143.017.4  siddhair aśeṣaiḥ parisevitaṃ ca || 17 || 
 
 
 
        Chapter 144: Ātreyī, Aṅgiras, and Agni (the fire)
         SS  237-238 
 brahmovāca: 
 
 BRP144.001.1  paruṣṇīsaṅgamaṃ ceti tīrthaṃ trailokyaviśrutam | 
 BRP144.001.2  tasya svarūpaṃ vakṣyāmi śṛṇu pāpavināśanam || 1 || 
 
 
 BRP144.002.1  atrir ārādhayām āsa brahmaviṣṇumaheśvarān | 
 BRP144.002.2  teṣu tuṣṭeṣu sa prāha putrā yūyaṃ bhaviṣyatha || 2 || 
 
 
 BRP144.003.1  tathā caikā rūpavatī kanyā mama bhavet surāḥ | 
 BRP144.003.2  tathā putratvam āpus te brahmaviṣṇumaheśvarāḥ || 3 || 
 
 
 BRP144.004.1  kanyāṃ ca janayām āsa śubhātreyīti nāmataḥ | 
 BRP144.004.2  dattaḥ somo 'tha durvāsāḥ putrās tasya mahātmanaḥ || 4 || 
 
 
 BRP144.005.1  agner aṅgiraso jāto hy aṅgārair aṅgirā yataḥ | 
 BRP144.005.2  tasmād aṅgirase prādād ātreyīm atirociṣam || 5 || 
 
 
 BRP144.006.1  agneḥ prabhāvāt paruṣam ātreyīṃ sarvadāvadat | 
 BRP144.006.2  ātreyy api ca śuśrūṣāṃ kurvatī sarvadābhavat || 6 || 
 
 
 
 BRP144.007.1  tasyām āṅgirasā jātā mahābalaparākramāḥ | 
 BRP144.007.2  aṅgirāḥ paruṣaṃ vādīd ātreyīṃ nityam eva ca || 7 || 
 
 
 BRP144.008.1  putrās tv āṅgirasā nityaṃ pitaraṃ śamayanti te | 
 BRP144.008.2  sā kadācid bhartṛvākyād udvignā paruṣākṣarāt | 
 BRP144.008.3  kṛtāñjalipuṭā dīnā prābravīc chvaśuraṃ gurum || 8 || 
 
 ātreyy uvāca: 
 
 BRP144.009.1  atrijāhaṃ havyavāha bhāryā tava sutasya vai | 
 BRP144.009.2  śuśrūṣaṇaparā nityaṃ putrāṇāṃ bhartur eva ca || 9 || 
 
 
 BRP144.010.1  patir māṃ paruṣaṃ vakti vṛthaivodvīkṣate ruṣā | 
 BRP144.010.2  praśādhi māṃ surajyeṣṭha bhartāraṃ mama daivatam || 10 || 
 
 jvalana uvāca: 
 
 BRP144.011.1  aṅgārebhyaḥ samudbhūto bhartā te hy aṅgirā ṛṣiḥ | 
 BRP144.011.2  yathā śānto bhaved bhadre tathā nītir vidhīyatām || 11 || 
 
 
 BRP144.012.1  āgneyo 'gniṃ samāyāto tava bhartā varānane | 
 BRP144.012.2  tadā tvaṃ jalarūpeṇa plāvayethā madājñayā || 12 || 
 
 ātreyy uvāca: 
 
 BRP144.013.1  saheyaṃ paruṣaṃ vākyaṃ mā bhartāgniṃ samāviśet | 
 BRP144.013.2  bhartari pratikūlānāṃ yoṣitāṃ jīvanena kim || 13 || 
 
 
 BRP144.014.1  iccheyaṃ śāntivākyāni bhartāraṃ labhate tathā || 14 || 
 
 jvalana uvāca: 
 
 BRP144.015.1  agnis tv apsu śarīreṣu sthāvare jaṅgame tathā | 
 BRP144.015.2  tava bhartur ahaṃ dhāma nityaṃ ca janako mataḥ || 15 || 
 
 
 BRP144.016.1  yo 'haṃ so 'ham iti jñātvā na cintāṃ kartum arhasi | 
 BRP144.016.2  kiṃ cāpo mātaro devyo hy agniḥ śvaśura ity api | 
 BRP144.016.3  iti buddhyā viniścitya mā viṣaṇṇā bhava snuṣe || 16 || 
 
 snuṣovāca: 
 
 BRP144.017.1  āpo jananya iti yad babhāṣe | 
 BRP144.017.2  agner ahaṃ tava putrasya bhāryā | 
 BRP144.017.3  kathaṃ bhūtvā jananī cāpi bhāryā | 
 BRP144.017.4  viruddham etaj jalarūpeṇa nātha || 17 || 
 
 jvalana uvāca: 
 
 BRP144.018.1  ādau tu patnī bharaṇāt tu bhāryā | 
 BRP144.018.2  janes tu jāyā svaguṇaiḥ kalatram | 
 BRP144.018.3  ityādirūpāṇi bibharṣi bhadre | 
 BRP144.018.4  kuruṣva vākyaṃ madudīritaṃ yat || 18 || 
 
 
 BRP144.019.1  yo 'syāṃ prajātaḥ sa tu putra eva | 
 BRP144.019.2  sā tasya mātaiva na saṃśayo 'tra | 
 BRP144.019.3  tasmād vadanti śrutitattvavijñāḥ | 
 BRP144.019.4  sā naiva yoṣit tanaye 'bhijāte || 19 || 
 
 brahmovāca: 
 
 BRP144.020.1  śvaśurasya tu tad vākyaṃ śrutvātreyī tadaiva tat | 
 BRP144.020.2  āgneyaṃ rūpam āpannam ambhasāplāvayat patim || 20 || 
 
 
 
 BRP144.021.1  ubhau tau dampatī brahman saṅgatau gāṅgavāriṇā | 
 BRP144.021.2  śāntarūpadharau cobhau dampatī sambabhūvatuḥ || 21 || 
 
 
 BRP144.022.1  lakṣmyā yukto yathā viṣṇur umayā śaṅkaro yathā | 
 BRP144.022.2  rohiṇyā ca yathā candras tathābhūn mithunaṃ tadā || 22 || 
 
 
 BRP144.023.1  bhartāraṃ plāvayantī sā dadhārāmbumayaṃ vapuḥ | 
 BRP144.023.2  paruṣṇī ceti vikhyātā gaṅgayā saṅgatā nadī || 23 || 
 
 
 BRP144.024.1  gośatārpaṇajaṃ puṇyaṃ paruṣṇīsnānato bhavet | 
 BRP144.024.2  tatra cāṅgirasāś cakrur yajñāṃś ca bahudakṣiṇān || 24 || 
 
 
 BRP144.025.1  tatra trīṇi sahasrāṇi tīrthāny āhuḥ purāṇagāḥ | 
 BRP144.025.2  ubhayos tīrayos tāta pṛthag yāgaphalaṃ viduḥ || 25 || 
 
 
 BRP144.026.1  teṣu snānaṃ ca dānaṃ ca vājapeyādhikaṃ matam | 
 BRP144.026.2  viśeṣatas tu gaṅgāyāḥ paruṣṇyā saha saṅgame || 26 || 
 
 
 BRP144.027.1  snānadānādibhiḥ puṇyaṃ yat tad vaktuṃ na śakyate || 27 || 
 
 
 
        Chapter 145: Discussion about the best way to liberation
         SS  238 
 brahmovāca: 
 
 BRP145.001.1  mārkaṇḍeyaṃ nāma tīrthaṃ sarvapāpavimocanam | 
 BRP145.001.2  sarvakratuphalaṃ puṇyam aghaughavinivāraṇam || 1 || 
 
 
 BRP145.002.1  tasya prabhāvaṃ vakṣyāmi śṛṇu nārada yatnataḥ | 
 BRP145.002.2  mārkaṇḍeyo bharadvājo vasiṣṭho 'triś ca gautamaḥ || 2 || 
 
 
 BRP145.003.1  yājñavalkyaś ca jābālir munayo 'nye 'pi nārada | 
 BRP145.003.2  ete śāstrapraṇetāro vedavedāṅgapāragāḥ || 3 || 
 
 
 BRP145.004.1  purāṇanyāyamīmāṃsākathāsu pariniṣṭhitāḥ | 
 BRP145.004.2  mithaḥ samūcur vidvāṃso muktiṃ prati yathāmati || 4 || 
 
 
 BRP145.005.1  kecij jñānaṃ praśaṃsanti kecit karma tathobhayam | 
 BRP145.005.2  evaṃ vivadamānās te mām ūcur ubhayaṃ matam || 5 || 
 
 
 BRP145.006.1  madīyaṃ tu mataṃ jñātvā yayuś cakragadādharam | 
 BRP145.006.2  tasya cāpi mataṃ jñātvā ṛṣayas te mahaujasaḥ || 6 || 
 
 
 BRP145.007.1  punar vivadamānās te śaṅkaraṃ praṣṭum udyatāḥ | 
 BRP145.007.2  gaṅgāyāṃ ca bhavaṃ pūjya tam evārthaṃ śaśaṃsire || 7 || 
 
 
 BRP145.008.1  karmaṇas tu pradhānatvam uvāca tripurāntakaḥ | 
 BRP145.008.2  kriyārūpaṃ ca taj jñānaṃ kriyā saiva tad ucyate || 8 || 
 
 
 BRP145.009.1  tasmāt sarvāṇi bhūtāni karmaṇā siddhim āpnuyuḥ | 
 BRP145.009.2  karmaiva viśvatovyāpi tadṛte nāsti kiñcana || 9 || 
 
 
 BRP145.010.1  vidyābhyāso yajñakṛtir yogābhyāsaḥ śivārcanam | 
 BRP145.010.2  sarvaṃ karmaiva nākarmī prāṇī kvāpy atra vidyate || 10 || 
 
 
 BRP145.011.1  karmaiva kāraṇaṃ tasmād anyad unmattaceṣṭitam | 
 BRP145.011.2  ṛṣīṇāṃ yatra saṃvādo yatra devo maheśvaraḥ || 11 || 
 
 
 
 BRP145.012.1  cakāra nirṇayaṃ sarvaṃ karmaṇāvāpyate nṛbhiḥ | 
 BRP145.012.2  mārkaṇḍaṃ mukhyataḥ kṛtvā tato mārkaṇḍam ucyate || 12 || 
 
 
 BRP145.013.1  tīrtham ṛṣigaṇākīrṇaṃ gaṅgāyā uttare taṭe | 
 BRP145.013.2  pitṝṇāṃ pāvanaṃ puṇyaṃ smaraṇād api sarvadā || 13 || 
 
 
 BRP145.014.1  tatrāṣṭau navatis tāta tīrthāny āha jaganmayaḥ | 
 BRP145.014.2  vedena cāpi tat proktam ṛṣayo menire ca tat || 14 || 
 
 
 
        Chapter 146: Story of Yayāti
         SS  239-240 
 brahmovāca: 
 
 BRP146.001.1  yāyātam aparaṃ tīrthaṃ yatra kālañjaraḥ śivaḥ | 
 BRP146.001.2  sarvapāpapraśamanaṃ tadvṛttam ucyate mayā || 1 || 
 
 
 BRP146.002.1  yayātir nāhuṣo rājā sākṣād indra ivāparaḥ | 
 BRP146.002.2  tasya bhāryādvayaṃ cāsīt kulalakṣaṇabhūṣitam || 2 || 
 
 
 BRP146.003.1  jyeṣṭhā tu devayānīti nāmnā śukrasutā śubhā | 
 BRP146.003.2  śarmiṣṭheti dvitīyā sā sutā syād vṛṣaparvaṇaḥ || 3 || 
 
 
 BRP146.004.1  brāhmaṇy api mahāprājñā devayānī sumadhyamā | 
 BRP146.004.2  yayāter abhavad bhāryā sā tu śukraprasādataḥ || 4 || 
 
 
 BRP146.005.1  śarmiṣṭhā cāpi tasyaiva bhāryā yā vṛṣaparvajā | 
 BRP146.005.2  devayānī śukrasutā dvau putrau samajījanat || 5 || 
 
 
 BRP146.006.1  yaduṃ ca turvasuṃ caiva devaputrasamāv ubhau | 
 BRP146.006.2  śarmiṣṭhā ca nṛpāl lebhe trīn putrān devasannibhān || 6 || 
 
 
 BRP146.007.1  druhyuṃ cānuṃ ca pūruṃ ca yayāter nṛpasattamāt | 
 BRP146.007.2  devayānyāḥ sutau brahman sadṛśau śukrarūpataḥ || 7 || 
 
 
 BRP146.008.1  śarmiṣṭhāyās tu tanayāḥ śakrāgnivaruṇaprabhāḥ | 
 BRP146.008.2  devayānī kadācit tu pitaraṃ prāha duḥkhitā || 8 || 
 
 devayāny uvāca: 
 
 BRP146.009.1  mama tv apatyadvitayam abhāgyāyā bhṛgūdvaha | 
 BRP146.009.2  mama dāsyāḥ sabhāgyāyā apatyatritayaṃ pitaḥ || 9 || 
 
 
 BRP146.010.1  tad etad anumṛśyāyaṃ duḥkham atyantam āgatā | 
 BRP146.010.2  mariṣye dānavaguro yayātikṛtavipriyāt | 
 BRP146.010.3  mānabhaṅgād varaṃ tāta maraṇaṃ hi manasvinām || 10 || 
 
 brahmovāca: 
 
 BRP146.011.1  tad etat putrikāvākyaṃ śrutvā śukraḥ pratāpavān | 
 BRP146.011.2  kupito 'bhyāyayau śīghraṃ yayātim idam abravīt || 11 || 
 
 śukra uvāca: 
 
 BRP146.012.1  yad idaṃ vipriyaṃ me tvaṃ sutāyāḥ kṛtavān asi | 
 BRP146.012.2  rūponmattena rājendra tasmād vṛddho bhaviṣyasi || 12 || 
 
 
 BRP146.013.1  na ca bhoktuṃ na ca tyaktuṃ śaknoti viṣayāturaḥ | 
 BRP146.013.2  spṛhayan manasaivāste niḥśvāsocchvāsanaṣṭadhīḥ || 13 || 
 
 
 
 BRP146.014.1  vṛddhatvam eva maraṇaṃ jīvatām api dehinām | 
 BRP146.014.2  tasmāc chīghraṃ prayāhi tvaṃ jarāṃ bhūpātidurdharām || 14 || 
 
 brahmovāca: 
 
 BRP146.015.1  etac chrutvā yayātis tu śāpaṃ śukrasya dhīmataḥ | 
 BRP146.015.2  kṛtāñjalipuṭo rājā yayātiḥ śukram abravīt || 15 || 
 
 yayātir uvāca: 
 
 BRP146.016.1  nāparādhye na saṅkupye naivādharmaṃ pravartaye | 
 BRP146.016.2  adharmakāriṇaḥ pāpāḥ śāsyā eva mahātmanām || 16 || 
 
 
 BRP146.017.1  dharmam eva carantaṃ vai kathaṃ māṃ śaptavān asi | 
 BRP146.017.2  devayānī dvijaśreṣṭha vṛthā māṃ vakti kiñcana || 17 || 
 
 
 BRP146.018.1  tasmān na mama viprendra śāpaṃ dātuṃ tvam arhasi | 
 BRP146.018.2  vidvāṃso 'pi hi nirdoṣe yadi kupyanti mohitāḥ | 
 BRP146.018.3  tadā na doṣo mūrkhāṇāṃ dveṣāgnipluṣṭacetasām || 18 || 
 
 brahmovāca: 
 
 BRP146.019.1  yayātivākyāc chukro 'pi sasmāra sutayā kṛtam | 
 BRP146.019.2  asakṛd vipriyaṃ tasya divā rātrau pracaṇḍayā || 19 || 
 
 
 BRP146.020.1  gatakopo 'ham ity uktvā kāvyo rājānam abravīt || 20 || 
 
 śukra uvāca: 
 
 BRP146.021.1  jñātaṃ mayānayākāri vipriyaṃ na vade 'nṛtam | 
 BRP146.021.2  śāpasyemaṃ kariṣyāmi śṛṇuṣvānugrahaṃ nṛpa || 21 || 
 
 
 BRP146.022.1  yasmai putrāya sandātuṃ jarām icchasi mānada | 
 BRP146.022.2  tasya sā yātv iyaṃ rājañ jarā putrāya madvarāt || 22 || 
 
 brahmovāca: 
 
 BRP146.023.1  punar yayātiḥ śvaśuraṃ śukraṃ prāha vinītavat || 23 || 
 
 yayātir uvāca: 
 
 BRP146.024.1  yo gṛhṇāti mayā dattāṃ jarāṃ bhaktisamanvitaḥ | 
 BRP146.024.2  sa rājā syād daityaguro tad etad anumanyatām || 24 || 
 
 
 BRP146.025.1  yo madvākyaṃ nābhinandet suto daityaguro dṛḍham | 
 BRP146.025.2  taṃ śapeyam anujñātra dātavyaiva tvayā guro || 25 || 
 
 brahmovāca: 
 
 BRP146.026.1  evam astv iti rājānam uvāca bhṛgunandanaḥ | 
 BRP146.026.2  tato yayātiḥ svaṃ putram āhūyedaṃ vaco 'bravīt || 26 || 
 
 yayātir uvāca: 
 
 BRP146.027.1  yado gṛhāṇa me śāpāj jarāṃ jātāṃ suto bhavān | 
 BRP146.027.2  jyeṣṭhaḥ sarvārthavit prauḍhaḥ putrāṇāṃ dhuri saṃsthitaḥ | 
 BRP146.027.3  putrī tenaiva janako yas tadājñāvaśe sthitaḥ || 27 || 
 
 brahmovāca: 
 
 BRP146.028.1  nety uvāca yadus tātaṃ yayātiṃ bhūridakṣiṇam | 
 BRP146.028.2  yayātiś ca yaduṃ śaptvā turvasuṃ kāmam abravīt || 28 || 
 
 
 BRP146.029.1  nāgṛhṇāt turvasuś cāpi pitrā dattāṃ jarāṃ tadā | 
 BRP146.029.2  taṃ śaptvā cābravīd druhyuṃ gṛhāṇemāṃ jarāṃ mama || 29 || 
 
 
 BRP146.030.1  druhyuś ca naicchat tāṃ dattāṃ jarāṃ rūpavināśinīm | 
 BRP146.030.2  anum apy abravīd rājā gṛhāṇemāṃ jarāṃ mama || 30 || 
 
 
 
 BRP146.031.1  anur neti tadovāca śaptvā taṃ pūrum abravīt | 
 BRP146.031.2  abhinandya tadā pūrur jarāṃ tāṃ jagṛhe pituḥ || 31 || 
 
 
 BRP146.032.1  sahasram ekaṃ varṣāṇāṃ yāvat prīto 'bhavat pitā | 
 BRP146.032.2  yauvane yāni bhogyāni vastūni vividhāni ca || 32 || 
 
 
 BRP146.033.1  putrayauvanasantuṣṭo yayātir bubhuje sukham | 
 BRP146.033.2  tatas tṛpto 'bhavad rājā sarvabhogeṣu nāhuṣaḥ | 
 BRP146.033.3  tato harṣāt samāhūya pūruṃ putram athābravīt || 33 || 
 
 yayātir uvāca: 
 
 BRP146.034.1  tṛpto 'smi sarvabhogeṣu yauvanena tavānagha | 
 BRP146.034.2  gṛhāṇa yauvanaṃ putra jarāṃ me dehi kaśmalām || 34 || 
 
 brahmovāca: 
 
 BRP146.035.1  nety uvāca tadā pūrur jarayā kṣīyate mayā | 
 BRP146.035.2  vikārās tāta bhāvānāṃ durnivārāḥ śarīriṇām || 35 || 
 
 
 BRP146.036.1  balāt kālāgatā sahyā jarāpy akhiladehibhiḥ | 
 BRP146.036.2  sā ced gurūpakārāya gṛhītā tyajyate katham || 36 || 
 
 
 BRP146.037.1  svīkṛtatyāgapāpād dhi dehināṃ maraṇaṃ varam | 
 BRP146.037.2  athavā tu jarāṃ rājaṃs tapasā nāśayāmy aham || 37 || 
 
 brahmovāca: 
 
 BRP146.038.1  evam uktvā tu pitaraṃ yayau gaṅgām anuttamām | 
 BRP146.038.2  gautamyā dakṣiṇe pāre tatas tepe tapo mahat || 38 || 
 
 
 BRP146.039.1  tataḥ prīto 'bhavad devaḥ kālena mahatā śivaḥ | 
 BRP146.039.2  lokātītamahodāraguṇasanmaṇibhūṣitam | 
 BRP146.039.3  kiṃ dadāmīti taṃ prāha pūruṃ sa surasattamaḥ || 39 || 
 
 pūrur uvāca: 
 
 BRP146.040.1  śāpaprāptāṃ jarāṃ nātha pitur mama surādhipa | 
 BRP146.040.2  tāṃ nāśayasva deveśa pitṛśaptāṃś ca kopataḥ | 
 BRP146.040.3  madbhrātṝñ śāpato muktān kuruṣva surapūjita || 40 || 
 
 brahmovāca: 
 
 BRP146.041.1  tathety uktvā jagannāthaḥ śāpāj jātāṃ jarāṃ tathā | 
 BRP146.041.2  anāśayaj jagannātho bhrātṝṃś cakre viśāpinaḥ || 41 || 
 
 
 BRP146.042.1  tataḥ prabhṛti tat tīrthaṃ jarārogavināśanam | 
 BRP146.042.2  akālajajarādīnāṃ smaraṇād api nāśanam || 42 || 
 
 
 BRP146.043.1  tannāmnā cāpi vikhyātaṃ kālañjaram udāhṛtam | 
 BRP146.043.2  yāyātaṃ nāhuṣaṃ pauraṃ śaukraṃ śārmiṣṭham eva ca || 43 || 
 
 
 BRP146.044.1  evamādīni tīrthāni tatrāṣṭottaram eva ca | 
 BRP146.044.2  śataṃ vidyān mahābuddhe sarvasiddhikaraṃ tathā || 44 || 
 
 
 BRP146.045.1  teṣu snānaṃ ca dānaṃ ca śravaṇaṃ paṭhanaṃ tathā | 
 BRP146.045.2  sarvapāpapraśamanaṃ bhuktimuktipradaṃ bhavet || 45 || 
 
 
 
 
        Chapter 147: Viśvāmitra and the Apsarases
         SS  240-241 
 brahmovāca: 
 
 BRP147.001.1  apsaroyugam ākhyātam apsarāsaṅgamaṃ tataḥ | 
 BRP147.001.2  tīre ca dakṣiṇe puṇyaṃ smaraṇāt subhago bhavet || 1 || 
 
 
 BRP147.002.1  mukto bhavaty asandehaṃ tatra snānādinā naraḥ | 
 BRP147.002.2  strī satī saṅgame tasminn ṛtusnātā ca nārada || 2 || 
 
 
 BRP147.003.1  vandhyāpi janayet putraṃ trimāsāt patinā saha | 
 BRP147.003.2  snānadānena vartantī nānyathā madvaco bhavet || 3 || 
 
 
 BRP147.004.1  apsaroyugam ākhyātaṃ tīrthaṃ yena ca hetunā | 
 BRP147.004.2  tatredaṃ kāraṇaṃ vakṣye śṛṇu nārada yatnataḥ || 4 || 
 
 
 BRP147.005.1  spardhāsīn mahatī brahman viśvāmitravasiṣṭhayoḥ | 
 BRP147.005.2  tapasyantaṃ gādhisutaṃ brāhmaṇyārthe yatavratam || 5 || 
 
 
 BRP147.006.1  gaṅgādvāre samāsīnaṃ preritendreṇa menakā | 
 BRP147.006.2  taṃ gatvā tapaso bhraṣṭaṃ kuru bhadre mamājñayā || 6 || 
 
 
 BRP147.007.1  tadoktendreṇa sā menā viśvāmitraṃ tapaścyutam | 
 BRP147.007.2  kṛtvā kanyāṃ tathā dattvā jagāmendrapuraṃ punaḥ || 7 || 
 
 
 BRP147.008.1  tasyāṃ gatāyāṃ sasmāra gādhiputro 'khilaṃ kṛtam | 
 BRP147.008.2  taṃ tu deśaṃ parityajya tīrthaṃ tu suravallabham || 8 || 
 
 
 BRP147.009.1  jagāma dakṣiṇāṃ gaṅgāṃ yatra kālañjaro haraḥ | 
 BRP147.009.2  tapasyantaṃ tadovāca punar indraḥ sahasradṛk || 9 || 
 
 
 BRP147.010.1  urvaśīṃ ca tato menāṃ rambhāṃ cāpi tilottamām | 
 BRP147.010.2  naivety ūcur bhayatrastāḥ punar āha śacīpatiḥ || 10 || 
 
 
 BRP147.011.1  gambhīrāṃ cātigambhīrām ubhe ye garvite tadā | 
 BRP147.011.2  te ūcatur ubhe devaṃ sahasrākṣaṃ purandaram || 11 || 
 
 gambhīrātigambhīre ūcatuḥ: 
 
 BRP147.012.1  āvāṃ gatvā tapasyantaṃ gādhiputraṃ mahādyutim | 
 BRP147.012.2  cyāvayāvo nṛtyagītai rūpayauvanasampadā || 12 || 
 
 
 BRP147.013.1  yāsām apāṅge hasite vāci vibhramasampadi | 
 BRP147.013.2  nityaṃ vasati pañceṣus tābhiḥ ko 'tra na jīyate || 13 || 
 
 brahmovāca: 
 
 BRP147.014.1  tathety ukte sahasrākṣe te āgatya mahānadīm | 
 BRP147.014.2  dadṛśāte tapasyantaṃ viśvāmitraṃ mahāmunim || 14 || 
 
 
 BRP147.015.1  mṛtyor api durādharṣaṃ bhūmistham iva dhūrjaṭim | 
 BRP147.015.2  sahasram ekaṃ varṣāṇām īkṣituṃ na ca śaknutaḥ || 15 || 
 
 
 BRP147.016.1  dūre sthite nṛtyagītacāṭukārarate tadā | 
 BRP147.016.2  vilokya muniśārdūlas tataḥ kopākulo 'bhavat || 16 || 
 
 
 BRP147.017.1  pratīpācaraṇaṃ dṛṣṭvā krodhaḥ kasya na jāyate | 
 BRP147.017.2  nispṛho 'pi mahābāhus tam indraṃ prahasann iva || 17 || 
 
 
 BRP147.018.1  ābhyāṃ muktaḥ sahasrākṣo hy apsarobhyāṃ bruvann iva | 
 BRP147.018.2  śaśāpa te sa gādheyo dravarūpe bhaviṣyathaḥ || 18 || 
 
 
 BRP147.019.1  dravituṃ māṃ samāyāte yatas tv iha tato laghu | 
 BRP147.019.2  tataḥ prasāditas tābhyāṃ śāpamokṣaṃ cakāra saḥ || 19 || 
 
 
 BRP147.020.1  bhavetāṃ divyarūpe vāṃ gaṅgayā saṅgate yadā | 
 BRP147.020.2  tacchāpāt te nadīrūpe tatkṣaṇāt sambabhūvatuḥ || 20 || 
 
 
 
 BRP147.021.1  apsaroyugam ākhyātaṃ nadīdvayam ato 'bhavat | 
 BRP147.021.2  tābhyāṃ parasparaṃ cāpi tābhyāṃ gaṅgāsusaṅgamaḥ || 21 || 
 
 
 BRP147.022.1  sarvalokeṣu vikhyāto bhuktimuktipradaḥ śivaḥ | 
 BRP147.022.2  tatrāste dṛṣṭa evāsau sarvasiddhipradāyakaḥ || 22 || 
 
 
 BRP147.023.1  tatra snātvā tu taṃ dṛṣṭvā mucyate sarvabandhanāt || 23 || 
 
 
 
        Chapter 148: Kāṇva's sarcrificial fire getting extinct during the offering
         SS  241-242 
 brahmovāca: 
 
 BRP148.001.1  koṭitīrtham iti khyātaṃ gaṅgāyā dakṣiṇe taṭe | 
 BRP148.001.2  yasyānusmaraṇād eva sarvapāpaiḥ pramucyate || 1 || 
 
 
 BRP148.002.1  yatra koṭīśvaro devaḥ sarvaṃ koṭiguṇaṃ bhavet | 
 BRP148.002.2  koṭidvayaṃ tatra pūrṇaṃ tīrthānāṃ śubhadāyinām || 2 || 
 
 
 BRP148.003.1  tatra vyuṣṭiṃ pravakṣyāmi śṛṇu nārada tanmanāḥ | 
 BRP148.003.2  kaṇvasya tu suto jyeṣṭho bāhlīka iti viśrutaḥ || 3 || 
 
 
 BRP148.004.1  kāṇvaś ceti janaiḥ khyāto vedavedāṅgapāragaḥ | 
 BRP148.004.2  iṣṭīḥ pārvāyaṇānīr yāḥ sabhāryo vedapāragaḥ || 4 || 
 
 
 BRP148.005.1  kurvann āste sa gautamyās tīrastho lokapūjitaḥ | 
 BRP148.005.2  prātaḥkāle sabhāryo 'sau juhvad agnau samāhitaḥ || 5 || 
 
 
 BRP148.006.1  sarvadāste kadācit tu havanāya samudyataḥ | 
 BRP148.006.2  ekāhutiṃ sa hutvā tu samiddhe havyavāhane || 6 || 
 
 
 BRP148.007.1  āhutyantaradānāya havir dravyaṃ kare 'grahīt | 
 BRP148.007.2  etasminn antare vahnir upaśānto 'bhavat tadā || 7 || 
 
 
 BRP148.008.1  tataś cintāparaḥ kāṇvaḥ kartavyaṃ kiṃ bhaved iti | 
 BRP148.008.2  antar vicārayām āsa viṣādaṃ paramaṃ gataḥ || 8 || 
 
 
 BRP148.009.1  āhutyoś ca dvayor madhya upaśānto hutāśanaḥ | 
 BRP148.009.2  agnyantaram upādeyaṃ vaidikaṃ laukikaṃ tathā || 9 || 
 
 
 BRP148.010.1  kva hoṣyaṃ syād dvitīyaṃ tu āhutyantaram eva ca | 
 BRP148.010.2  evaṃ mīmāṃsamāne tu daivī vāg abravīt tadā || 10 || 
 
 
 BRP148.011.1  agnyantaraṃ naiva te 'tra upādeyaṃ bhaviṣyati | 
 BRP148.011.2  yāni tatra bhaviṣyanti śakalāni samīpataḥ || 11 || 
 
 
 BRP148.012.1  ardhadagdheṣu kāṣṭheṣu viprarāja prahūyatām | 
 BRP148.012.2  nety uvāca tadā kāṇvaḥ saiva vāg abravīt punaḥ || 12 || 
 
 
 BRP148.013.1  agneḥ putro hiraṇyas tu pitā putraḥ sa eva tu | 
 BRP148.013.2  putre dattaṃ priyāyaiva pituḥ prītyai bhaviṣyati || 13 || 
 
 
 BRP148.014.1  pitre deyaṃ sute dadyāt koṭiprītiguṇaṃ bhavet | 
 BRP148.014.2  daivī vāg abravīd evaṃ tataḥ sarve maharṣayaḥ || 14 || 
 
 
 BRP148.015.1  niścitya dharmasarvasvaṃ tathā cakrur yathoditam | 
 BRP148.015.2  etaj jñātvā jagaty atra putre dattaṃ pitur bhavet || 15 || 
 
 
 BRP148.016.1  apatyādyupakāreṇa pitroḥ prītir yathā bhavet | 
 BRP148.016.2  tathā nānyena kenāpi jagaty etad dhi viśrutam || 16 || 
 
 
 
 BRP148.017.1  suprasiddhaṃ jagaty etat sarvalokeṣu pūjitam | 
 BRP148.017.2  tasmin datte bhavet puṇyaṃ sarvaṃ koṭiguṇaṃ suta || 17 || 
 
 
 BRP148.018.1  manoglāninivṛttiś ca jāyate ca mahat sukham | 
 BRP148.018.2  punar apy āha sā vāṇī kāṇve 'smiṃs tīrtha uttame || 18 || 
 
 
 BRP148.019.1  abhavat tan mahat tīrthaṃ kāṇva puṇyaprabhāvataḥ | 
 BRP148.019.2  lokatrayāśrayāśeṣatīrthebhyo 'pi mahāphalam || 19 || 
 
 
 BRP148.020.1  snānadānādikaṃ kiñcid bhaktyā kurvan samāhitaḥ | 
 BRP148.020.2  phalaṃ prāpsyasy aśeṣeṇa sarvaṃ koṭiguṇaṃ mune || 20 || 
 
 
 BRP148.021.1  yat kiñcit kriyate cātra snānadānādikaṃ naraiḥ | 
 BRP148.021.2  sarvaṃ koṭiguṇaṃ vidyāt koṭitīrthaṃ tato viduḥ || 21 || 
 
 
 BRP148.022.1  yatraitad vṛttam āgneyaṃ kāṇvaṃ pautraṃ hiraṇyakam | 
 BRP148.022.2  vāṇīsañjñaṃ koṭitīrthaṃ koṭitīrthaphalaṃ yataḥ || 22 || 
 
 
 BRP148.023.1  koṭitīrthasya māhātmyam atra vaktuṃ na śakyate | 
 BRP148.023.2  vācaspatiprabhṛtibhir athavānyaiḥ surair api || 23 || 
 
 
 BRP148.024.1  yatrānuṣṭhīyamānaṃ hi sarvaṃ karma yathā tathā | 
 BRP148.024.2  godāvaryāḥ prasādena sarvaṃ koṭiguṇaṃ bhavet || 24 || 
 
 
 BRP148.025.1  koṭitīrthe dvijāgryāya gām ekāṃ yaḥ prayacchati | 
 BRP148.025.2  tasya tīrthasya māhātmyād gokoṭiphalam aśnute || 25 || 
 
 
 BRP148.026.1  tasmiṃs tīrthe śucir bhūtvā bhūmidānaṃ karoti yaḥ | 
 BRP148.026.2  śraddhāyuktena manasā syāt tatkoṭiguṇottaram || 26 || 
 
 
 BRP148.027.1  sarvatra gautamītīre pitṝṇāṃ dānam uttamam | 
 BRP148.027.2  viśeṣataḥ koṭitīrthe tad anantaphalapradam | 
 BRP148.027.3  atraikanyūnapañcāśat tīrthāni munayo viduḥ || 27 || 
 
 
 
        Chapter 149: Viṣṇu as Narasiṃha
         SS  242-243 
 brahmovāca: 
 
 BRP149.001.1  nārasiṃham iti khyātaṃ gaṅgāyā uttare taṭe | 
 BRP149.001.2  tasyānubhāvaṃ vakṣyāmi sarvarakṣāvidhāyakam || 1 || 
 
 
 BRP149.002.1  hiraṇyakaśipuḥ pūrvam abhavad balināṃ varaḥ | 
 BRP149.002.2  tapasā vikrameṇāpi devānām aparājitaḥ || 2 || 
 
 
 BRP149.003.1  haribhaktātmajadveṣakaluṣīkṛtamānasaḥ | 
 BRP149.003.2  āvirbhūya sabhāstambhād viśvātmatvaṃ pradarśayan || 3 || 
 
 
 BRP149.004.1  taṃ hatvā narasiṃhas tatsainyam adrāvayat tadā | 
 BRP149.004.2  sarvān hatvā mahādaityān krameṇājau mahāmṛgaḥ || 4 || 
 
 
 BRP149.005.1  rasātalasthāñ śatrūṃś ca jitvā svarlokam īyivān | 
 BRP149.005.2  tatra jitvā bhuvaṃ gatvā daityān hatvā nagasthitān || 5 || 
 
 
 BRP149.006.1  samudrasthān nadīsaṃsthān grāmasthān vanavāsinaḥ | 
 BRP149.006.2  nānārūpadharān daityān nijaghāna mṛgākṛtiḥ || 6 || 
 
 
 BRP149.007.1  ākāśagān vāyusaṃsthāñ jyotirlokam upāgatān | 
 BRP149.007.2  vajrapātādhikanakhaḥ samuddhūtamahāsaṭaḥ || 7 || 
 
 
 
 BRP149.008.1  daityagarbhasrāvigarjī nirjitāśeṣarākṣasaḥ | 
 BRP149.008.2  mahānādair vīkṣitaiś ca pralayānalasannibhaiḥ || 8 || 
 
 
 BRP149.009.1  capeṭair aṅgavikṣepair asurān paryacūrṇayat | 
 BRP149.009.2  evaṃ hatvā bahuvidhān gautamīm agamad dhariḥ || 9 || 
 
 
 BRP149.010.1  svapadāmbujasambhūtāṃ manonayananandinīm | 
 BRP149.010.2  tatrāmbarya iti khyāto daṇḍakādhipate ripuḥ || 10 || 
 
 
 BRP149.011.1  devānāṃ durjayo yoddhā balena mahatāvṛtaḥ | 
 BRP149.011.2  tenābhavan mahāraudraṃ bhīṣaṇaṃ lomaharṣaṇam || 11 || 
 
 
 BRP149.012.1  śastrāstravarṣaṇaṃ yuddhaṃ hariṇā daityasūnunā | 
 BRP149.012.2  nijaghāna hariḥ śrīmāṃs taṃ ripuṃ hy uttare taṭe || 12 || 
 
 
 BRP149.013.1  gaṅgāyāṃ nārasiṃhaṃ tu tīrthaṃ trailokyaviśrutam | 
 BRP149.013.2  snānadānādikaṃ tatra sarvapāpagrahārdanam || 13 || 
 
 
 BRP149.014.1  sarvarakṣākaraṃ nityaṃ jarāmaraṇavāraṇam | 
 BRP149.014.2  yathā surāṇāṃ sarveṣāṃ na kopi hariṇā samaḥ || 14 || 
 
 
 BRP149.015.1  tīrthānām apy aśeṣāṇāṃ tathā tat tīrtham uttamam | 
 BRP149.015.2  tatra tīrthe naraḥ snātvā kuryān nṛharipūjanam || 15 || 
 
 
 BRP149.016.1  svarge martye tale vāpi tasya kiñcin na durlabham | 
 BRP149.016.2  ityādy aṣṭau mune tatra mahātīrthāni nārada || 16 || 
 
 
 BRP149.017.1  pṛthak pṛthak tīrthakoṭiphalam āhur manīṣiṇaḥ | 
 BRP149.017.2  aśraddhayāpi yannāmni smṛte sarvāghasaṅkṣayaḥ || 17 || 
 
 
 BRP149.018.1  bhavet sākṣān nṛsiṃho 'sau sarvadā yatra saṃsthitaḥ | 
 BRP149.018.2  tat tīrthasevāsañjātaṃ phalaṃ kair iha varṇyate || 18 || 
 
 
 BRP149.019.1  yathā na devo nṛharer adhikaḥ kvāpi vartate | 
 BRP149.019.2  tathā nṛsiṃhatīrthena samaṃ tīrthaṃ na kutracit || 19 || 
 
 
 
        Chapter 150: Jīgarti's life after death and his redemption by Śunaḥśepa
         SS  243-244 
 brahmovāca: 
 
 BRP150.001.1  paiśācaṃ tīrtham ākhyātaṃ gaṅgāyā uttare taṭe | 
 BRP150.001.2  piśācatvāt purā vipro muktim āpa mahāmate || 1 || 
 
 
 BRP150.002.1  suyavasyātmajo loke jīgartir iti viśrutaḥ | 
 BRP150.002.2  kuṭumbabhāraduḥkhārto durbhikṣeṇa tu pīḍitaḥ || 2 || 
 
 
 BRP150.003.1  madhyamaṃ tu śunaḥśepaṃ putraṃ brahmavidāṃ varam | 
 BRP150.003.2  vikrītavān kṣatriyāya vadhāya bahulair dhanaiḥ || 3 || 
 
 
 BRP150.004.1  kiṃ nāmāpadgataḥ pāpaṃ nācaraty api paṇḍitaḥ | 
 BRP150.004.2  śamitṛtve dhanaṃ cāpi jagṛhe bahulaṃ muniḥ || 4 || 
 
 
 BRP150.005.1  vidāraṇārthaṃ ca dhanaṃ jagṛhe brāhmaṇādhamaḥ | 
 BRP150.005.2  tato 'pratisamādheyamahāroganipīḍitaḥ || 5 || 
 
 
 BRP150.006.1  sa mṛtaḥ kālaparyāye narakeṣv atha pātitaḥ | 
 BRP150.006.2  bhogād ṛte na kṣayo 'sti prāktanānām ihāṃhasām || 6 || 
 
 
 
 BRP150.007.1  kiṅkarair yamavākyena bahuyonyantaraṃ gataḥ | 
 BRP150.007.2  tataḥ piśāco hy abhavad dāruṇo dāruṇākṛtiḥ || 7 || 
 
 
 BRP150.008.1  śuṣkakāṣṭheṣv athāraṇye nirjale nirjane tathā | 
 BRP150.008.2  grīṣme grīṣmadavavyāpte kṣipyate yamakiṅkaraiḥ || 8 || 
 
 
 BRP150.009.1  kanyāputramahīvājigavāṃ vikrayakāriṇaḥ | 
 BRP150.009.2  narakān na nivartante yāvad ābhūtasamplavam || 9 || 
 
 
 BRP150.010.1  svakṛtāghavipākena dāruṇair yamakiṅkaraiḥ | 
 BRP150.010.2  saṅghāte pacyamāno 'sau rurodoccaiḥ kṛtaṃ smaran || 10 || 
 
 
 BRP150.011.1  pathi gacchan kadācit sa jīgarter madhyamaḥ sutaḥ | 
 BRP150.011.2  śuśrāva rudato vāṇīṃ piśācasya muhur muhuḥ || 11 || 
 
 
 BRP150.012.1  putrakretur brahmahantur jīgartes tu pitus tadā | 
 BRP150.012.2  pāpinaḥ putravikretur brahmahantuḥ pituś ca tām || 12 || 
 
 
 BRP150.013.1  śunaḥśepas tadovāca ko bhavān atiduḥkhitaḥ | 
 BRP150.013.2  jīgartir abravīd duḥkhāc chunaḥśepapitā hy aham || 13 || 
 
 
 BRP150.014.1  pāpīyasīṃ kriyāṃ kṛtvā yoniṃ prāpto 'smi dāruṇām | 
 BRP150.014.2  narakeṣv atha pakvaś ca punaḥ prāpto 'ntarālakam | 
 BRP150.014.3  ye ye duṣkṛtakarmāṇas teṣāṃ teṣām iyaṃ gatiḥ || 14 || 
 
 
 BRP150.015.1  jīgartiputras tam uvāca duḥkhāt | 
 BRP150.015.2  so 'haṃ sutas te mama doṣeṇa tāta | 
 BRP150.015.3  vikrītvā māṃ narakān evam āptas | 
 BRP150.015.4  tataḥ kariṣye svargataṃ tvām idānīm || 15 || 
 
 
 BRP150.016.1/ evaṃ pratijñāya sa gādhiputra BRP150.016.2  putratvam āpto 'tha
            munipravīraḥ | 
 BRP150.016.3  gaṅgām abhidhyāya pituś ca lokān | 
 BRP150.016.4  anuttamān īhamāno jagāma || 16 || 
 
 
 BRP150.017.1  aśeṣaduḥkhānaladhūpitānāṃ | 
 BRP150.017.2  nimajjatāṃ mohamahāsamudre | 
 BRP150.017.3  śarīriṇāṃ nānyad aho trilokyām | 
 BRP150.017.4  ālambanaṃ viṣṇupadīṃ vihāya || 17 || 
 
 
 BRP150.018.1  evaṃ viniścitya munir mahātmā | 
 BRP150.018.2  samuddidhīrṣuḥ pitaraṃ sa durgateḥ | 
 BRP150.018.3  śucis tato gautamīm āśu gatvā | 
 BRP150.018.4  tatra snātvā saṃsmarañ chambhuviṣṇū || 18 || 
 
 
 BRP150.019.1  dadau jalaṃ pretarūpāya pitre | 
 BRP150.019.2  piśācarūpāya suduḥkhitāya | 
 BRP150.019.3  taddānamātreṇa tadaiva pūto | 
 BRP150.019.4  jīgartir āvāpa vapuḥ supuṇyam || 19 || 
 
 
 BRP150.020.1  vimānayuktaḥ surasaṅghajuṣṭaṃ | 
 BRP150.020.2  viṣṇoḥ padaṃ prāpa sutaprabhāvāt | 
 BRP150.020.3  gaṅgāprabhāvāc ca hareś ca śambhor | 
 BRP150.020.4  vidhātur arkāyutatulyatejāḥ || 20 || 
 
 
 BRP150.021.1  tataḥ prabhṛty etad atiprasiddhaṃ | 
 BRP150.021.2  paiśācanāśaṃ ca mahāgadaṃ ca | 
 
 BRP150.021.3  mahānti pāpāni ca nāśam āśu | 
 BRP150.021.4  prayānti yasya smaraṇena puṃsām || 21 || 
 
 
 BRP150.022.1  tīrthasya cedaṃ gaditaṃ tavādya | 
 BRP150.022.2  māhātmyam etat triśatāni yatra | 
 BRP150.022.3/ tīrthāny athānyāni bhavanti bhukti BRP150.022.4  muktipradāyīni kim anyad
            atra || 22 || 
 
 
 BRP150.023.1  sarvasiddhidam ākhyātam ityādy atra śatatrayam | 
 BRP150.023.2  tīrthānāṃ munijuṣṭānāṃ smaraṇād apy abhīṣṭadam || 23 || 
 
 
 
        Chapter 151: Purūravas and Urvaśī
         SS  244-245 
 brahmovāca: 
 
 BRP151.001.1  nimnabhedam iti khyātaṃ sarvapāpapraṇāśanam | 
 BRP151.001.2  gaṅgāyā uttare pāre tīrthaṃ trailokyaviśrutam || 1 || 
 
 
 BRP151.002.1  yasya saṃsmaraṇenāpi sarvapāpakṣayo bhavet | 
 BRP151.002.2  vedadvīpaś ca tatraiva darśanād vedavid bhavet || 2 || 
 
 
 BRP151.003.1  urvaśīṃ cakame rājā ailaḥ paramadhārmikaḥ | 
 BRP151.003.2  ko na moham upāyāti vilokya madirekṣaṇām || 3 || 
 
 
 BRP151.004.1  sā prāyād yatra rājāsau ghṛtaṃ stokaṃ samaśnute | 
 BRP151.004.2  ānagnadarśanāt kṛtvā tasyāḥ kālāvadhiṃ nṛpaḥ || 4 || 
 
 
 BRP151.005.1  tāṃ svīcakāra lalanāṃ yūnāṃ ramyāṃ navāṃ navām | 
 BRP151.005.2  suptāyāṃ śayane tasyāṃ samuttasthau purūravāḥ || 5 || 
 
 
 BRP151.006.1  vilokya taṃ vivasanaṃ tadaivāsau vinirgatā | 
 BRP151.006.2  vidyuccañcalacittānāṃ kva sthairyaṃ nanu yoṣitām || 6 || 
 
 
 BRP151.007.1  īkṣāṃ cakre sa śarvaryāṃ vivastro vismito mahān | 
 BRP151.007.2  etasminn antare rājā yuddhāyāgād ripūn prati || 7 || 
 
 
 BRP151.008.1  tāñ jitvā punar apy āgād devalokaṃ supūjitam | 
 BRP151.008.2  sa cāgatya mahārājo vasiṣṭhāc ca purodhasaḥ || 8 || 
 
 
 BRP151.009.1  urvaśyā gamanaṃ śrutvā tato duḥkhasamanvitaḥ | 
 BRP151.009.2  na juhoti na cāśnāti na śṛṇoti na paśyati || 9 || 
 
 
 BRP151.010.1  etasminn antare tatra mṛtāvasthaṃ nṛpottamam | 
 BRP151.010.2  bodhayām āsa vākyaiś ca hetubhūtaiḥ purohitaḥ || 10 || 
 
 vasiṣṭha uvāca: 
 
 BRP151.011.1  sā mṛtādya mahārāja mā vyathasva mahāmate | 
 BRP151.011.2  evaṃ sthitaṃ tu mā tvāṃ vai aśivāḥ spṛśyur āśugāḥ || 11 || 
 
 
 BRP151.012.1  na vai straiṇāni jānīṣe hṛdayāni mahāmate | 
 BRP151.012.2  śālāvṛkāṇāṃ yādṝṃśi tasmāt tvaṃ bhūpa mā śucaḥ || 12 || 
 
 
 BRP151.013.1  ko nāma loke rājendra kāminībhir na vañcitaḥ | 
 BRP151.013.2  vañcakatvaṃ nṛśaṃsatvaṃ cañcalatvaṃ kuśīlatā || 13 || 
 
 
 BRP151.014.1  iti svābhāvikaṃ yāsāṃ tāḥ kathaṃ sukhahetavaḥ | 
 BRP151.014.2  kālena ko na nihataḥ ko 'rthī gauravam āgataḥ || 14 || 
 
 
 
 BRP151.015.1  śriyā na bhrāmitaḥ ko vā yoṣidbhiḥ ko na khaṇḍitaḥ | 
 BRP151.015.2  svapnamāyopamā rājan madaviplutacetasaḥ || 15 || 
 
 
 BRP151.016.1  sukhāya yoṣitaḥ kasya jñātvaitad vijvaro bhava | 
 BRP151.016.2  vihāya śaṅkaraṃ viṣṇuṃ gautamīṃ vā mahāmate | 
 BRP151.016.3  duḥkhināṃ śaraṇaṃ nānyad vidyate bhuvanatraye || 16 || 
 
 brahmovāca: 
 
 BRP151.017.1  etac chrutvā tato rājā duḥkhaṃ saṃhṛtya yatnataḥ | 
 BRP151.017.2  gautamyā madhyasaṃstho 'sāv ailaḥ paramadhārmikaḥ || 17 || 
 
 
 BRP151.018.1  tatra cārādhayām āsa śivaṃ devaṃ janārdanam | 
 BRP151.018.2  brahmāṇaṃ bhāskaraṃ gaṅgāṃ devān anyāṃś ca yatnataḥ || 18 || 
 
 
 BRP151.019.1  yo vipanno na tīrthāni devatāś ca na sevate | 
 BRP151.019.2  sa kālavaśago jantuḥ kāṃ daśām anuyāsyati || 19 || 
 
 
 BRP151.020.1  tadīśvaraikaśaraṇo gautamīsevanotsukaḥ | 
 BRP151.020.2  parāṃ śraddhām upagataḥ saṃsārāsthāparāṅmukhaḥ || 20 || 
 
 
 BRP151.021.1  īje yajñāṃś ca bahulān ṛtvigbhir bahudakṣiṇān | 
 BRP151.021.2  vedadvīpo 'bhavat tena yajñadvīpaḥ sa ucyate || 21 || 
 
 
 BRP151.022.1  paurṇamāsyāṃ tu śarvaryāṃ tatrāyāti sadorvaśī | 
 BRP151.022.2  tasya dīpasya yaḥ kuryāt pradakṣiṇam atho naraḥ || 22 || 
 
 
 BRP151.023.1  pradakṣiṇīkṛtā tena pṛthivī sāgarāmbarā | 
 BRP151.023.2  vedānāṃ smaraṇaṃ tatra yajñānāṃ smaraṇaṃ tathā || 23 || 
 
 
 BRP151.024.1  sukṛtī tatra yaḥ kuryād vedayajñaphalaṃ labhet | 
 BRP151.024.2  ailatīrthaṃ tu taj jñeyaṃ tad eva ca purūravam || 24 || 
 
 
 BRP151.025.1  vāsiṣṭhaṃ cāpi tat tu syān nimnabhedaṃ tad ucyate | 
 BRP151.025.2  aile rājñi na kiñcit syān nimnaṃ sarveṣu karmasu || 25 || 
 
 
 BRP151.026.1  yad etan nimnam urvaśyāṃ sarvabhāvena vartanam | 
 BRP151.026.2  tac cāpi bheditaṃ nimnaṃ vasiṣṭhena ca gaṅgayā || 26 || 
 
 
 BRP151.027.1  nimnabhedam abhūt tena dṛṣṭādṛṣṭeṣṭasiddhidam | 
 BRP151.027.2  tatra sapta śatāny āhus tīrthāni guṇavanti ca || 27 || 
 
 
 BRP151.028.1  teṣu snānaṃ ca dānaṃ ca sarvakratuphalapradam | 
 BRP151.028.2  snānaṃ kṛtvā nimnabhede yaḥ paśyati surān imān || 28 || 
 
 
 BRP151.029.1  iha cāmutra vā nimnaṃ na kiñcit tasya vidyate | 
 BRP151.029.2  sarvonnatim avāpyāsau modate divi śakravat || 29 || 
 
 
 
        Chapter 152: The abduction of Tārā
         SS  245-247 
 brahmovāca: 
 
 BRP152.001.1  nandītaṭam iti khyātaṃ tīrthaṃ vedavido viduḥ | 
 BRP152.001.2  tasya prabhāvaṃ vakṣyāmi śṛṇu yatnena nārada || 1 || 
 
 
 BRP152.002.1  atriputro mahātejāś candramā iti viśrutaḥ | 
 BRP152.002.2  sarvān vedāṃś ca vidhivad dhanurvedaṃ yathāvidhi || 2 || 
 
 
 BRP152.003.1  adhītya jīvāt sarvāś ca vidyāś cānyā mahāmate | 
 BRP152.003.2  gurupūjāṃ karomīti jīvam āha sa candramāḥ | 
 BRP152.003.3  bṛhaspatis tadā prāha candraṃ śiṣyaṃ mudānvitaḥ || 3 || 
 
 
 bṛhaspatir uvāca: 
 
 BRP152.004.1  mama priyā tu jānīte tārā ratisamaprabhā || 4 || 
 
 brahmovāca: 
 
 BRP152.005.1  praṣṭuṃ tāṃ ca tadā prāyād antar veśma sa candramāḥ | 
 BRP152.005.2  tārāṃ tārāmukhīṃ dṛṣṭvā jagṛhe tāṃ kareṇa saḥ || 5 || 
 
 
 BRP152.006.1  svaveśma prati tāṃ lobhād balād ākarṣayat tadā | 
 BRP152.006.2  tāvad dhairyanidhir jñānī matimān vijitendriyaḥ || 6 || 
 
 
 BRP152.007.1  yāvan na kāminīnetravāgurābhir nibadhyate | 
 BRP152.007.2  viśeṣato rahaḥsaṃsthāṃ kāminīm āyatekṣaṇām || 7 || 
 
 
 BRP152.008.1  vilokya na mano yāti kasya kāmeṣu vaśyatām | 
 BRP152.008.2  ata evānyapuruṣadarśanaṃ na kadācana || 8 || 
 
 
 BRP152.009.1  kulavadhvā rahaḥ kāryaṃ bhītayā śīlavipluteḥ | 
 BRP152.009.2  vijñāya tat parijanāt sahasotthāya nirgataḥ || 9 || 
 
 
 BRP152.010.1  dṛṣṭvā tad duṣkṛtaṃ karma bṛhaspatir udāradhīḥ | 
 BRP152.010.2  śaśāpa kopāc cākṣipya vāgbhir vipriyakāribhiḥ || 10 || 
 
 
 BRP152.011.1  parābhibhūtām ālokya kāntāṃ kaḥ soḍhum īśvaraḥ | 
 BRP152.011.2  yuyudhe tena jīvo 'pi devaś candramasā ruṣā || 11 || 
 
 
 BRP152.012.1  na śāpair hanyate candro nāyudhaiḥ suramantritaiḥ | 
 BRP152.012.2  bṛhaspatipraṇītaiś ca na mantrair hanyate śaśī || 12 || 
 
 
 BRP152.013.1  tadā candras tu tāṃ tārāṃ nītvā saṃsthāpya mandire | 
 BRP152.013.2  bubhuje bahuvarṣāṇi rohiṇīṃ cākutobhayaḥ || 13 || 
 
 
 BRP152.014.1  na jīyeta tadā devair na kopaiḥ śāpamantrakaiḥ | 
 BRP152.014.2  na rājabhir na ṛṣibhir na sāmnā bhedadaṇḍanaiḥ || 14 || 
 
 
 BRP152.015.1  yadā bhāryāṃ na lebhe 'sau guruḥ sarvaprayatnataḥ | 
 BRP152.015.2  sarvopāyakṣaye jīvas tadā nītim athāsmarat || 15 || 
 
 
 BRP152.016.1  apamānaṃ puraskṛtya mānaṃ kṛtvā tu pṛṣṭhataḥ | 
 BRP152.016.2  svārtham uddharate prājñaḥ svārthabhraṃśo hi mūrkhatā || 16 || 
 
 
 BRP152.017.1  sādhyaṃ kenāpy upāyena jānadbhiḥ puruṣaiḥ phalam | 
 BRP152.017.2  vṛthābhimāninaḥ śīghraṃ vipadyante vimohitāḥ || 17 || 
 
 
 BRP152.018.1  evaṃ niścitya medhāvī śukraṃ gatvā nyavedayat | 
 BRP152.018.2  tam āgataṃ kavir jñātvā sammānenābhyanandayat || 18 || 
 
 
 BRP152.019.1  upaviṣṭaṃ suviśrāntaṃ pūjitaṃ ca yathāvidhi | 
 BRP152.019.2  paryapṛcchad daityagurus tadāgamanakāraṇam || 19 || 
 
 
 BRP152.020.1  gṛhāgatasya vimukhāḥ śatravo 'py uttamā nahi | 
 BRP152.020.2  tasmai sa vistareṇāha bhāryāharaṇam āditaḥ || 20 || 
 
 
 BRP152.021.1  bṛhaspates tadā vākyaṃ śrutvā kopānvitaḥ kaviḥ | 
 BRP152.021.2  aparādhaṃ tu candrasya mene śiṣyasya nārada | 
 BRP152.021.3  atikramam imaṃ śrutvā kopāt kavir athābravīt || 21 || 
 
 śukra uvāca: 
 
 BRP152.022.1  tadā bhokṣye tadā pāsye tadā svapsye tadā vade | 
 BRP152.022.2  yadānaye priyāṃ bhrātas tava bhāryāṃ parārditām || 22 || 
 
 
 BRP152.023.1  tām ānīya bhavaṃ pūjya candraṃ śaptvā gurudruham | 
 BRP152.023.2  paścād bhokṣye mahābāho śṛṇu vācaṃ graheśvara || 23 || 
 
 
 brahmovāca: 
 
 BRP152.024.1  evam uktvā sa jīvena daityācāryo jagāma ha | 
 BRP152.024.2  śivam ārādhya yatnena paraṃ sāmarthyam āptavān || 24 || 
 
 
 BRP152.025.1  varān avāpya vividhāñ śaṅkarād bhāvapūjitāt | 
 BRP152.025.2  śivaprasādāt kiṃ nāma dehinām iha durlabham || 25 || 
 
 
 BRP152.026.1  jagāma śukro jīvena tārayā yatra candramāḥ | 
 BRP152.026.2  vartate taṃ śaśāpoccaiḥ śṛṇu tvaṃ candra me vacaḥ || 26 || 
 
 
 BRP152.027.1  yasmāt pāpataraṃ karma tvayā pāpa madāt kṛtam | 
 BRP152.027.2  kuṣṭhī bhūyās tataś candraṃ śaśāpaivaṃ ruṣā kaviḥ || 27 || 
 
 
 BRP152.028.1  kaviśāpapradagdho 'bhūt tadaiva mṛgalāñchanaḥ | 
 BRP152.028.2  prāpuḥ kṣayaṃ na ke nāma gurusvāmisakhidruhaḥ || 28 || 
 
 
 BRP152.029.1  tatyāja tāṃ sa candro 'pi tāṃ tārāṃ jagṛhe kaviḥ | 
 BRP152.029.2  śukro 'pi devān āhūya ṛṣīn pitṛgaṇāṃs tathā || 29 || 
 
 
 BRP152.030.1  nadīr nadāṃś ca vividhān oṣadhīś ca pativratāḥ | 
 BRP152.030.2  tataḥ sampraṣṭum ārebhe tārāvṛttaviniṣkrayam || 30 || 
 
 
 BRP152.031.1  tataḥ śrutiḥ surān āha gautamyāṃ bhaktitas tv iyam | 
 BRP152.031.2  snānaṃ karotu jīvena tārā pūtā bhaviṣyati || 31 || 
 
 
 BRP152.032.1  rahasyam etat paramaṃ na kathyaṃ yasya kasyacit | 
 BRP152.032.2  sarvāsv api daśāsv eha śaraṇaṃ gautamī nṛṇām || 32 || 
 
 
 BRP152.033.1  tathākaroc caiva tārā bhartrā snānaṃ yathāvidhi | 
 BRP152.033.2  puṣpavṛṣṭir abhūt tatra jayaśabdo vyavartata || 33 || 
 
 
 BRP152.034.1  punar vai devā adaduḥ punar manuṣyā uta | 
 BRP152.034.2  rājānaḥ satyaṃ kṛṇvānā brahmajāyāṃ punar daduḥ || 34 || 
 
 
 BRP152.035.1  punar dattvā brahmajāyāṃ kṛtāṃ devair akalmaṣām | 
 BRP152.035.2  sarvaṃ kṣemam abhūt tatra tasmāt tīrthaṃ mahāmune || 35 || 
 
 
 BRP152.036.1  punar dattvā brahmajāyāṃ kṛtāṃ devair akalmaṣām | 
 BRP152.036.2  sarvaṃ kṣemam abhūt tatra tasmāt tīrthaṃ mahāmune | 
 BRP152.036.3  tad abhūt sakalāghaughadhvaṃsanaṃ sarvakāmadam | 
 BRP152.036.4  ānandaṃ kṣemam abhavat surāṇām asurāriṇām || 36 || 
 
 
 BRP152.037.1  bṛhaspateś ca śukrasya tārāyāś ca viśeṣataḥ | 
 BRP152.037.2  paramānandam āpanno gurur gaṅgām abhāṣata || 37 || 
 
 gurur uvāca: 
 
 BRP152.038.1  tvaṃ gautami sadā pūjyā sarveṣām api muktidā | 
 BRP152.038.2  viśeṣatas tu siṃhasthe mayi trailokyapāvanī || 38 || 
 
 
 BRP152.039.1  bhaviṣyasi saricchreṣṭhe sarvatīrthaiḥ samanvitā | 
 BRP152.039.2  yāni kāni ca tīrthāni svargamṛtyurasātale | 
 BRP152.039.3  tvāṃ snātuṃ tāni yāsyanti mayi siṃhasthite 'mbike || 39 || 
 
 brahmovāca: 
 
 BRP152.040.1  dhanyaṃ yaśasyam āyuṣyam ārogyaśrīvivardhanam | 
 BRP152.040.2  saubhāgyaiśvaryajananaṃ tīrtham ānandanāmakam || 40 || 
 
 
 BRP152.041.1  tatra pañca sahasrāṇi tīrthāny āha sa gautamaḥ | 
 BRP152.041.2  smaraṇāt paṭhanād vāpi iṣṭaiḥ saṃyujyate sadā || 41 || 
 
 
 
 BRP152.042.1  śivasyātra niviṣṭasya nandī gaṅgātaṭe 'niśam | 
 BRP152.042.2  sākṣāc caraty asau dharmas tasmān nandītaṭaṃ smṛtam | 
 BRP152.042.3  ānandam api tat tīrthaṃ sarvānandavivardhanāt || 42 || 
 
 
 
        Chapter 153: Prācīnabarhis' long reign and his obtaining a son from Śiva
         SS  247 
 brahmovāca: 
 
 BRP153.001.1  bhāvatīrtham iti proktaṃ yatra sākṣād bhavaḥ sthitaḥ | 
 BRP153.001.2  aśeṣajagadantastho bhūtātmā saccidākṛtiḥ || 1 || 
 
 
 BRP153.002.1  tatremāṃ śṛṇu vakṣyāmi kathāṃ puṇyatamāṃ śubhām | 
 BRP153.002.2  sūryavaṃśakaraḥ śrīmān kṣatriyāṇāṃ dhurandharaḥ || 2 || 
 
 
 BRP153.003.1  prācīnabarhir ākhyātaḥ sarvadharmeṣu pāragaḥ | 
 BRP153.003.2  tisraḥ koṭyo 'rdhakoṭiś ca varṣāṇāṃ rājya āsthitaḥ || 3 || 
 
 
 BRP153.004.1  tasyedṛśaṃ vrataṃ cāsīd yad ahaṃ yauvanacyutaḥ | 
 BRP153.004.2  bhaveyaṃ priyayā vāpi putrair vā priyavastubhiḥ || 4 || 
 
 
 BRP153.005.1  viyujyeyaṃ tato rājyaṃ tyakṣye 'haṃ nātra saṃśayaḥ | 
 BRP153.005.2  vivekināṃ kulīnānām idam evocitaṃ nṛṇām || 5 || 
 
 
 BRP153.006.1  sthīyate vijane kvāpi viraktair vibhavakṣaye | 
 BRP153.006.2  tasmin praśāsati mahīṃ na viyogaḥ priyaiḥ kvacit || 6 || 
 
 
 BRP153.007.1  nādhivyādhī na durbhikṣaṃ na bandhukalaho nṛṇām | 
 BRP153.007.2  tasmiñ śāsati rājyaṃ tu na ca kaścid viyujyate || 7 || 
 
 
 BRP153.008.1  tataḥ putrārtham akarod yajñaṃ rājā mahāmatiḥ | 
 BRP153.008.2  tataḥ prasanno bhagavān varaṃ prādād yathepsitam || 8 || 
 
 
 BRP153.009.1  gautamītīrasaṃsthāya rājñe devo maheśvaraḥ | 
 BRP153.009.2  putraṃ dehīti rājā vai bhavaṃ prāha sa bhāryayā || 9 || 
 
 
 BRP153.010.1  bhavaḥ prāha nṛpaṃ prītyā paśya netraṃ tṛtīyakam | 
 BRP153.010.2  tataḥ paśyati rājendre bhavasyākṣi tu mānada || 10 || 
 
 
 BRP153.011.1  cakṣurdīptyābhavat putro mahimā nāma viśrutaḥ | 
 BRP153.011.2  yenākāri stutiḥ puṇyā mahimna iti viśrutā || 11 || 
 
 
 BRP153.012.1  kim alabhyaṃ bhagavati prasanne tripurāntake | 
 BRP153.012.2  yaṃ nityam anuvartante haribrahmādayaḥ surāḥ || 12 || 
 
 
 BRP153.013.1  prāptaputraś ca nṛpatis tīrthaśraiṣṭhyam ayācata | 
 BRP153.013.2  mahāpāpamahārogamahāvyasanināṃ nṛṇām || 13 || 
 
 
 BRP153.014.1  nānāvipadgaṇārtānāṃ sarvābhimatalabdhaye | 
 BRP153.014.2  prādāj jyaiṣṭhyaṃ bhavaś cāpi bhāvatīrthaṃ tad ucyate || 14 || 
 
 
 BRP153.015.1  tatra snānena dānena sarvān kāmān avāpnuyāt | 
 BRP153.015.2  bhavaprasādād abhavat sutaḥ prācīnabarhiṣaḥ || 15 || 
 
 
 BRP153.016.1  mahimā gautamītīre bhāvatīrthaṃ tad ucyate | 
 BRP153.016.2  tatra saptati tīrthāni puṇyāny akhiladāni ca || 16 || 
 
 
 
 
        Chapter 154: The repudiation of Sītā
         SS  247-248 
 brahmovāca: 
 
 BRP154.001.1  sahasrakuṇḍam ākhyātaṃ tīrthaṃ vedavido viduḥ | 
 BRP154.001.2  yasya smaraṇamātreṇa sukhī sampadyate naraḥ || 1 || 
 
 
 BRP154.002.1  purā dāśarathī rāmaḥ setuṃ baddhvā mahārṇave | 
 BRP154.002.2  laṅkāṃ dagdhvā ripūn hatvā rāvaṇādīn raṇe śaraiḥ || 2 || 
 
 
 BRP154.003.1  vaidehīṃ ca samāsādya rāmo vacanam abravīt | 
 BRP154.003.2  paśyatsu lokapāleṣu tasyācārye puraḥ sthite || 3 || 
 
 
 BRP154.004.1  agnau śuddhigatāṃ sītāṃ rāmo lakṣmaṇasannidhau | 
 BRP154.004.2  ehi vaidehi śuddhāsi aṅkam āroḍhum arhasi || 4 || 
 
 
 BRP154.005.1  nety uvāca tadā śrīmān aṅgado hanumāṃs tathā | 
 BRP154.005.2  ayodhyāyāṃ tu vaidehi sārdhaṃ yāmaḥ suhṛjjanaiḥ || 5 || 
 
 
 BRP154.006.1  tatra śuddhim avāpyātha punar bhrātṛṣu mātṛṣu | 
 BRP154.006.2  laukikeṣv api paśyatsu tataḥ śuddhā nṛpātmajā || 6 || 
 
 
 BRP154.007.1  ayodhyāyāṃ supuṇye 'hni aṅkam āroḍhum arhasi | 
 BRP154.007.2  asyāś caritraviṣaye sandehaḥ kasya jāyate || 7 || 
 
 
 BRP154.008.1  lokāpavādas tad api nirasyaḥ svajaneṣu hi | 
 BRP154.008.2  tayor vākyam anādṛtya lakṣmaṇaḥ savibhīṣaṇaḥ || 8 || 
 
 
 BRP154.009.1  rāmaś ca jāmbavāṃś caiva tām āhvayan nṛpātmajām | 
 BRP154.009.2  svastīty uktā devatābhī rājño 'ṅkaṃ cāruroha sā || 9 || 
 
 
 BRP154.010.1  muditās te yayuḥ śīghraṃ puṣpakeṇa virājatā | 
 BRP154.010.2  ayodhyāṃ nagarīṃ prāpya tathā rājyaṃ svakaṃ tu yat || 10 || 
 
 
 BRP154.011.1  muditās te 'bhavan sarve sadā rāmānuvartinaḥ | 
 BRP154.011.2  tataḥ katipayāheṣu anāryebhyo virūpikām || 11 || 
 
 
 BRP154.012.1  vācaṃ śrutvā sa tatyāja gurviṇīṃ tām ayonijām | 
 BRP154.012.2  mithyāpavādam api hi na sahante kulonnatāḥ || 12 || 
 
 
 BRP154.013.1  vālmīker munimukhyasya āśramasya samīpataḥ | 
 BRP154.013.2  tatyāja lakṣmaṇaḥ sītām aduṣṭāṃ rudatīṃ rudan || 13 || 
 
 
 BRP154.014.1  nollaṅghyājñā gurūṇām ity asau tad akarod bhiyā | 
 BRP154.014.2  tataḥ katipayāheṣu vyatīteṣu nṛpātmajaḥ || 14 || 
 
 
 BRP154.015.1  rāmaḥ saumitriṇā sārdhaṃ hayamedhāya dīkṣitaḥ | 
 BRP154.015.2  tatraivājagmatur ubhau rāmaputrau yaśasvinau || 15 || 
 
 
 BRP154.016.1  lavaḥ kuśaś ca vikhyātau nāradāv iva gāyakau | 
 BRP154.016.2  rāmāyaṇaṃ samagraṃ tad gandharvāv iva susvarau || 16 || 
 
 
 BRP154.017.1  rāmasya caritaṃ sarvaṃ gāyamānau samīyatuḥ | 
 BRP154.017.2  yajñavāṭaṃ rājasutau hetubhir lakṣitau tadā || 17 || 
 
 
 BRP154.018.1  rāmaputrāv ubhau śūrau vaidehyās tanayāv iti | 
 BRP154.018.2  tāv ānīya tataḥ putrāv abhiṣicya yathākramam || 18 || 
 
 
 BRP154.019.1  aṅkārūḍhau tataḥ kṛtvā sasvaje tau punaḥ punaḥ | 
 BRP154.019.2  saṃsāraduḥkhakhinnānām agatīnāṃ śarīriṇām || 19 || 
 
 
 BRP154.020.1  putrāliṅganam evātra paraṃ viśrāntikāraṇam | 
 BRP154.020.2  muhur āliṅgya tau putrau muhuḥ svajati cumbati || 20 || 
 
 
 BRP154.021.1  kim apy antar dhyāyati ca niḥśvasaty api vai muhuḥ | 
 BRP154.021.2  etasminn antare prāptā rākṣasā laṅkavāsinaḥ || 21 || 
 
 
 
 BRP154.022.1  sugrīvo hanumāṃś caiva aṅgado jāmbavāṃs tathā | 
 BRP154.022.2  anye ca vānarāḥ sarve vibhīṣaṇapuraḥsarāḥ || 22 || 
 
 
 BRP154.023.1  te cāgatya nṛpaṃ prāptāḥ siṃhāsanam upasthitam | 
 BRP154.023.2  sītām adṛṣṭvā hanumān aṅgadaḥ kanakāṅgadaḥ || 23 || 
 
 
 BRP154.024.1  kva gatāyonijā mātā eko rāmo 'tra dṛśyate | 
 BRP154.024.2  rāmeṇa sā parityaktā ity ūcur dvārapālakāḥ || 24 || 
 
 
 BRP154.025.1  paśyatsu lokapāleṣu ārye tatra pravādini | 
 BRP154.025.2  agnau śuddhigatāṃ sītāṃ kiṃ tu rājā niraṅkuśaḥ || 25 || 
 
 
 BRP154.026.1  utpannair laukikair vākyai rāmas tyajati tāṃ priyām | 
 BRP154.026.2  mariṣyāva iti hy uktvā gautamīṃ punar īyatuḥ || 26 || 
 
 
 BRP154.027.1  rāmas tau pṛṣṭhato 'bhyetya ayodhyāvāsibhiḥ saha | 
 BRP154.027.2  āgatya gautamīṃ tatra 'kurvaṃs te paramaṃ tapaḥ || 27 || 
 
 
 BRP154.028.1  smāraṃ smāraṃ niśvasantas tāṃ sītāṃ lokamātaram | 
 BRP154.028.2  saṃsārāsthāvirahitā gautamīsevanotsukāḥ || 28 || 
 
 
 BRP154.029.1  lokatrayapatiḥ sākṣād rāmo 'nujasamanvitaḥ | 
 BRP154.029.2  prāptaḥ snātvā ca gautamyāṃ śivārādhanatatparaḥ || 29 || 
 
 
 BRP154.030.1  paritāpaṃ jahau sarvaṃ sahasraparivāritaḥ | 
 BRP154.030.2  yatra cāsīt sa vṛttāntaḥ sahasrakuṇḍam ucyate || 30 || 
 
 
 BRP154.031.1  daśāparāṇi tīrthāni tatra sarvārthadāni ca | 
 BRP154.031.2  tatra snānaṃ ca dānaṃ ca sahasraphaladāyakam || 31 || 
 
 
 BRP154.032.1  yatra śrīgautamītīre vasiṣṭhādimunīśvaraiḥ | 
 BRP154.032.2  sarvāpattārakaṃ homam akārayad aghāntakam || 32 || 
 
 
 BRP154.033.1  sahasrasaṅkhyāyukteṣu kuṇḍeṣu vasudhārayā | 
 BRP154.033.2  sarvān apekṣitān kāmān avāpāsau mahātapāḥ || 33 || 
 
 
 BRP154.034.1  gautamyāḥ saridambāyāḥ prasādād rākṣasāntakaḥ | 
 BRP154.034.2  sahasrakuṇḍābhidhaṃ tad abhūt tīrthaṃ mahāphalam || 34 || 
 
 
 
        Chapter 155: The earth as sacrificial gift turning into a lioness and exchanged for
          a cow
         SS  249 
 brahmovāca: 
 
 BRP155.001.1  kapilatīrtham ākhyātaṃ tad evāṅgirasaṃ smṛtam | 
 BRP155.001.2  tad evādityam ākhyātaṃ saiṃhikeyaṃ tad ucyate || 1 || 
 
 
 BRP155.002.1  gautamyā dakṣiṇe pāre ādityān munisattama | 
 BRP155.002.2  ayājayann aṅgiraso dakṣiṇāṃ te bhuvaṃ daduḥ || 2 || 
 
 
 BRP155.003.1  aṅgirobhyas tadādityās tapase 'ṅgiraso yayuḥ | 
 BRP155.003.2  sā bhūmiḥ saiṃhikī bhūtvā janān sarvān abhakṣayat || 3 || 
 
 
 BRP155.004.1  tatrasus te janāḥ sarve aṅgirobhyo nyavedayan | 
 BRP155.004.2  vibhītā jñānato jñātvā bhuvaṃ tāṃ saiṃhikīm iti || 4 || 
 
 
 BRP155.005.1  ādityān anugatvātha vācam aṅgiraso 'bruvan | 
 BRP155.005.2  bhuvaṃ gṛhṇantu yā dattā nety ādityās tadābruvan || 5 || 
 
 
 
 BRP155.006.1  nivṛttāṃ dakṣiṇāṃ naiva pratigṛhṇanti sūrayaḥ | 
 BRP155.006.2  svadattāṃ paradattāṃ vā yo hareta vasundharām || 6 || 
 
 
 BRP155.007.1  ṣaṣṭir varṣasahasrāṇi viṣṭhāyāṃ jāyate kṛmiḥ | 
 BRP155.007.2  bhūmeḥ svaparadattāyā haraṇān nādhikaṃ kvacit || 7 || 
 
 
 BRP155.008.1  pāpam asti mahāraudraṃ na svīkurmaḥ punas tu tām | 
 BRP155.008.2  evaṃ yadā svadattāyā haraṇe kiṃ tadā bhavet || 8 || 
 
 
 BRP155.009.1  tathāpi krayarūpeṇa gṛhṇīmo dakṣiṇāṃ bhuvam | 
 BRP155.009.2  tathety ukte tu te devāḥ kapilāṃ śubhalakṣaṇām || 9 || 
 
 
 BRP155.010.1  gaṅgāyā dakṣiṇe pāre bhuvaḥ sthāne tu tāṃ daduḥ | 
 BRP155.010.2  bhuktimuktipradaḥ sākṣād viṣṇus tiṣṭhati mūrtimān || 10 || 
 
 
 BRP155.011.1  kapilāsaṅgamaṃ tac ca sarvāghaughavināśanam | 
 BRP155.011.2  tatrābhavad dānatoyād āpagā kapilābhidhā || 11 || 
 
 
 BRP155.012.1  sasyavatyā api bhuvo dānād godānam uttamam | 
 BRP155.012.2  lokarakṣāṃ cakārāsau kṛtvā vinimayaṃ muniḥ || 12 || 
 
 
 BRP155.013.1  yatra tīrthe ca tad vṛttaṃ gotīrthaṃ tad udāhṛtam | 
 BRP155.013.2  puṇyadaṃ tatra tīrthānāṃ śatam uktaṃ manīṣibhiḥ || 13 || 
 
 
 BRP155.014.1  tatra snānena dānena bhūmidānaphalaṃ labhet | 
 BRP155.014.2  saṅgatā gaṅgayā tac ca kapilāsaṅgamaṃ viduḥ || 14 || 
 
 
 
        Chapter 156: Viṣṇu's fight with the demons
         SS  249-250 
 brahmovāca: 
 
 BRP156.001.1  śaṅkhahradaṃ nāma tīrthaṃ yatra śaṅkhagadādharaḥ | 
 BRP156.001.2  tatra snātvā ca taṃ dṛṣṭvā mucyate bhavabandhanāt || 1 || 
 
 
 BRP156.002.1  tatredaṃ vṛttam ākhyāsye bhuktimuktipradāyakam | 
 BRP156.002.2  purā kṛtayugasyādau brahmaṇaḥ sāmagāyinaḥ || 2 || 
 
 
 BRP156.003.1  brahmāṇḍāgārasambhūtā rākṣasā bahurūpiṇaḥ | 
 BRP156.003.2  brahmāṇaṃ khādituṃ prāptā balonmattā dhṛtāyudhāḥ || 3 || 
 
 
 BRP156.004.1  tadāham abravaṃ viṣṇuṃ rakṣaṇāya jagadgurum | 
 BRP156.004.2  sa viṣṇus tāni rakṣāṃsi hantuṃ cakreṇa codyataḥ || 4 || 
 
 
 BRP156.005.1  chittvā cakreṇa rakṣāṃsi śaṅkham āpūrayat tadā | 
 BRP156.005.2  niṣkaṇṭakaṃ talaṃ kṛtvā svargaṃ nirvairam eva ca || 5 || 
 
 
 BRP156.006.1  tato harṣaprakarṣeṇa śaṅkham āpūrayad dhariḥ | 
 BRP156.006.2  tato rakṣāṃsi sarvāṇi hy anīnaśur aśeṣataḥ || 6 || 
 
 
 BRP156.007.1  yatraitad vṛttam akhilaṃ viṣṇuśaṅkhaprabhāvataḥ | 
 BRP156.007.2  śaṅkhatīrthaṃ tu tat proktaṃ sarvakṣemakaraṃ nṛṇām || 7 || 
 
 
 BRP156.008.1  sarvābhīṣṭapradaṃ puṇyaṃ smaraṇān maṅgalapradam | 
 BRP156.008.2  āyurārogyajananaṃ lakṣmīputrapravardhanam || 8 || 
 
 
 BRP156.009.1  smaraṇāt paṭhanād vāpi sarvakāmān avāpnuyāt | 
 BRP156.009.2  tīrthānām ayutaṃ tatra sarvapāpanudaṃ mune || 9 || 
 
 
 
 BRP156.010.1  tīrthāny ayutasaṅkhyāni sarvapāpaharāṇi ca | 
 BRP156.010.2  yeṣāṃ prabhāvaṃ jānāti vaktuṃ devo maheśvaraḥ || 10 || 
 
 
 BRP156.011.1  pāpakṣayapratinidhir naitebhyo 'sty aparaḥ kvacit || 11 || 
 
 
 
        Chapter 157: Rāma and the Liṅgas
         SS  250-251 
 brahmovāca: 
 
 BRP157.001.1  kiṣkindhātīrtham ākhyātaṃ sarvakāmapradaṃ nṛṇām | 
 BRP157.001.2  sarvapāpapraśamanaṃ yatra sannihito bhavaḥ || 1 || 
 
 
 BRP157.002.1  tasya svarūpaṃ vakṣyāmi yatnena śṛṇu nārada | 
 BRP157.002.2  purā dāśarathī rāmo rāvaṇaṃ lokarāvaṇam || 2 || 
 
 
 BRP157.003.1  kiṣkindhāvāsibhiḥ sārdhaṃ jaghāna raṇamūrdhani | 
 BRP157.003.2  saputraṃ sabalaṃ hatvā sītām ādāya śatruhā || 3 || 
 
 
 BRP157.004.1  bhrātrā saumitriṇā sārdhaṃ vānaraiś ca mahābalaiḥ | 
 BRP157.004.2  vibhīṣaṇena balinā devaiḥ pratyāgato nṛpaḥ || 4 || 
 
 
 BRP157.005.1  kṛtasvastyayanaḥ śrīmān puṣpakeṇa virājitaḥ | 
 BRP157.005.2  yad āsīd dhanarājasya kāmagenāśugāminā || 5 || 
 
 
 BRP157.006.1  ayodhyām agaman sarve gacchan gaṅgām apaśyata | 
 BRP157.006.2  rāmo virāmaḥ śatrūṇāṃ śaraṇyaḥ śaraṇārthinām || 6 || 
 
 
 BRP157.007.1  gautamīṃ tu jagatpuṇyāṃ sarvakāmapradāyinīm | 
 BRP157.007.2  manonayanasantāpanivāraṇaparāyaṇām || 7 || 
 
 
 BRP157.008.1  tāṃ dṛṣṭvā nṛpatiḥ śrīmān gaṅgātīram athāviśat | 
 BRP157.008.2  tāṃ dṛṣṭvā prāha nṛpatir harṣagadgadayā girā | 
 BRP157.008.3  harīn sarvān athāmantrya hanumatpramukhān mune || 8 || 
 
 rāma uvāca: 
 
 BRP157.009.1  asyāḥ prabhāvād dharayo yo 'sau mama pitā prabhuḥ | 
 BRP157.009.2  sarvapāpavinirmuktas tato yātas triviṣṭapam || 9 || 
 
 
 BRP157.010.1  iyaṃ janitrī sakalasya jantor | 
 BRP157.010.2  bhuktipradā muktim athāpi dadyāt | 
 BRP157.010.3  pāpāni hanyād api dāruṇāni | 
 BRP157.010.4  kānyānayāsty atra nadī samānā || 10 || 
 
 
 BRP157.011.1  hatāni śaśvad duritāni caiva | 
 BRP157.011.2  asyāḥ prabhāvād arayaḥ sakhāyaḥ | 
 BRP157.011.3  vibhīṣaṇo maitram upaiti nityaṃ | 
 BRP157.011.4  sītā ca labdhā hanumāṃś ca bandhuḥ || 11 || 
 
 
 BRP157.012.1  laṅkā ca bhagnā sagaṇaṃ hi rakṣo | 
 BRP157.012.2  hataṃ hi yasyāḥ parisevanena | 
 BRP157.012.3  yāṃ gautamo devavaraṃ prapūjya | 
 BRP157.012.4  śivaṃ śaraṇyaṃ sajaṭām avāpa || 12 || 
 
 
 BRP157.013.1  seyaṃ janitrī sakalepsitānām | 
 BRP157.013.2  amaṅgalānām api sannihantrī | 
 BRP157.013.3  jagatpavitrīkaraṇaikadakṣā | 
 BRP157.013.4  dṛṣṭādya sākṣāt saritāṃ savitrī || 13 || 
 
 
 
 BRP157.014.1  kāyena vācā manasā sadaināṃ | 
 BRP157.014.2  vrajāmi gaṅgāṃ śaraṇaṃ śaraṇyām || 14 || 
 
 brahmovāca: 
 
 BRP157.015.1  etat samākarṇya vaco nṛpasya | 
 BRP157.015.2  tatrāplavan harayaḥ sarva eva | 
 BRP157.015.3  pūjāṃ cakrur vidhivat te pṛthak ca | 
 BRP157.015.4  puṣpair anekaiḥ sarvalokopahāraiḥ || 15 || 
 
 
 BRP157.016.1  sampūjya śarvaṃ nṛpatir yathāvat | 
 BRP157.016.2  stutvā vākyaiḥ sarvabhāvopayuktaiḥ | 
 BRP157.016.3  te vānarā muditāḥ sarva eva | 
 BRP157.016.4  nṛtyaṃ ca gītaṃ ca tathaiva cakruḥ || 16 || 
 
 
 BRP157.017.1  sukhoṣitas tāṃ rajanīṃ mahātmā | 
 BRP157.017.2  priyānuyuktaḥ saṃvṛtaḥ premavadbhiḥ | 
 BRP157.017.3  duḥkhaṃ jahau sarvam amitrasambhavaṃ | 
 BRP157.017.4  kiṃ nāpyate gautamīsevanena || 17 || 
 
 
 BRP157.018.1  savismayaḥ paśyati bhṛtyavargaṃ | 
 BRP157.018.2  godāvarīṃ stauti ca samprahṛṣṭaḥ | 
 BRP157.018.3  sammānayan bhṛtyagaṇaṃ samagram | 
 BRP157.018.4  avāpa rāmaḥ kamapi pramodam | 
 BRP157.018.5  punaḥ prabhāte vimale tu sūrye | 
 BRP157.018.6  vibhīṣaṇo dāśarathiṃ babhāṣe || 18 || 
 
 vibhīṣaṇa uvāca: 
 
 BRP157.019.1  nādyāpi tṛptās tu bhavāma tīrthe | 
 BRP157.019.2  kañcic ca kālaṃ nivasāma cātra | 
 BRP157.019.3  vatsyāma cātraiva parāś catasro | 
 BRP157.019.4  rātrīr atho yāma vṛtās tv ayodhyām || 19 || 
 
 brahmovāca: 
 
 BRP157.020.1  tasyātha vākyaṃ harayo 'numenire | 
 BRP157.020.2  tathaiva rātrīr aparāś catasraḥ | 
 BRP157.020.3  sampūjya devaṃ sakaleśvaraṃ taṃ | 
 BRP157.020.4  bhrātṛpriyaṃ tīrtham atho jagāma || 20 || 
 
 
 BRP157.021.1  siddheśvaraṃ nāma jagatprasiddhaṃ | 
 BRP157.021.2  yasya prabhāvāt prabalo daśāsyaḥ | 
 BRP157.021.3  evaṃ tu pañcāham athoṣire te | 
 BRP157.021.4  svaṃ svaṃ pratiṣṭhāpitaliṅgam arcya || 21 || 
 
 
 BRP157.022.1  śuśrūṣaṇaṃ tatra karoti vāyoḥ | 
 BRP157.022.2  suto 'nugāmī hanumān nṛpasya | 
 BRP157.022.3  gacchan nṛpendro hanumantam āha | 
 BRP157.022.4  liṅgāni sarvāṇi visarjayasva || 22 || 
 
 
 BRP157.023.1  matsthāpitāny uttamamantravidbhis | 
 BRP157.023.2  tathetaraiḥ śaṅkarakiṅkaraiś ca | 
 
 BRP157.023.3  nodvāsya pūjāṃ paraśaṅkareṇa | 
 BRP157.023.4  bāhyaṃ samāyojyam aho bhavasya || 23 || 
 
 
 BRP157.024.1  tiṣṭhanti susthās tadanādareṇa | 
 BRP157.024.2  te khaḍgapattrādiṣu sambhavanti | 
 BRP157.024.3  ye 'śraddadhānāḥ śivaliṅgapūjāṃ | 
 BRP157.024.4  vidhāya kṛtyaṃ na samācaranti || 24 || 
 
 
 BRP157.025.1  yathocitaṃ te yamakiṅkarair hi | 
 BRP157.025.2  pacyanta evākhiladurgatīṣu | 
 BRP157.025.3  rāmājñayā vāyusuto jagāma | 
 BRP157.025.4  dorbhyāṃ na cotpāṭayituṃ śaśāka || 25 || 
 
 
 BRP157.026.1  tataḥ svapucchena grahītukāmaḥ | 
 BRP157.026.2  saṃveṣṭya liṅgaṃ tu visṛṣṭakāmaḥ | 
 BRP157.026.3  naivāśakat tan mahad adbhutaṃ syāt | 
 BRP157.026.4  kapīśvarāṇāṃ nṛpates tathaiva || 26 || 
 
 
 BRP157.027.1  kaś cālayel labdhamahānubhāvaṃ | 
 BRP157.027.2  maheśaliṅgaṃ puruṣo manasvī | 
 BRP157.027.3  tan niścalaṃ prekṣya mahānubhāvo | 
 BRP157.027.4  nṛpapravīraḥ sahasā jagāma || 27 || 
 
 
 BRP157.028.1  viprān athāmantrya vidhāya pūjāṃ | 
 BRP157.028.2  pradakṣiṇīkṛtya ca rāmacandraḥ | 
 BRP157.028.3  śuddhātiśuddhena hṛdākhilais tair | 
 BRP157.028.4  liṅgāni sarvāṇi nanāma rāmaḥ || 28 || 
 
 
 BRP157.029.1  kiṣkindhavāsipravarair aśeṣaiḥ | 
 BRP157.029.2  saṃsevitaṃ tīrtham ato babhūva | 
 BRP157.029.3  atrāplavād eva mahānti pāpāny | 
 BRP157.029.4  api kṣayaṃ yānti na saṃśayo 'tra || 29 || 
 
 
 BRP157.030.1  punaś ca gaṅgāṃ praṇanāma bhaktyā | 
 BRP157.030.2  prasīda mātar mama gautamīti | 
 BRP157.030.3  jalpan muhur vismitacittavṛttir | 
 BRP157.030.4  vilokayan praṇaman gautamīṃ tām || 30 || 
 
 
 BRP157.031.1  tataḥ prabhṛty etad atīva puṇyaṃ | 
 BRP157.031.2  kiṣkindhatīrthaṃ vibudhā vadanti | 
 BRP157.031.3  paṭhet smared vāpi śṛṇoti bhaktyā | 
 BRP157.031.4  pāpāpahaṃ kiṃ punaḥ snānadānaiḥ || 31 || 
 
 
 
        Chapter 158: The Āṅgirasas and their mother's curse; Agastya's teaching
         SS  251-253 
 brahmovāca: 
 
 BRP158.001.1  vyāsatīrtham iti khyātaṃ prācetasam ataḥ param | 
 BRP158.001.2  nātaḥ parataraṃ kiñcit pāvanaṃ sarvasiddhidam || 1 || 
 
 
 BRP158.002.1  daśa me mānasāḥ putrāḥ sraṣṭāro jagatām api | 
 BRP158.002.2  antaṃ jijñāsavas te vai pṛthivyā jagmur ojasā || 2 || 
 
 
 
 BRP158.003.1  punaḥ sṛṣṭāḥ punas te 'pi yātās tān samavekṣitum | 
 BRP158.003.2  naiva te 'pi samāyātā ye gatās te gatā gatāḥ || 3 || 
 
 
 BRP158.004.1  tadotpannā mahāprājñā divyā āṅgiraso mune | 
 BRP158.004.2  vedavedāṅgatattvajñāḥ sarvaśāstraviśāradāḥ || 4 || 
 
 
 BRP158.005.1  te 'nujñātā aṅgirasā guruṃ natvā tapodhanāḥ | 
 BRP158.005.2  tapase niścitāḥ sarve naiva pṛṣṭvā tu mātaram || 5 || 
 
 
 BRP158.006.1  sarvebhyo hy adhikā mātā gurubhyo gauraveṇa hi | 
 BRP158.006.2  tadā nārada kopena sā śaśāpa tadātmajān || 6 || 
 
 mātovāca: 
 
 BRP158.007.1  mām anādṛtya ye putrāḥ pravṛttāś carituṃ tapaḥ | 
 BRP158.007.2  sarvair api prakārais tan na teṣāṃ siddhim eṣyati || 7 || 
 
 brahmovāca: 
 
 BRP158.008.1  nānādeśāṃś ca cinvānās tapaḥsiddhiṃ na yānti ca | 
 BRP158.008.2  vighnam anveti tān sarvān itaś cetaś ca dhāvataḥ || 8 || 
 
 
 BRP158.009.1  kvāpi tad rākṣasair vighnaṃ kvāpi tan mānuṣair abhūt | 
 BRP158.009.2  pramadābhiḥ kvacic cāpi kvāpi taddehadoṣataḥ || 9 || 
 
 
 BRP158.010.1  evaṃ tu bhramamāṇās te yayuḥ sarve taponidhim | 
 BRP158.010.2  agastyaṃ tapatāṃ śreṣṭhaṃ kumbhayoniṃ jagadgurum || 10 || 
 
 
 BRP158.011.1  namaskṛtvā hy āṅgirasā hy agnivaṃśasamudbhavāḥ | 
 BRP158.011.2  dakṣiṇāśāpatiṃ śāntaṃ vinītāḥ praṣṭum udyatāḥ || 11 || 
 
 āṅgirasā ūcuḥ: 
 
 BRP158.012.1  bhagavan kena doṣeṇa tapo 'smākaṃ na sidhyati | 
 BRP158.012.2  nānāvidhair apy upāyaiḥ kurvatāṃ ca punaḥ punaḥ || 12 || 
 
 
 BRP158.013.1  kiṃ kurmaḥ kaḥ prakāro 'tra tapasy eva bhavāma kim | 
 BRP158.013.2  upāyaṃ brūhi viprendra jyeṣṭho 'si tapasā dhruvam || 13 || 
 
 
 BRP158.014.1  jñātāsi jñānināṃ brahman vaktāsi vadatāṃ varaḥ | 
 BRP158.014.2  śānto 'si yamināṃ nityaṃ dayāvān priyakṛt tathā || 14 || 
 
 
 BRP158.015.1  akrodhanaś ca na dveṣṭā tasmād brūhi vivakṣitam | 
 BRP158.015.2  sāhaṅkārā dayāhīnā gurusevāvivarjitāḥ | 
 BRP158.015.3  asatyavādinaḥ krūrā na te tattvaṃ vijānate || 15 || 
 
 brahmovāca: 
 
 BRP158.016.1  agastyaḥ prāha tān sarvān kṣaṇaṃ dhyātvā śanaiḥ śanaiḥ || 16 || 
 
 agastya uvāca: 
 
 BRP158.017.1  śāntātmāno bhavanto vai sraṣṭāro brahmaṇā kṛtāḥ | 
 BRP158.017.2  na paryāptaṃ tapaś cābhūt smaradhvaṃ smayakāraṇam || 17 || 
 
 
 BRP158.018.1  brahmaṇā nirmitāḥ pūrvaṃ ye gatāḥ sukham edhate | 
 BRP158.018.2  ye gatāḥ punar anveṣṭuṃ te ca tv āṅgiraso 'bhavan || 18 || 
 
 
 BRP158.019.1  te yūyaṃ ca punaḥ kāle yātā yātāḥ śanaiḥ śanaiḥ | 
 BRP158.019.2  prajāpater apy adhikā bhavitāro na saṃśayaḥ || 19 || 
 
 
 BRP158.020.1  ito yāntu tapas taptuṃ gaṅgāṃ trailokyapāvanīm | 
 BRP158.020.2  nopāyo 'nyo 'sti saṃsāre vinā gaṅgāṃ śivapriyām || 20 || 
 
 
 
 BRP158.021.1  tatrāśrame puṇyadeśe jñānadaṃ pūjayiṣyatha | 
 BRP158.021.2  sa cchedayiṣyaty akhilaṃ saṃśayaṃ vo mahāmatiḥ | 
 BRP158.021.3  na siddhiḥ kvāpi keṣāñcid vinā sadguruṇā yataḥ || 21 || 
 
 brahmovāca: 
 
 BRP158.022.1  te tam ūcur munivaraṃ jñānadaḥ ko 'bhidhīyate | 
 BRP158.022.2  brahmā viṣṇur maheśo vā ādityo vāpi candramāḥ || 22 || 
 
 
 BRP158.023.1  agniś ca varuṇaḥ kaḥ syāj jñānado munisattama | 
 BRP158.023.2  agastyaḥ punar apy āha jñānadaḥ śrūyatām ayam || 23 || 
 
 
 BRP158.024.1  yā āpaḥ so 'gnir ity ukto yo 'gniḥ sūryaḥ sa ucyate | 
 BRP158.024.2  yaś ca sūryaḥ sa vai viṣṇur yaś ca viṣṇuḥ sa bhāskaraḥ || 24 || 
 
 
 BRP158.025.1  yaś ca brahmā sa vai rudro yo rudraḥ sarvam eva tat | 
 BRP158.025.2  yasya sarvaṃ tu taj jñānaṃ jñānadaḥ so 'tra kīrtyate || 25 || 
 
 
 BRP158.026.1  deśikaprerakavyākhyākṛdupādhyāyadehadāḥ | 
 BRP158.026.2  guravaḥ santi bahavas teṣāṃ jñānaprado mahān || 26 || 
 
 
 BRP158.027.1  tad eva jñānam atroktaṃ yena bhedo vihanyate | 
 BRP158.027.2  eka evādvayaḥ śambhur indramitrāgnināmabhiḥ | 
 BRP158.027.3  vadanti bahudhā viprā bhrāntopakṛtihetave || 27 || 
 
 brahmovāca: 
 
 BRP158.028.1  etac chrutvā muner vākyaṃ gāthā gāyanta eva te | 
 BRP158.028.2  jagmuḥ pañcottarāṃ gaṅgāṃ pañca jagmuś ca dakṣiṇām || 28 || 
 
 
 BRP158.029.1  agastyenoditān devān pūjayanto yathāvidhi | 
 BRP158.029.2  āsaneṣu viśeṣeṇa hy āsīnās tattvacintakāḥ || 29 || 
 
 
 BRP158.030.1  teṣāṃ sarve suragaṇāḥ prītimanto 'bhavan mune | 
 BRP158.030.2  sraṣṭṛtvaṃ tu yugādau yat kalpitaṃ viśvayoninā || 30 || 
 
 
 BRP158.031.1  adharmāṇāṃ nivṛttyarthaṃ vedānāṃ sthāpanāya ca | 
 BRP158.031.2  lokānām upakārārthaṃ dharmakāmārthasiddhaye || 31 || 
 
 
 BRP158.032.1  purāṇasmṛtivedārthadharmaśāstrārthaniścaye | 
 BRP158.032.2  sraṣṭṛtvaṃ jagatām iṣṭaṃ tādṛgrūpā bhaviṣyatha || 32 || 
 
 
 BRP158.033.1  prajāpatitvaṃ teṣāṃ vai bhaviṣyati śanaiḥ kramāt | 
 BRP158.033.2  yadā hy adharmo bhavitā vedānāṃ ca parābhavaḥ || 33 || 
 
 
 BRP158.034.1  vedānāṃ vyasanaṃ tebhyo bhāvivyāsās tatas tu te | 
 BRP158.034.2  yadā yadā tu dharmasya glānir vedasya dṛśyate || 34 || 
 
 
 BRP158.035.1  tadā tadā tu te vyāsā bhaviṣyanty upakāriṇaḥ | 
 BRP158.035.2  teṣāṃ yat tapasaḥ sthānaṃ gaṅgāyās tīram uttamam || 35 || 
 
 
 BRP158.036.1  tatra tatra śivo viṣṇur aham āditya eva ca | 
 BRP158.036.2  agnir āpaḥ sarvam iti tatra sannihitaṃ sadā || 36 || 
 
 
 BRP158.037.1  naitebhyaḥ pāvanaṃ kiñcin naitebhyas tv adhikaṃ kvacit | 
 BRP158.037.2  tattadākāratāṃ prāptaṃ paraṃ brahmaiva kevalam || 37 || 
 
 
 BRP158.038.1  sarvātmakaḥ śivo vyāpī sarvabhāvasvarūpadhṛk | 
 BRP158.038.2  viśeṣatas tatra tīrthe sarvaprāṇyanukampayā || 38 || 
 
 
 BRP158.039.1  sarvair devair anuvṛtas tadanugrahakārakaḥ | 
 BRP158.039.2  dharmavyāsās tu te jñeyā vedavyāsās tathaiva ca || 39 || 
 
 
 
 BRP158.040.1  teṣāṃ tīrthaṃ tena nāmnā vyapadiṣṭaṃ jagattraye | 
 BRP158.040.2  pāpapaṅkakṣālanāmbho mohadhvāntamadāpaham | 
 BRP158.040.3  sarvasiddhipradaṃ puṃsāṃ vyāsatīrtham anuttamam || 40 || 
 
 
 
        Chapter 159: Kadrū and Vinatā
         SS  253-255 
 brahmovāca: 
 
 BRP159.001.1  vañjarāsaṅgamaṃ nāma tīrthaṃ trailokyaviśrutam | 
 BRP159.001.2  ṛṣibhiḥ sevitaṃ nityaṃ siddhai rājarṣibhis tathā || 1 || 
 
 
 BRP159.002.1  dāsatvam agamat pūrvaṃ nāgānāṃ garuḍaḥ khagaḥ | 
 BRP159.002.2  mātṛdāsyāt tadā duḥkhaparisantaptamānasaḥ | 
 BRP159.002.3  kadācic cintayām āsa rahaḥ sthitvā viniśvasan || 2 || 
 
 garuḍa uvāca: 
 
 BRP159.003.1  ta eva dhanyā loke 'smin kṛtapuṇyās ta eva hi | 
 BRP159.003.2  nānyasevā kṛtā yais tu na yeṣāṃ vyasanāgamaḥ || 3 || 
 
 
 BRP159.004.1  sukhaṃ tiṣṭhanti gāyanti svapanti ca hasanti ca | 
 BRP159.004.2  svadehaprabhavo dhanyā dhig dhig anyavaśe sthitān || 4 || 
 
 brahmovāca: 
 
 BRP159.005.1  iti cintāsamāviṣṭo jananīm etya duḥkhitaḥ | 
 BRP159.005.2  paryapṛcchad ameyātmā vainateyo 'tha mātaram || 5 || 
 
 garuḍa uvāca: 
 
 BRP159.006.1  kasyāparādhān mātas tvaṃ pitur vā mama vānyataḥ | 
 BRP159.006.2  dāsītvam āptā vada tatkāraṇaṃ mama pṛcchataḥ || 6 || 
 
 brahmovāca: 
 
 BRP159.007.1  sābravīt putram ātmīyam aruṇasyānujaṃ priyam || 7 || 
 
 vinatovāca: 
 
 BRP159.008.1  naiva kasyāparādho 'sti svāparādho mayoditaḥ | 
 BRP159.008.2  yasyā vākyaṃ viparyeti sā dāsī syān mayoditam || 8 || 
 
 
 BRP159.009.1  kadrūś cāpi tathaivāhaṃ sā mayā saṃyutā yayau | 
 BRP159.009.2  kadrvā mamābhavad vādaś chadmanāhaṃ tayā jitā || 9 || 
 
 
 BRP159.010.1  vidhir hi balavāṃs tāta kāṃ kāṃ ceṣṭāṃ na ceṣṭate | 
 BRP159.010.2  evaṃ dāsītvam agamaṃ kadrvāḥ kaśyapanandana | 
 BRP159.010.3  yadā dāsī tu jātāhaṃ dāso 'bhūs tvaṃ dvijanmaja || 10 || 
 
 brahmovāca: 
 
 BRP159.011.1  tūṣṇīṃ tadā babhūvāsau garuḍo 'tīva duḥkhitaḥ | 
 BRP159.011.2  na kiñcid ūce jananīṃ cintayan bhavitavyatām || 11 || 
 
 
 BRP159.012.1  kadrūḥ kadācit sā prāha putrāṇāṃ hitam icchatī | 
 BRP159.012.2  ātmano bhūtim icchantī vinatāṃ khagamātaram || 12 || 
 
 kadrūr uvāca: 
 
 BRP159.013.1  putraḥ sūryaṃ namaskartuṃ tava yāty anivāritaḥ | 
 BRP159.013.2  aho lokatraye 'py asmin dhanyāsi bata dāsy api || 13 || 
 
 
 brahmovāca: 
 
 BRP159.014.1  svaduḥkhaṃ gūhamānā sā kadrūṃ prāha suvismitā || 14 || 
 
 vinatovāca: 
 
 BRP159.015.1  tava putrās tu kim iti raviṃ draṣṭuṃ na yānti ca || 15 || 
 
 kadrūr uvāca: 
 
 BRP159.016.1  putrān madīyān subhage naya nāgālayaṃ prati | 
 BRP159.016.2  samudrasya samīpe tu tad āste śītalaṃ saraḥ || 16 || 
 
 brahmovāca: 
 
 BRP159.017.1  suparṇas tv avahan nāgān kadrūṃ ca vinatā tathā | 
 BRP159.017.2  tataḥ provāca muditā vainateyasya mātaram || 17 || 
 
 
 BRP159.018.1  surāṇāṃ netu nilayaṃ garuḍo matsutān iti | 
 BRP159.018.2  punaḥ prāha sarpamātā garuḍaṃ vinayānvitam || 18 || 
 
 sarpamātovāca: 
 
 BRP159.019.1  putrā me draṣṭum icchanti haṃsaṃ trijagatāṃ gurum | 
 BRP159.019.2  namaskṛtvā tataḥ sūryam eṣyanti nilayaṃ mama | 
 BRP159.019.3  haṇḍe tvaṃ naya putrān me sūryamaṇḍalam anvaham || 19 || 
 
 brahmovāca: 
 
 BRP159.020.1  sā vepamānā vinatā dīnā kadrūm abhāṣata || 20 || 
 
 vinatovāca: 
 
 BRP159.021.1  nāhaṃ kṣamā sarpamātaḥ putro me neṣyate sutān | 
 BRP159.021.2  dṛṣṭvā dinakaraṃ devaṃ punar eva prayāntu te || 21 || 
 
 brahmovāca: 
 
 BRP159.022.1  vinatā svasutaṃ prāha vihagānām adhīśvaram | 
 BRP159.022.2  namaskartum athecchanti nāgāḥ svāmitvam āgatāḥ || 22 || 
 
 
 BRP159.023.1  bhāsvantam ity uvāceyaṃ māṃ sarpajananī haṭhāt | 
 BRP159.023.2  tathety uktvā sa garuḍo mām ārohantu pannagāḥ || 23 || 
 
 
 BRP159.024.1  tadārūḍhaṃ sarpasainyaṃ garuḍaṃ vihagādhipam | 
 BRP159.024.2  śanaiḥ śanair upagamad yatra devo divākaraḥ | 
 BRP159.024.3  te dahyamānās tīkṣṇena bhānutāpena vivyathuḥ || 24 || 
 
 sarpā ūcuḥ: 
 
 BRP159.025.1  nivartasva mahāprājña pataṅgāya namo namaḥ | 
 BRP159.025.2  alaṃ sūryasya sadanaṃ dagdhāḥ sūryasya tejasā | 
 BRP159.025.3  yāmas tvayā vā garuḍa vihāya tvām athāpi vā || 25 || 
 
 brahmovāca: 
 
 BRP159.026.1  evaṃ nāgair ucyamāna ādityaṃ darśayāmi vaḥ | 
 BRP159.026.2  ity uktvā gaganaṃ śīghraṃ jagāmādityasammukhaḥ || 26 || 
 
 
 BRP159.027.1  dagdhabhogā nipetus te dvīpaṃ taṃ vīraṇaṃ prati | 
 BRP159.027.2  bahavaḥ śatasāhasrāḥ pīḍitā dagdhavigrahāḥ || 27 || 
 
 
 BRP159.028.1  putrāṇām ārtasannādaṃ patitānāṃ mahītale | 
 BRP159.028.2  āśvāsituṃ samāyātā tān sā kadrūḥ suvihvalā || 28 || 
 
 
 BRP159.029.1  uvāca vinatāṃ kadrūs tava putro 'tiduṣkṛtam | 
 BRP159.029.2  kṛtavān atidurmedhā yeṣāṃ śāntir na vidyate || 29 || 
 
 
 
 BRP159.030.1  nānyathā kartum āyāti svāmivākyaṃ phaṇīśvaraḥ | 
 BRP159.030.2  sa kāśyapo bṛhattejā yady atra syād anāmayam || 30 || 
 
 
 BRP159.031.1  bhavec caivaṃ kathaṃ śāntiḥ putrāṇāṃ mama bhāmini | 
 BRP159.031.2  kadrvās tad vacanaṃ śrutvā vinatā hy atibhītavat || 31 || 
 
 
 BRP159.032.1  putram āha mahātmānaṃ garuḍaṃ vihagādhipam || 32 || 
 
 vinatovāca: 
 
 BRP159.033.1  nedaṃ yuktataraṃ putra bhūṣaṇaṃ vinayena hi | 
 BRP159.033.2  vartituṃ yuktam ity uktaṃ vaiparītyaṃ na yujyate || 33 || 
 
 
 BRP159.034.1  nāmitreṣv api kartavyaṃ sadbhir jihmaṃ kadācana | 
 BRP159.034.2  śrotriye cāntyaje vāpi samaṃ candraḥ prakāśate || 34 || 
 
 
 BRP159.035.1  kurvanty aniṣṭaṃ kapaṭais ta eva mama putraka | 
 BRP159.035.2  prasahya kartuṃ ye sākṣād aśaktāḥ puruṣādhamāḥ || 35 || 
 
 brahmovāca: 
 
 BRP159.036.1  vinatā ca tataḥ prāha kadrūṃ tāṃ sarpamātaram || 36 || 
 
 vinatovāca: 
 
 BRP159.037.1  kiṃ kṛtvā śāntir abhyeti putrāṇāṃ te karomi tat | 
 BRP159.037.2  jarayā tu gṛhītās te vada śāntiṃ karomi tat || 37 || 
 
 brahmovāca: 
 
 BRP159.038.1  kadrūr apy āha vinatāṃ rasātalagataṃ payaḥ | 
 BRP159.038.2  tenābhiṣecitānāṃ me putrāṇāṃ śāntir eṣyati || 38 || 
 
 
 BRP159.039.1  kadrvās tad vacanaṃ śrutvā rasātalagataṃ payaḥ | 
 BRP159.039.2  kṣaṇenaiva samānīya nāgāṃs tān abhyaṣecayat | 
 BRP159.039.3  tataḥ provāca garuḍo maghavānaṃ śatakratum || 39 || 
 
 garuḍa uvāca: 
 
 BRP159.040.1  meghāś cāpy atra varṣantu trailokyasyopakāriṇaḥ || 40 || 
 
 brahmovāca: 
 
 BRP159.041.1  tathā vavarṣa parjanyo nāgānām abhavac chivam | 
 BRP159.041.2  rasātalabhavaṃ gāṅgaṃ nāgasañjīvanaṃ payaḥ || 41 || 
 
 
 BRP159.042.1  jarāśokavināśārtham ānītaṃ garuḍena yat | 
 BRP159.042.2  yatrābhiṣecitā nāgās tan nāgālayam ucyate || 42 || 
 
 
 BRP159.043.1  garuḍena yato vāri ānītaṃ tad rasātalāt | 
 BRP159.043.2  tad gāṅgaṃ vāri sarveṣāṃ sarvapāpapraṇāśanam || 43 || 
 
 
 BRP159.044.1  jarāyā vāraṇaṃ yasmān nāgānām abhavac chivam | 
 BRP159.044.2  rasātalabhavaṃ gāṅgaṃ nāgasañjīvanaṃ yataḥ || 44 || 
 
 
 BRP159.045.1  jarāśokavināśārthaṃ gaṅgāyā dakṣiṇe taṭe | 
 BRP159.045.2  sākṣād amṛtasaṃvāhā vañjarā sābhavan nadī || 45 || 
 
 
 BRP159.046.1  jarādāridryasantāpahāriṇī kleśavāriṇī | 
 BRP159.046.2  rasātalabhavā gaṅgā martyalokabhavā tu yā || 46 || 
 
 
 BRP159.047.1  tayoś ca saṅgamo yaḥ syāt kiṃ punas tatra varṇyate | 
 BRP159.047.2  yasyānusmaraṇād eva nāśaṃ yānty aghasañcayāḥ || 47 || 
 
 
 BRP159.048.1  tatra ca snānadānānāṃ phalaṃ ko vaktum īśvaraḥ | 
 BRP159.048.2  sapādaṃ tatra tīrthānāṃ lakṣam āhur manīṣiṇaḥ || 48 || 
 
 
 
 BRP159.049.1  sarvasampattidātṝṇāṃ sarvapāpaughahāriṇām | 
 BRP159.049.2  vañjarāsaṅgamasamaṃ tīrthaṃ kvāpi na vidyate | 
 BRP159.049.3  yadanusmaraṇenāpi vipadyante vipattayaḥ || 49 || 
 
 
 
        Chapter 160: Battle between gods and demons
         SS  255-256 
 brahmovāca: 
 
 BRP160.001.1  devāgamaṃ nāma tīrthaṃ sarvakāmapradaṃ śivam | 
 BRP160.001.2  bhuktimuktipradaṃ nṝṇāṃ pitṝṇāṃ tṛptikārakam || 1 || 
 
 
 BRP160.002.1  tatra vṛttaṃ samākhyāsye tava yatnena nārada | 
 BRP160.002.2  devānām asurāṇāṃ ca spardhābhūd dhanahetave || 2 || 
 
 
 BRP160.003.1  svargaḥ surāṇām abhavad asurāṇām ilābhavat | 
 BRP160.003.2  karmabhūmim avaṣṭabhya asurāḥ sarvato 'bhavan || 3 || 
 
 
 BRP160.004.1  devānāṃ yajñabhāgāṃś ca dātṝn ghnanty asurās tataḥ | 
 BRP160.004.2  tataḥ suragaṇāḥ sarve yajñabhāgair vinā kṛtāḥ || 4 || 
 
 
 BRP160.005.1  vyathitā mām upājagmuḥ kiṃ kṛtyam iti cābruvan | 
 BRP160.005.2  mayā coktāḥ suragaṇā yuddhe jitvāsurān balāt || 5 || 
 
 
 BRP160.006.1  bhuvaṃ prāpsyatha karmāṇi havīṃṣi ca yaśāṃsi ca | 
 BRP160.006.2  tathety uktvā gatā devā bhūmiṃ te samarārthinaḥ || 6 || 
 
 
 BRP160.007.1  daityāś ca dānavāś caiva rākṣasā baladarpitāḥ | 
 BRP160.007.2  ekībhūtvā yayus te 'pi jayino yuddhakāṅkṣiṇaḥ || 7 || 
 
 
 BRP160.008.1  ahir vṛtro balis tvāṣṭrir namuciḥ śambaro mayaḥ | 
 BRP160.008.2  ete cānye ca bahavo yoddhāro baladarpitāḥ || 8 || 
 
 
 BRP160.009.1  agnir indro 'tha varuṇas tvaṣṭā pūṣā tathāśvinau | 
 BRP160.009.2  maruto lokapālāś ca nānāyuddhaviśāradāḥ || 9 || 
 
 
 BRP160.010.1  te dānavāḥ sarva eva yāmyāṃ vai diśi saṅgare | 
 BRP160.010.2  akurvanta mahāyatnaṃ dakṣiṇārṇavasaṃsthitāḥ || 10 || 
 
 
 BRP160.011.1  trikūṭaḥ parvataśreṣṭho rākṣasānāṃ purābhavat | 
 BRP160.011.2  tadvanena yayuḥ sarve taiḥ sārdhaṃ dakṣiṇārṇavam || 11 || 
 
 
 BRP160.012.1  sarveṣāṃ melanaṃ yatra parvato malayas tu saḥ | 
 BRP160.012.2  malayasyāpi deśo 'sau devārīṇām abhūt tadā || 12 || 
 
 
 BRP160.013.1  devānāṃ gautamītīre tatra sannihitaḥ śivaḥ | 
 BRP160.013.2  iti teṣāṃ samāyogo devānām abhavat kila || 13 || 
 
 
 BRP160.014.1  devāḥ svaratham ārūḍhās tatra tatra samāgaman | 
 BRP160.014.2  gautamyāḥ saridambāyāḥ puline vimalāśayāḥ || 14 || 
 
 
 BRP160.015.1  prasannābhīṣṭadā yā syāt pitṝṇām akhilasya tu | 
 BRP160.015.2  tato devagaṇāḥ sarve stutvā devaṃ maheśvaram | 
 BRP160.015.3  abhayaṃ cintayām āsus te sarve 'tha parasparam || 15 || 
 
 devā ūcuḥ: 
 
 BRP160.016.1  atrāpy upāyaḥ ko 'smākaṃ nirjitānāṃ parair haṭhāt | 
 BRP160.016.2  ekam evātra naḥ śreyo vijayo vāthavā mṛtiḥ | 
 BRP160.016.3  sapatnair abhibhūtānāṃ jīvitaṃ dhiṅ manasvinām || 16 || 
 
 
 brahmovāca: 
 
 BRP160.017.1  etasminn antare putra vāg uvācāśarīriṇī || 17 || 
 
 ākāśavāg uvāca: 
 
 BRP160.018.1  kleśenālaṃ suragaṇā gautamīm āśu gacchata | 
 BRP160.018.2  bhaktyā hariharau tatra samārādhayateśvarau || 18 || 
 
 
 BRP160.019.1  godāvaryās tayoś caiva prasādāt kiṃ tu duṣkaram || 19 || 
 
 brahmovāca: 
 
 BRP160.020.1  prasannābhyāṃ harīśābhyāṃ devā jayam abhīpsitam | 
 BRP160.020.2  avāpya sarvato jagmuḥ pālayanto divaukasaḥ || 20 || 
 
 
 BRP160.021.1  yatra devāgamo jātas tat tīrthaṃ tena viśrutam | 
 BRP160.021.2  devāgamaṃ praśaṃsanti munayas tattvadarśinaḥ || 21 || 
 
 
 BRP160.022.1  tatrāśītisahasrāṇi śivaliṅgāni nārada | 
 BRP160.022.2  devāgamaḥ parvato 'sau priya ity api kathyate | 
 BRP160.022.3  tataḥ prabhṛti tat tīrthaṃ devapriyam ato viduḥ || 22 || 
 
 
 
        Chapter 161: Creation of the world from Brahman's primordial sacrifice
         SS  256-260 
 brahmovāca: 
 
 BRP161.001.1  kuśatarpaṇam ākhyātaṃ praṇītāsaṅgamaṃ tathā | 
 BRP161.001.2  tīrthaṃ sarveṣu lokeṣu bhuktimuktipradāyakam || 1 || 
 
 
 BRP161.002.1  tasya svarūpaṃ vakṣyāmi śṛṇu pāpaharaṃ śubham | 
 BRP161.002.2  vindhyasya dakṣiṇe pārśve sahyo nāma mahāgiriḥ || 2 || 
 
 
 BRP161.003.1  yadaṅghribhyo 'bhavan nadyo godābhīmarathīmukhāḥ | 
 BRP161.003.2  yatrābhavat tad virajam ekavīrā ca yatra sā || 3 || 
 
 
 BRP161.004.1  na tasya mahimā kaiścid api śakyo 'nuvarṇitum | 
 BRP161.004.2  tasmin girau puṇyadeśe śṛṇu nārada yatnataḥ || 4 || 
 
 
 BRP161.005.1  guhyād guhyataraṃ vakṣye sākṣād vedoditaṃ śubham | 
 BRP161.005.2  yan na jānanti munayo devāś ca pitaro 'surāḥ || 5 || 
 
 
 BRP161.006.1  tad ahaṃ prītaye vakṣye śravaṇāt sarvakāmadam | 
 BRP161.006.2  paraḥ sa puruṣo jñeyo hy avyakto 'kṣara eva tu || 6 || 
 
 
 BRP161.007.1  aparaś ca kṣaras tasmāt prakṛtyanvita eva ca | 
 BRP161.007.2  nirākārāt sāvayavaḥ puruṣaḥ samajāyata || 7 || 
 
 
 BRP161.008.1  tasmād āpaḥ samudbhūtā adbhyaś ca puruṣas tathā | 
 BRP161.008.2  tābhyām abjaṃ samudbhūtaṃ tatrāham abhavaṃ mune || 8 || 
 
 
 BRP161.009.1  pṛthivī vāyur ākāśa āpo jyotis tathaiva ca | 
 BRP161.009.2  ete mattaḥ pūrvatarā ekadaivābhavan mune || 9 || 
 
 
 BRP161.010.1  etān eva prapaśyāmi nānyat sthāvarajaṅgamam | 
 BRP161.010.2  naiva vedās tadā cāsan nāhaṃ draṣṭāsmi kiñcana || 10 || 
 
 
 BRP161.011.1  yasmād ahaṃ samudbhūto na paśyeyaṃ tam apy atha | 
 BRP161.011.2  tūṣṇīṃ sthite mayi tadā aśrauṣaṃ vācam uttamām || 11 || 
 
 ākāśavāg uvāca: 
 
 BRP161.012.1  brahman kuru jagatsṛṣṭiṃ sthāvarasya carasya ca || 12 || 
 
 
 brahmovāca: 
 
 BRP161.013.1  tato 'ham abravaṃ vācaṃ paruṣāṃ tatra nārada | 
 BRP161.013.2  kathaṃ srakṣye kva vā srakṣye kena srakṣya idaṃ jagat || 13 || 
 
 
 BRP161.014.1  saiva vāg abravīd daivī prakṛtir yābhidhīyate | 
 BRP161.014.2  viṣṇunā preritā mātā jagadīśā jaganmayī || 14 || 
 
 ākāśavāg uvāca: 
 
 BRP161.015.1  yajñaṃ kuru tataḥ śaktis te bhavitrī na saṃśayaḥ | 
 BRP161.015.2  yajño vai viṣṇur ity eṣā śrutir brahman sanātanī || 15 || 
 
 
 BRP161.016.1  kiṃ yajvanām asādhyaṃ syād iha loke paratra ca || 16 || 
 
 brahmovāca: 
 
 BRP161.017.1  punas tām abravaṃ devīṃ kva vā keneti tad vada | 
 BRP161.017.2  yajñaḥ kāryo mahābhāge tataḥ sovāca māṃ prati || 17 || 
 
 ākāśavāg uvāca: 
 
 BRP161.018.1  oṅkārabhūtā yā devī mātṛkalpā jaganmayī | 
 BRP161.018.2  karmabhūmau yajasveha yajñeśaṃ yajñapūruṣam || 18 || 
 
 
 BRP161.019.1  sa eva sādhanaṃ te syāt tena taṃ yaja suvrata | 
 BRP161.019.2  yajñaḥ svāhā svadhā mantrā brāhmaṇā havirādikam || 19 || 
 
 
 BRP161.020.1  harir evākhilaṃ tena sarvaṃ viṣṇor avāpyate || 20 || 
 
 brahmovāca: 
 
 BRP161.021.1  punas tām abravaṃ devīṃ karmabhūḥ kva vidhīyate | 
 BRP161.021.2  tadā nārada naivāsīd bhāgīrathy atha narmadā || 21 || 
 
 
 BRP161.022.1  yamunā naiva tāpī sā sarasvaty atha gautamī | 
 BRP161.022.2  samudro vā nadaḥ kaścin na saraḥ sarito 'malāḥ | 
 BRP161.022.3  sā śaktiḥ punar apy evaṃ mām uvāca punaḥ punaḥ || 22 || 
 
 daivī vāg uvāca: 
 
 BRP161.023.1  sumeror dakṣiṇe pārśve tathā himavato gireḥ | 
 BRP161.023.2  dakṣiṇe cāpi vindhyasya sahyāc caivātha dakṣiṇe | 
 BRP161.023.3  sarvasya sarvakāle tu karmabhūmiḥ śubhodayā || 23 || 
 
 brahmovāca: 
 
 BRP161.024.1  tat tu vākyam atho śrutvā tyaktvā meruṃ mahāgirim | 
 BRP161.024.2  taṃ pradeśam athāgatya sthātavyaṃ kvety acintayam | 
 BRP161.024.3  tato mām abravīt saiva viṣṇor vāṇy aśarīriṇī || 24 || 
 
 ākāśavāg uvāca: 
 
 BRP161.025.1  ito gaccha itas tiṣṭha tathopaviśa cātra hi | 
 BRP161.025.2  saṅkalpaṃ kuru yajñasya sa te yajñaḥ samāpyate || 25 || 
 
 
 BRP161.026.1  kṛte caivātha saṅkalpe yajñārthe surasattama | 
 BRP161.026.2  yad vadanty akhilā vedā vidhe tat tat samācara || 26 || 
 
 brahmovāca: 
 
 BRP161.027.1  itihāsapurāṇāni yad anyac chabdagocaram | 
 BRP161.027.2  svato mukhe mama prāyād abhūc ca smṛtigocaram || 27 || 
 
 
 BRP161.028.1  vedārthaś ca mayā sarvo jñāto 'sau tatkṣaṇena ca | 
 BRP161.028.2  tataḥ puruṣasūktaṃ tad asmaraṃ lokaviśrutam || 28 || 
 
 
 
 BRP161.029.1  yajñopakaraṇaṃ sarvaṃ tad uktaṃ ca tv akalpayam | 
 BRP161.029.2  taduktena prakāreṇa yajñapātrāṇy akalpayam || 29 || 
 
 
 BRP161.030.1  ahaṃ sthitvā yatra deśe śucir bhūtvā yatātmavān | 
 BRP161.030.2  dīkṣito vipradeśo 'sau mannāmnā tu prakīrtitaḥ || 30 || 
 
 
 BRP161.031.1  maddevayajanaṃ puṇyaṃ nāmnā brahmagiriḥ smṛtaḥ | 
 BRP161.031.2  caturaśītiparyantaṃ yojanāni mahāmune || 31 || 
 
 
 BRP161.032.1  maddevayajanaṃ puṇyaṃ pūrvato brahmaṇo gireḥ | 
 BRP161.032.2  tatra madhye vedikā syād gārhapatyo 'sya dakṣiṇe || 32 || 
 
 
 BRP161.033.1  tatra cāhavanīyasya evam agnīṃs tv akalpayam | 
 BRP161.033.2  vinā patnyā na sidhyeta yajñaḥ śrutinidarśanāt || 33 || 
 
 
 BRP161.034.1  śarīram ātmano 'haṃ vai dvedhā cākaravaṃ mune | 
 BRP161.034.2  pūrvārdhena tataḥ patnī mamābhūd yajñasiddhaye || 34 || 
 
 
 BRP161.035.1  uttareṇa tv ahaṃ tadvad ardho jāyā iti śruteḥ | 
 BRP161.035.2  kālaṃ vasantam utkṛṣṭam ājyarūpeṇa nārada || 35 || 
 
 
 BRP161.036.1  akalpayaṃ tathā cedhmaṃ grīṣmaṃ cāpi śarad dhaviḥ | 
 BRP161.036.2  ṛtuṃ ca prāvṛṣaṃ putra tadā barhir akalpayam || 36 || 
 
 
 BRP161.037.1  chandāṃsi sapta vai tatra tadā paridhayo 'bhavan | 
 BRP161.037.2  kalākāṣṭhānimeṣā hi samitpātrakuśāḥ smṛtāḥ || 37 || 
 
 
 BRP161.038.1  yo 'nādiś ca tv anantaś ca svayaṃ kālo 'bhavat tadā | 
 BRP161.038.2  yūparūpeṇa devarṣe yoktraṃ ca paśubandhanam || 38 || 
 
 
 BRP161.039.1  sattvāditriguṇāḥ pāśā naiva tatrābhavat paśuḥ | 
 BRP161.039.2  tato 'ham abravaṃ vācaṃ vaiṣṇavīm aśarīriṇīm || 39 || 
 
 
 BRP161.040.1  vinaiva paśunā nāyaṃ yajñaḥ parisamāpyate | 
 BRP161.040.2  tato mām avadad devī saiva nityāśarīriṇī || 40 || 
 
 ākāśavāg uvāca: 
 
 BRP161.041.1  pauruṣeṇātha sūktena stuhi taṃ puruṣaṃ param || 41 || 
 
 brahmovāca: 
 
 BRP161.042.1  tathety uktvā stūyamāne devadeve janārdane | 
 BRP161.042.2  mama cotpādake bhaktyā sūktena puruṣasya hi || 42 || 
 
 
 BRP161.043.1  sā ca mām abravīd devī brahman māṃ tvaṃ paśuṃ kuru | 
 BRP161.043.2  tadā vijñāya puruṣaṃ janakaṃ mama cāvyayam || 43 || 
 
 
 BRP161.044.1  kālayūpasya pārśve taṃ guṇapāśair niveśitam | 
 BRP161.044.2  barhisthitam ahaṃ praukṣaṃ puruṣaṃ jātam agrataḥ || 44 || 
 
 
 BRP161.045.1  etasminn antare tatra tasmāt sarvam abhūd idam | 
 BRP161.045.2  brāhmaṇās tu mukhāt tasya 'bhavan bāhvoś ca kṣatriyāḥ || 45 || 
 
 
 BRP161.046.1  mukhād indras tathāgniś ca śvasanaḥ prāṇato 'bhavat | 
 BRP161.046.2  diśaḥ śrotrāt tathā śīrṣṇaḥ sarvaḥ svargo 'bhavat tadā || 46 || 
 
 
 BRP161.047.1  manasaś candramā jātaḥ sūryo 'bhūc cakṣuṣas tathā | 
 BRP161.047.2  antarikṣaṃ tathā nābher ūrubhyāṃ viśa eva ca || 47 || 
 
 
 BRP161.048.1  padbhyāṃ śūdraś ca sañjātas tathā bhūmir ajāyata | 
 BRP161.048.2  ṛṣayo romakūpebhya oṣadhyaḥ keśato 'bhavan || 48 || 
 
 
 
 BRP161.049.1  grāmyāraṇyāś ca paśavo nakhebhyaḥ sarvato 'bhavan | 
 BRP161.049.2  kṛmikīṭapataṅgādi pāyūpasthād ajāyata || 49 || 
 
 
 BRP161.050.1  sthāvaraṃ jaṅgamaṃ kiñcid dṛśyādṛśyaṃ ca kiñcana | 
 BRP161.050.2  tasmāt sarvam abhūd devā mattaś cāpy abhavan punaḥ | 
 BRP161.050.3  etasminn antare saiva viṣṇor vāg abravīc ca mām || 50 || 
 
 ākāśavāg uvāca: 
 
 BRP161.051.1  sarvaṃ sampūrṇam abhavat sṛṣṭir jātā tathepsitā | 
 BRP161.051.2  idānīṃ juhudhi hy agnau pātrāṇi ca samāni ca || 51 || 
 
 
 BRP161.052.1  visarjaya tathā yūpaṃ praṇītāṃ ca kuśāṃs tathā | 
 BRP161.052.2  ṛtvigrūpaṃ yajñarūpam uddeśyaṃ dhyeyam eva ca || 52 || 
 
 
 BRP161.053.1  sruvaṃ ca puruṣaṃ pāśān sarvaṃ brahman visarjaya || 53 || 
 
 brahmovāca: 
 
 BRP161.054.1  tadvākyasamakālaṃ tu kramaśo yajñayoniṣu | 
 BRP161.054.2  gārhapatye dakṣiṇāgnau tathā caiva mahāmune || 54 || 
 
 
 BRP161.055.1  pūrvasminn api caivāgnau kramaśo juhvatas tadā | 
 BRP161.055.2  tatra tatra jagadyonim anusandhāya pūruṣam || 55 || 
 
 
 BRP161.056.1  mantrapūtaṃ śuciḥ samyag yajñadevo jaganmayaḥ | 
 BRP161.056.2  lokanātho viśvakartā kuṇḍānāṃ tatra sannidhau || 56 || 
 
 
 BRP161.057.1  śuklarūpadharo viṣṇur bhaved āhavanīyake | 
 BRP161.057.2  śyāmo viṣṇur dakṣiṇāgneḥ pīto gṛhapateḥ kaveḥ || 57 || 
 
 
 BRP161.058.1  sarvakālaṃ teṣu viṣṇur ato deśeṣu saṃsthitaḥ | 
 BRP161.058.2  na tena rahitaṃ kiñcid viṣṇunā viśvayoninā || 58 || 
 
 
 BRP161.059.1  praṇītāyāḥ praṇayanaṃ mantraiś cākaravaṃ tataḥ | 
 BRP161.059.2  praṇītodakam apy etat praṇīteti nadī śubhā || 59 || 
 
 
 BRP161.060.1  vyasarjayaṃ praṇītāṃ tāṃ mārjayitvā kuśair atha | 
 BRP161.060.2  mārjane kriyamāṇe tu praṇītodakabindavaḥ || 60 || 
 
 
 BRP161.061.1  patitās tatra tīrthāni jātāni guṇavanti ca | 
 BRP161.061.2  sañjātā muniśārdūla snānāt kratuphalapradā || 61 || 
 
 
 BRP161.062.1  yālaṅkṛtā sarvakālaṃ devadevena śārṅgiṇā | 
 BRP161.062.2  sopānapaṅktiḥ sarveṣāṃ vaikuṇṭhārohaṇāya sā || 62 || 
 
 
 BRP161.063.1  sammārjitāḥ kuśā yatra patitā bhūtale śubhe | 
 BRP161.063.2  kuśatarpaṇam ākhyātaṃ bahupuṇyaphalapradam || 63 || 
 
 
 BRP161.064.1  kuśaiś ca tarpitāḥ sarve kuśatarpaṇam ucyate | 
 BRP161.064.2  paścāc ca saṅgatā tatra gautamī kāraṇāntarāt || 64 || 
 
 
 BRP161.065.1  praṇītāyāṃ mahābuddhe praṇītāsaṅgamo 'bhavat | 
 BRP161.065.2  kuśatarpaṇadeśe tu tat tīrthaṃ kuśatarpaṇam || 65 || 
 
 
 BRP161.066.1  tatraiva kalpito yūpo mayā vindhyasya cottare | 
 BRP161.066.2  visṛṣṭo lokapūjyo 'sau viṣṇor āsīt samāśrayaḥ || 66 || 
 
 
 BRP161.067.1  akṣayaś cābhavac chrīmān akṣayo 'sau vaṭo 'bhavat | 
 BRP161.067.2  nityaś ca kālarūpo 'sau smaraṇāt kratupuṇyadaḥ || 67 || 
 
 
 BRP161.068.1  maddevayajanaṃ cedaṃ daṇḍakāraṇyam ucyate | 
 BRP161.068.2  sampūrṇe tu kratau viṣṇur mayā bhaktyā prasāditaḥ || 68 || 
 
 
 
 BRP161.069.1  yo virāḍ ucyate vede yasmān mūrtam ajāyata | 
 BRP161.069.2  yasmāc ca mama cotpattir yasyedaṃ vikṛtaṃ jagat || 69 || 
 
 
 BRP161.070.1  tam ahaṃ devadeveśam abhivandya vyasarjayam | 
 BRP161.070.2  yojanāni caturviṃśan maddevayajanaṃ śubham || 70 || 
 
 
 BRP161.071.1  tasmād adyāpi kuṇḍāni santi ca trīṇi nārada | 
 BRP161.071.2  yajñeśvarasvarūpāṇi viṣṇor vai cakrapāṇinaḥ || 71 || 
 
 
 BRP161.072.1  tataḥ prabhṛti cākhyātaṃ maddevayajanaṃ ca tat | 
 BRP161.072.2  tatrasthaḥ kṛmikīṭādiḥ so 'py ante muktibhājanam || 72 || 
 
 
 BRP161.073.1  dharmabījaṃ muktibījaṃ daṇḍakāraṇyam ucyate | 
 BRP161.073.2  viśeṣād gautamīśliṣṭo deśaḥ puṇyatamo 'bhavat || 73 || 
 
 
 BRP161.074.1  praṇītāsaṅgame cāpi kuśatarpaṇa eva vā | 
 BRP161.074.2  snānadānādi yaḥ kuryāt sa gacchet paramaṃ padam || 74 || 
 
 
 BRP161.075.1  smaraṇaṃ paṭhanaṃ vāpi śravaṇaṃ cāpi bhaktitaḥ | 
 BRP161.075.2  sarvakāmapradaṃ puṃsāṃ bhuktimuktipradaṃ viduḥ || 75 || 
 
 
 BRP161.076.1  ubhayos tīrayos tatra tīrthāny āhur manīṣiṇaḥ | 
 BRP161.076.2  ṣaḍaśītisahasrāṇi teṣu puṇyaṃ puroditam || 76 || 
 
 
 BRP161.077.1  vārāṇasyā api mune kuśatarpaṇam uttamam | 
 BRP161.077.2  nānena sadṛśaṃ tīrthaṃ vidyate sacarācare || 77 || 
 
 
 BRP161.078.1  brahmahatyādipāpānāṃ smaraṇād api nāśanam | 
 BRP161.078.2  tīrtham etan mune proktaṃ svargadvāraṃ mahītale || 78 || 
 
 
 
        Chapter 162: Story of Manyu helping the gods against the demons
         SS  260-261 
 brahmovāca: 
 
 BRP162.001.1  manyutīrtham iti khyātaṃ sarvapāpapraṇāśanam | 
 BRP162.001.2  sarvakāmapradaṃ nṝṇāṃ smaraṇād aghanāśanam || 1 || 
 
 
 BRP162.002.1  tasya prabhāvaṃ vakṣyāmi śṛṇuṣvāvahito mune | 
 BRP162.002.2  devānāṃ dānavānāṃ ca saṅgaro 'bhūn mithaḥ purā || 2 || 
 
 
 BRP162.003.1  tatrājayan naiva surā dānavā jayino 'bhavan | 
 BRP162.003.2  parāṅmukhāḥ suragaṇāḥ saṅgarād gatacetasaḥ || 3 || 
 
 
 BRP162.004.1  mām abhyetya samūcus te dehi no 'bhayakāraṇam | 
 BRP162.004.2  tān ahaṃ pratyavocaṃ vai gaṅgāṃ gacchata sarvaśaḥ || 4 || 
 
 
 BRP162.005.1  tatra vai gautamītīre stutvā devaṃ maheśvaram | 
 BRP162.005.2  anapāyanirāyāsasahajānandasundaram || 5 || 
 
 
 BRP162.006.1  lapsyate sarvavibudhā jayahetur maheśvarāt | 
 BRP162.006.2  tathety uktvā suragaṇāḥ stuvanti sma maheśvaram || 6 || 
 
 
 BRP162.007.1  tapo 'tapyanta kecid vai nanṛtuś ca tathāpare | 
 BRP162.007.2  asnāpayaṃś ca kecic ca 'pūjayaṃś ca tathāpare || 7 || 
 
 
 BRP162.008.1  tataḥ prasanno bhagavāñ śūlapāṇir maheśvaraḥ | 
 BRP162.008.2  devān athābravīt tuṣṭo vriyatāṃ yad abhīpsitam || 8 || 
 
 
 
 BRP162.009.1  devā ūcuḥ surapatiṃ vijayāya dadasva naḥ | 
 BRP162.009.2  puruṣaṃ paramaślāghyaṃ raṇeṣu purataḥ sthitam || 9 || 
 
 
 BRP162.010.1  yadbāhubalam āśritya bhavāmaḥ sukhino vayam | 
 BRP162.010.2  tathety uvāca bhagavān devān prati maheśvaraḥ || 10 || 
 
 
 BRP162.011.1  ātmanas tejasā kaścin nirmitaḥ parameṣṭhinā | 
 BRP162.011.2  manyunāmānam atyugraṃ devasainyapurogamam || 11 || 
 
 
 BRP162.012.1  taṃ natvā tridaśāḥ sarve śivaṃ natvā svam ālayam | 
 BRP162.012.2  manyunā saha cābhyetya punar yuddhāya tasthire || 12 || 
 
 
 BRP162.013.1  yuddhe sthitvā tu danujair daiteyaiś ca mahābalaiḥ | 
 BRP162.013.2  vibudhā jātasannaddhā manyum ūcuḥ puraḥ sthitāḥ || 13 || 
 
 devā ūcuḥ: 
 
 BRP162.014.1  sāmarthyaṃ tava paśyāmaḥ paścād yotsyāmahe paraiḥ | 
 BRP162.014.2  tasmād darśaya cātmānaṃ manyo 'smākaṃ yuyutsatām || 14 || 
 
 brahmovāca: 
 
 BRP162.015.1  tad devavacanaṃ śrutvā manyur āha smayann iva || 15 || 
 
 manyur uvāca: 
 
 BRP162.016.1  janitā mama deveśaḥ sarvajñaḥ sarvadṛk prabhuḥ | 
 BRP162.016.2  yaḥ sarvaṃ vetti sarveṣāṃ dhāmanāma manaḥsthitam || 16 || 
 
 
 BRP162.017.1  naiva kaścic ca taṃ vetti yaḥ sarvaṃ vetti sarvadā | 
 BRP162.017.2  amūrtaṃ mūrtam apy etad vetti kartā jaganmayaḥ || 17 || 
 
 
 BRP162.018.1  paro 'sau bhagavān sākṣāt tathā divy antarikṣagaḥ | 
 BRP162.018.2  kas tasya rūpaṃ yo veda kasya kartā jaganmayaḥ || 18 || 
 
 
 BRP162.019.1  evaṃvidhād ahaṃ jāto māṃ kathaṃ vettum arhatha | 
 BRP162.019.2  athavā draṣṭukāmā vai bhavanto mānupaśyata || 19 || 
 
 brahmovāca: 
 
 BRP162.020.1  ity uktvā darśayām āsa manyū rūpaṃ svakaṃ mahat | 
 BRP162.020.2  tārtīyacakṣuṣodbhūtaṃ bhavasya parameṣṭhinaḥ || 20 || 
 
 
 BRP162.021.1  tejasā sambhṛtaṃ rūpaṃ yataḥ sarvaṃ tad ucyate | 
 BRP162.021.2  pauruṣaṃ puruṣeṣv eva ahaṅkāraś ca jantuṣu || 21 || 
 
 
 BRP162.022.1  krodhaḥ sarvasya yo bhīma upasaṃhārakṛd bhavet | 
 BRP162.022.2  taṃ śaṅkarapratinidhiṃ jvalantaṃ nijatejasā || 22 || 
 
 
 BRP162.023.1  sarvāyudhadharaṃ dṛṣṭvā praṇemuḥ sarvadevatāḥ | 
 BRP162.023.2  vitresur daityadanujāḥ kṛtāñjalipuṭāḥ surāḥ || 23 || 
 
 
 BRP162.024.1  bhūtvā manyum athocus te tvaṃ senānīḥ prabho bhava | 
 BRP162.024.2  tvayā dattam idaṃ rājyaṃ manyo bhokṣyāmahe vayam || 24 || 
 
 
 BRP162.025.1  tasmāt sarveṣu kāryeṣu jetā tvaṃ jayavardhanaḥ | 
 BRP162.025.2  tvam indras tvaṃ ca varuṇo lokapālās tvam eva ca || 25 || 
 
 
 BRP162.026.1  asmāsu sarvadeveṣu praviśa tvaṃ jayāya vai | 
 BRP162.026.2  manyuḥ provāca tān sarvān vinā matto na kiñcana || 26 || 
 
 
 BRP162.027.1  sarveṣv antaḥ praviṣṭo 'haṃ na māṃ jānāti kaścana | 
 BRP162.027.2  sa eva bhagavān manyus tato jātaḥ pṛthak pṛthak || 27 || 
 
 
 BRP162.028.1  sa eva rudrarūpī syād rudro manyuḥ śivo 'bhavat | 
 BRP162.028.2  sthāvaraṃ jaṅgamaṃ caiva sarvaṃ vyāptaṃ hi manyunā || 28 || 
 
 
 
 BRP162.029.1  tam avāpya surāḥ sarve jayam āpuś ca saṅgare | 
 BRP162.029.2  jayo manyuś ca śauryaṃ ca īśatejaḥsamudbhavam || 29 || 
 
 
 BRP162.030.1  manyunā jayam āpyātha kṛtvā daityaiś ca saṅgamam | 
 BRP162.030.2  yathāgataṃ yayuḥ sarve manyunā parirakṣitāḥ || 30 || 
 
 
 BRP162.031.1  yatra vai gautamītīre śivam ārādhya te surāḥ | 
 BRP162.031.2  manyum āpur jayaṃ caiva manyutīrthaṃ tad ucyate || 31 || 
 
 
 BRP162.032.1  utpattiṃ ca tathā manyor yo naraḥ prayataḥ smaret | 
 BRP162.032.2  vijayo jāyate tasya na kaiścit paribhūyate || 32 || 
 
 
 BRP162.033.1  na manyutīrthasadṛśaṃ pāvanaṃ hi mahāmune | 
 BRP162.033.2  yatra sākṣān manyurūpī sarvadā śaṅkaraḥ sthitaḥ | 
 BRP162.033.3  tatra snānaṃ ca dānaṃ ca smaraṇaṃ sarvakāmadam || 33 || 
 
 
 
        Chapter 163: Śākalya, a devotee of Viṣṇu, and the Rākṣasa Paraśu
         SS  261-262 
 brahmovāca: 
 
 BRP163.001.1  sārasvataṃ nāma tīrthaṃ sarvakāmapradaṃ śubham | 
 BRP163.001.2  bhuktimuktipradaṃ nṝṇāṃ sarvapāpapraṇāśanam || 1 || 
 
 
 BRP163.002.1  sarvarogapraśamanaṃ sarvasiddhipradāyakam | 
 BRP163.002.2  tatremaṃ śṛṇu vṛttāntaṃ vistareṇātha nārada || 2 || 
 
 
 BRP163.003.1  puṣpotkaṭāt pūrvabhāge parvato lokaviśrutaḥ | 
 BRP163.003.2  śubhro nāma giriśreṣṭho gautamyā dakṣiṇe taṭe || 3 || 
 
 
 BRP163.004.1  śākalya iti vikhyāto muniḥ paramanaiṣṭhikaḥ | 
 BRP163.004.2  tasmiñ śubhre puṇyagirau tapas tepe hy anuttamam || 4 || 
 
 
 BRP163.005.1  tapasyantaṃ dvijaśreṣṭhaṃ gautamītīram āśritam | 
 BRP163.005.2  sarve bhūtagaṇā nityaṃ praṇamanti stuvanti tam || 5 || 
 
 
 BRP163.006.1  agniśuśrūṣaṇaparaṃ vedādhyayanatatparam | 
 BRP163.006.2  ṛṣigandharvasumanaḥsevite tatra parvate || 6 || 
 
 
 BRP163.007.1  tasmin girau mahāpuṇye devadvijabhayaṅkaraḥ | 
 BRP163.007.2  yajñadveṣī brahmahantā paraśur nāma rākṣasaḥ || 7 || 
 
 
 BRP163.008.1  kāmarūpī vicarati nānārūpadharo vane | 
 BRP163.008.2  kṣaṇaṃ ca brahmarūpeṇa kadācid vyāghrarūpadhṛk || 8 || 
 
 
 BRP163.009.1  kadācid devarūpeṇa kadācit paśurūpadhṛk | 
 BRP163.009.2  kadācit pramadārūpaḥ kadācin mṛgarūpataḥ || 9 || 
 
 
 BRP163.010.1  kadācid bālarūpeṇa evaṃ carati pāpakṛt | 
 BRP163.010.2  yatrāste brāhmaṇo vidvāñ śākalyo munisattamaḥ || 10 || 
 
 
 BRP163.011.1  tam āyāti mahāpāpī paraśū rākṣasādhamaḥ | 
 BRP163.011.2  śuciṣmantaṃ dvijaśreṣṭhaṃ paraśur nityam eva ca || 11 || 
 
 
 BRP163.012.1  netuṃ hantuṃ pravṛtto 'pi na śaśāka sa pāpakṛt | 
 BRP163.012.2  sa kadācid dvijaśreṣṭho devān abhyarcya yatnataḥ || 12 || 
 
 
 BRP163.013.1  bhoktukāmaḥ kilāyātas tatrāyāt paraśur mune | 
 BRP163.013.2  brahmarūpadharo bhūtvā śithilaḥ palito 'balī | 
 BRP163.013.3  kanyām ādāya kāñcic ca śākalyaṃ vākyam abravīt || 13 || 
 
 
 paraśur uvāca: 
 
 BRP163.014.1  bhojanasyārthinaṃ viddhi māṃ ca kanyām imāṃ dvija | 
 BRP163.014.2  ātithyakāle samprāptaṃ kṛtakṛtyo 'si mānada || 14 || 
 
 
 BRP163.015.1  ta eva dhanyā loke 'smin yeṣām atithayo gṛhāt | 
 BRP163.015.2  pūrṇābhilāṣā niryānti jīvanto 'pi mṛtāḥ pare || 15 || 
 
 
 BRP163.016.1  bhojane tūpaviṣṭe tu ātmārthaṃ kalpitaṃ tu yat | 
 BRP163.016.2  atithibhyas tu yo dadyād dattā tena vasundharā || 16 || 
 
 brahmovāca: 
 
 BRP163.017.1  etac chrutvā tu śākalyo dadāmīty evam abravīt | 
 BRP163.017.2  āsane copaveśyāthājñānāt taṃ paraśuṃ dvijam || 17 || 
 
 
 BRP163.018.1  yathānyāyaṃ pūjayitvā śākalyo bhojanaṃ dadau | 
 BRP163.018.2  āpośanaṃ kare kṛtvā paraśur vākyam abravīt || 18 || 
 
 paraśur uvāca: 
 
 BRP163.019.1  dūrād abhyāgataṃ śrāntam anugacchanti devatāḥ | 
 BRP163.019.2  tasmiṃs tṛpte tu tṛptāḥ syur atṛpte tu viparyayaḥ || 19 || 
 
 
 BRP163.020.1  atithiś cāpavādī ca dvāv etau viśvabāndhavau | 
 BRP163.020.2  apavādī haret pāpam atithiḥ svargasaṅkramaḥ || 20 || 
 
 
 BRP163.021.1  abhyāgataṃ pathi śrāntaṃ sāvajñaṃ yo 'bhivīkṣate | 
 BRP163.021.2  tatkṣaṇād eva naśyanti tasya dharmayaśaḥśriyaḥ || 21 || 
 
 
 BRP163.022.1  tasmād abhyāgataḥ śrānto yāce 'haṃ tvāṃ dvijottama | 
 BRP163.022.2  dāsyase yadi me kāmaṃ tad bhokṣye 'haṃ na cānyathā || 22 || 
 
 brahmovāca: 
 
 BRP163.023.1  dattam ity eva śākalyo bhuṅkṣvety evāha rākṣasam | 
 BRP163.023.2  tataḥ provāca paraśur ahaṃ rākṣasasattamaḥ || 23 || 
 
 
 BRP163.024.1  nāhaṃ dvijas tava ripur na vṛddhaḥ palitaḥ kṛśaḥ | 
 BRP163.024.2  bahūni me vyatītāni varṣāṇi tvāṃ prapaśyataḥ || 24 || 
 
 
 BRP163.025.1  śuṣyanti mama gātrāṇi grīṣme svalpodakaṃ yathā | 
 BRP163.025.2  tasmān neṣye sānugaṃ tvāṃ bhakṣayiṣye dvijottama || 25 || 
 
 brahmovāca: 
 
 BRP163.026.1  śrutvā paraśuvākyaṃ tac chākalyo vākyam abravīt || 26 || 
 
 śākalya uvāca: 
 
 BRP163.027.1  ye mahākulasambhūtā vijñātasakalāgamāḥ | 
 BRP163.027.2  tat pratiśrutam abhyeti na jātv atra viparyayam || 27 || 
 
 
 BRP163.028.1  yathocitaṃ kuru sakhe tathāpi śṛṇu me vacaḥ | 
 BRP163.028.2  nihantum apy udyateṣu vaktavyaṃ hitam uttamaiḥ || 28 || 
 
 
 BRP163.029.1  brāhmaṇo 'haṃ vajratanuḥ sarvato rakṣako hariḥ | 
 BRP163.029.2  pādau rakṣatu me viṣṇuḥ śiro devo janārdanaḥ || 29 || 
 
 
 BRP163.030.1  bāhū rakṣatu vārāhaḥ pṛṣṭhaṃ rakṣatu kūrmarāṭ | 
 BRP163.030.2  hṛdayaṃ rakṣatāt kṛṣṇo hy aṅgulī rakṣatān mṛgaḥ || 30 || 
 
 
 BRP163.031.1  mukhaṃ rakṣatu vāgīśo netre rakṣatu pakṣigaḥ | 
 BRP163.031.2  śrotraṃ rakṣatu vitteśaḥ sarvato rakṣatād bhavaḥ | 
 BRP163.031.3  nānāpatsv ekaśaraṇaṃ devo nārāyaṇaḥ svayam || 31 || 
 
 
 brahmovāca: 
 
 BRP163.032.1  evam uktvā tu śākalyo naya vā bhakṣa vā sukham | 
 BRP163.032.2  māṃ rākṣasendra paraśo tvam idānīm atandritaḥ || 32 || 
 
 
 BRP163.033.1  rākṣasas tasya vacanād bhakṣaṇāya samudyataḥ | 
 BRP163.033.2  nāsty eva hṛdaye nūnaṃ pāpināṃ karuṇākaṇaḥ || 33 || 
 
 
 BRP163.034.1  daṃṣṭrākarālavadano gatvā tasyāntikaṃ tadā | 
 BRP163.034.2  brāhmaṇaṃ taṃ nirīkṣyaivaṃ paraśur vākyam abravīt || 34 || 
 
 paraśur uvāca: 
 
 BRP163.035.1  śaṅkhacakragadāpāṇiṃ tvāṃ paśye 'haṃ dvijottama | 
 BRP163.035.2  sahasrapādaśirasaṃ sahasrākṣakaraṃ vibhum || 35 || 
 
 
 BRP163.036.1  sarvabhūtaikanilayaṃ chandorūpaṃ jaganmayam | 
 BRP163.036.2  tvām adya vipra paśyāmi nāsti te pūrvakaṃ vapuḥ || 36 || 
 
 
 BRP163.037.1  tasmāt prasādaye vipra tvam eva śaraṇaṃ bhava | 
 BRP163.037.2  jñānaṃ dehi mahābuddhe tīrthaṃ brūhy aghaniṣkṛtim || 37 || 
 
 
 BRP163.038.1  mahatāṃ darśanaṃ brahmañ jāyate nahi niṣphalam | 
 BRP163.038.2  dveṣād ajñānato vāpi prasaṅgād vā pramādataḥ || 38 || 
 
 
 BRP163.039.1  ayasaḥ sparśasaṃsparśo rukmatvāyaiva jāyate || 39 || 
 
 brahmovāca: 
 
 BRP163.040.1  etad vākyaṃ samākarṇya rākṣasena samīritam | 
 BRP163.040.2  śākalyaḥ kṛpayā prāha varadā sā sarasvatī || 40 || 
 
 
 BRP163.041.1  tavācirād daityapate tataḥ stuhi janārdanam | 
 BRP163.041.2  manorathaphalaprāptau nānyan nārāyaṇastuteḥ || 41 || 
 
 
 BRP163.042.1  kiñcid apy asti loke 'smin kāraṇaṃ śṛṇu rākṣasa | 
 BRP163.042.2  prasannā tava sā devī madvākyāc ca bhaviṣyati || 42 || 
 
 brahmovāca: 
 
 BRP163.043.1  tathety uktvā sa paraśur gaṅgāṃ trailokyapāvanīm | 
 BRP163.043.2  snātvā śucir yatamanā gaṅgām abhimukhaḥ sthitaḥ || 43 || 
 
 
 BRP163.044.1  tatrāpaśyad divyarūpāṃ divyagandhānulepanām | 
 BRP163.044.2  sarasvatīṃ jagaddhātrīṃ śākalyavacane sthitām || 44 || 
 
 
 BRP163.045.1  jagajjāḍyaharāṃ viśvajananīṃ bhuvaneśvarīm | 
 BRP163.045.2  tām uvāca vinītātmā paraśur gatakalmaṣaḥ || 45 || 
 
 paraśur uvāca: 
 
 BRP163.046.1  guruḥ śākalya ity āha mākāntaṃ stuhi vidhvajam | 
 BRP163.046.2  tava prasādāt sā śaktir yathā me syāt tathā kuru || 46 || 
 
 brahmovāca: 
 
 BRP163.047.1  tathāstv iti ca sā prāha paraśuṃ śrīsarasvatī | 
 BRP163.047.2  sarasvatyāḥ prasādena paraśus taṃ janārdanam || 47 || 
 
 
 BRP163.048.1  tuṣṭāva vividhair vākyais tatas tuṣṭo 'bhavad dhariḥ | 
 BRP163.048.2  varaṃ prādād rākṣasāya kṛpāsindhur janārdanaḥ || 48 || 
 
 janārdana uvāca: 
 
 BRP163.049.1  yad yan manogataṃ rakṣas tat tat sarvaṃ bhaviṣyati || 49 || 
 
 brahmovāca: 
 
 BRP163.050.1  śākalyasya prasādena gautamyāś ca prasādataḥ | 
 BRP163.050.2  sarasvatyāḥ prasādena narasiṃhaprasādataḥ || 50 || 
 
 
 
 BRP163.051.1  pāpiṣṭho 'pi tadā rakṣaḥ paraśur divam eyivān | 
 BRP163.051.2  sarvatīrthāṅghripadmasya prasādāc chārṅgadhanvanaḥ || 51 || 
 
 
 BRP163.052.1  tataḥ prabhṛti tat tīrthaṃ sārasvatam iti śrutam | 
 BRP163.052.2  tatra snānena dānena viṣṇuloke mahīyate || 52 || 
 
 
 BRP163.053.1  vāgjavaiṣṇavaśākalyaparaśuprabhavāṇi hi | 
 BRP163.053.2  bahūny abhūvaṃs tīrthāni tasmin vai śvetaparvate || 53 || 
 
 
 
        Chapter 164: Story of King Pavamāna and the Ciccika-bird
         SS  262-264 
 brahmovāca: 
 
 BRP164.001.1  ciccikātīrtham ity uktaṃ sarvarogavināśanam | 
 BRP164.001.2  sarvacintāpraharaṇaṃ sarvaśāntikaraṃ nṛṇām || 1 || 
 
 
 BRP164.002.1  tasya svarūpaṃ vakṣyāmi śubhre tasmin nagottame | 
 BRP164.002.2  gaṅgāyā uttare pāre yatra devo gadādharaḥ || 2 || 
 
 
 BRP164.003.1  ciccikaḥ pakṣirāṭ tatra bheruṇḍo yo 'bhidhīyate | 
 BRP164.003.2  sadā vasati tatraiva māṃsāśī śvetaparvate || 3 || 
 
 
 BRP164.004.1  nānāpuṣpaphalākīrṇaiḥ sarvartukusumair nagaiḥ | 
 BRP164.004.2  sevite dvijamukhyaiś ca gautamyā copaśobhite || 4 || 
 
 
 BRP164.005.1  siddhacāraṇagandharvakinnarāmarasaṅkule | 
 BRP164.005.2  tatsamīpe nagaḥ kaścid dvipadāṃ ca catuṣpadām || 5 || 
 
 
 BRP164.006.1  rogārtikṣuttṛṣācintāmaraṇānāṃ na bhājanam | 
 BRP164.006.2  evaṃ guṇānvite śaile nānāmunigaṇāvṛte || 6 || 
 
 
 BRP164.007.1  pūrvadeśādhipaḥ kaścit pavamāna iti śrutaḥ | 
 BRP164.007.2  kṣatradharmarataḥ śrīmān devabrāhmaṇapālakaḥ || 7 || 
 
 
 BRP164.008.1  balena mahatā yuktaḥ sapurodhā vanaṃ yayau | 
 BRP164.008.2  reme strībhir manojñābhir nṛtyavāditrajaiḥ sukhaiḥ || 8 || 
 
 
 BRP164.009.1  sa ca evaṃ dhanuṣpāṇir mṛgayāśīlibhir vṛtaḥ | 
 BRP164.009.2  evaṃ bhraman kadācit sa śrānto drumam upāgataḥ || 9 || 
 
 
 BRP164.010.1  gautamītīrasambhūtaṃ nānāpakṣigaṇair vṛtam | 
 BRP164.010.2  āśramāṇāṃ gṛhapatiṃ dharmajñam iva sevitam || 10 || 
 
 
 BRP164.011.1  tam āśritya nagaśreṣṭhaṃ pavamāno nṛpottamaḥ | 
 BRP164.011.2  sa viśrānto janavṛta īkṣāṃ cakre nagottamam || 11 || 
 
 
 BRP164.012.1  tatrāpaśyad dvijaṃ sthūlaṃ dvimukhaṃ śobhanākṛtim | 
 BRP164.012.2  cintāviṣṭaṃ tathā śrāntaṃ tam apṛcchan nṛpottamaḥ || 12 || 
 
 rājovāca: 
 
 BRP164.013.1  ko bhavān dvimukhaḥ pakṣī cintāvān iva lakṣyase | 
 BRP164.013.2  naivātra kaścid duḥkhārtaḥ kasmāt tvaṃ duḥkham āgataḥ || 13 || 
 
 brahmovāca: 
 
 BRP164.014.1  tataḥ provāca nṛpatiṃ pavamānaṃ śanaiḥ śanaiḥ | 
 BRP164.014.2  samāśvastamanāḥ pakṣī cicciko niḥśvasan muhuḥ || 14 || 
 
 
 ciccika uvāca: 
 
 BRP164.015.1  matto bhayaṃ na cānyeṣāṃ mama vānyopapāditam | 
 BRP164.015.2  nānāpuṣpaphalākīrṇaṃ munibhiḥ parisevitam || 15 || 
 
 
 BRP164.016.1  paśyeyaṃ śūnyam evādriṃ tataḥ śocāmi mām aham | 
 BRP164.016.2  na labhāmi sukhaṃ kiñcin na tṛpyāmi kadācana | 
 BRP164.016.3  nidrāṃ prāpnomi na kvāpi na viśrāntiṃ na nirvṛtim || 16 || 
 
 brahmovāca: 
 
 BRP164.017.1  dvimukhasya dvijasyoktaṃ śrutvā rājātivismitaḥ || 17 || 
 
 rājovāca: 
 
 BRP164.018.1  ko bhavān kiṃ kṛtaṃ pāpaṃ kasmāc chūnyaś ca parvataḥ | 
 BRP164.018.2  ekenāsyena tṛpyanti prāṇino 'tra nagottame || 18 || 
 
 
 BRP164.019.1  kim utāsyadvayena tvaṃ na tṛptim upayāsyasi | 
 BRP164.019.2  kiṃ vā te duṣkṛtaṃ prāptam iha janmany atho purā || 19 || 
 
 
 BRP164.020.1  tat sarvaṃ śaṃsa me satyaṃ trāsye tvāṃ mahato bhayāt || 20 || 
 
 brahmovāca: 
 
 BRP164.021.1  rājānaṃ taṃ dvijaḥ prāha niḥśvasann atha ciccikaḥ || 21 || 
 
 ciccika uvāca: 
 
 BRP164.022.1  vakṣye 'haṃ tvāṃ pūrvavṛttaṃ pavamāna śṛṇuṣva tat | 
 BRP164.022.2  ahaṃ dvijātipravaro vedavedāṅgapāragaḥ || 22 || 
 
 
 BRP164.023.1  kulīno viditaprājñaḥ kāryahantā kalipriyaḥ | 
 BRP164.023.2  vade puras tathā pṛṣṭhe anyad anyac ca jantuṣu || 23 || 
 
 
 BRP164.024.1  paravṛddhyā sadā duḥkhī māyayā viśvavañcakaḥ | 
 BRP164.024.2  kṛtaghnaḥ satyarahitaḥ paranindāvicakṣaṇaḥ || 24 || 
 
 
 BRP164.025.1  mitrasvāmigurudrohī dambhācāro 'tinirghṛṇaḥ | 
 BRP164.025.2  manasā karmaṇā vācā tāpayāmi janān bahūn || 25 || 
 
 
 BRP164.026.1  ayam eva vinodo me sadā yat parahiṃsanam | 
 BRP164.026.2  yugmabhedaṃ gaṇocchedaṃ maryādābhedanaṃ sadā || 26 || 
 
 
 BRP164.027.1  karomi nirvicāro 'haṃ vidvatsevāparāṅmukhaḥ | 
 BRP164.027.2  na mayā sadṛśaḥ kaścit pātakī bhavanatraye || 27 || 
 
 
 BRP164.028.1  tenāhaṃ dvimukho jātas tāpanād duḥkhabhāgy aham | 
 BRP164.028.2  tasmād duḥkhena santaptaḥ śūnyo 'yaṃ parvato mama || 28 || 
 
 
 BRP164.029.1  anyac ca śṛṇu bhūpāla vākyaṃ dharmārthasaṃhitam | 
 BRP164.029.2  brahmahatyāsamaṃ pāpaṃ tad vinā tad avāpyate || 29 || 
 
 
 BRP164.030.1  kṣatriyaḥ saṅgaraṃ gatvā athavānyatra saṅgarāt | 
 BRP164.030.2  palāyantaṃ nyastaśastraṃ viśvastaṃ ca parāṅmukham || 30 || 
 
 
 BRP164.031.1  avijñātaṃ copaviṣṭaṃ bibhemīti ca vādinam | 
 BRP164.031.2  taṃ yadi kṣatriyo hanyāt sa tu syād brahmaghātakaḥ || 31 || 
 
 
 BRP164.032.1  adhītaṃ vismarati yas tvaṃ karoti tathottamam | 
 BRP164.032.2  anādaraṃ ca guruṣu tam āhur brahmaghātakam || 32 || 
 
 
 BRP164.033.1  pratyakṣe ca priyaṃ vakti parokṣe paruṣāṇi ca | 
 BRP164.033.2  anyad dhṛdi vacasy anyat karoty anyat sadaiva yaḥ || 33 || 
 
 
 BRP164.034.1  gurūṇāṃ śapathaṃ kartā dveṣṭā brāhmaṇanindakaḥ | 
 BRP164.034.2  mithyā vinītaḥ pāpātmā sa tu syād brahmaghātakaḥ || 34 || 
 
 
 
 BRP164.035.1  devaṃ vedam athādhyātmaṃ dharmabrāhmaṇasaṅgatim | 
 BRP164.035.2  etān nindati yo dveṣāt sa tu syād brahmaghātakaḥ || 35 || 
 
 
 BRP164.036.1  evaṃ bhūto 'py ahaṃ rājan dambhārthaṃ lajjayā tathā | 
 BRP164.036.2  sadvṛtta iva varte 'haṃ tasmād rājan dvijo 'bhavam || 36 || 
 
 
 BRP164.037.1  evaṃ bhūto 'pi satkarma kiñcit kartāsmi kutracit | 
 BRP164.037.2  tenāhaṃ karmaṇā rājan svataḥ smartā purā kṛtam || 37 || 
 
 brahmovāca: 
 
 BRP164.038.1  tac ciccikavacaḥ śrutvā pavamānaḥ suvismitaḥ | 
 BRP164.038.2  karmaṇā kena te muktir ity āha nṛpatir dvijam || 38 || 
 
 
 BRP164.039.1  iti tasya vacaḥ śrutvā nṛpatiṃ prāha pakṣirāṭ || 39 || 
 
 ciccika uvāca: 
 
 BRP164.040.1  asminn eva nagaśreṣṭhe gautamyā uttare taṭe | 
 BRP164.040.2  gadādharaṃ nāma tīrthaṃ tatra māṃ naya suvrata || 40 || 
 
 
 BRP164.041.1  tad dhi tīrthaṃ puṇyatamaṃ sarvapāpapraṇāśanam | 
 BRP164.041.2  sarvakāmapradaṃ ceti mahadbhir munibhiḥ śrutam || 41 || 
 
 
 BRP164.042.1  na gautamyās tathā viṣṇor aparaṃ kleśanāśanam | 
 BRP164.042.2  sarvabhāvena tat tīrthaṃ paśyeyam iti me matiḥ || 42 || 
 
 
 BRP164.043.1  matkṛtena prayatnena naitac chakyaṃ kadācana | 
 BRP164.043.2  katham ākāṅkṣitaprāptir bhaved duṣkṛtakarmaṇām || 43 || 
 
 
 BRP164.044.1  saprayatno 'py ahaṃ vīra na paśye tat suduṣkaram | 
 BRP164.044.2  tasmāt tava prasādāc ca paśyeyaṃ hi gadādharam || 44 || 
 
 
 BRP164.045.1  avijñāpitaduḥkhajñaṃ karuṇāvaruṇālayam | 
 BRP164.045.2  yasmin dṛṣṭe bhavakleśā na dṛśyante punar naraiḥ || 45 || 
 
 
 BRP164.046.1  dṛṣṭvaiva taṃ divaṃ yāsye prasādāt tava suvrata || 46 || 
 
 brahmovāca: 
 
 BRP164.047.1  evam uktaḥ sa nṛpatiś ciccikena dvijanmanā | 
 BRP164.047.2  darśayām āsa taṃ devaṃ tāṃ ca gaṅgāṃ dvijanmane || 47 || 
 
 
 BRP164.048.1  tataḥ sa ciccikaḥ snātvā gaṅgāṃ trailokyapāvanīm || 48 || 
 
 ciccika uvāca: 
 
 BRP164.049.1  gaṅge gautami yāvat tvāṃ trijagatpāvanīṃ naraḥ | 
 BRP164.049.2  na paśyaty ucyate tāvad ihāmutrāpi pātakī || 49 || 
 
 
 BRP164.050.1  tasmāt sarvāgasam api mām uddhara saridvare | 
 BRP164.050.2  saṃsāre dehinām anyā na gatiḥ kāpi kutracit | 
 BRP164.050.3  tvāṃ vinā viṣṇucaraṇasaroruhasamudbhave || 50 || 
 
 brahmovāca: 
 
 BRP164.051.1  iti śraddhāviśuddhātmā gaṅgaikaśaraṇo dvijaḥ | 
 BRP164.051.2  snānaṃ cakre smarann antar gaṅge trāyasva mām iti || 51 || 
 
 
 BRP164.052.1  gadādharaṃ tato natvā paśyatsu nagavāsiṣu | 
 BRP164.052.2  pavamānābhyanujñātas tadaiva divam ākramat || 52 || 
 
 
 BRP164.053.1  pavamānaḥ svanagaraṃ prayayau sānugas tataḥ | 
 BRP164.053.2  tataḥ prabhṛti tat tīrthaṃ pāvamānaṃ saciccikam || 53 || 
 
 
 
 BRP164.054.1  gadādharaṃ koṭitīrtham iti vedavido viduḥ | 
 BRP164.054.2  koṭikoṭiguṇaṃ karma kṛtaṃ tatra bhaven nṛṇām || 54 || 
 
 
 
        Chapter 165: Marriage of the sun-god's ugly daughter Viṣṭi
         SS  264-265 
 brahmovāca: 
 
 BRP165.001.1  bhadratīrtham iti proktaṃ sarvāniṣṭanivāraṇam | 
 BRP165.001.2  sarvapāpapraśamanaṃ mahāśāntipradāyakam || 1 || 
 
 
 BRP165.002.1  ādityasya priyā bhāryā uṣā tvāṣṭrī pativratā | 
 BRP165.002.2  chāyāpi bhāryā savitus tasyāḥ putraḥ śanaiścaraḥ || 2 || 
 
 
 BRP165.003.1  tasya svasā viṣṭir iti bhīṣaṇā pāparūpiṇī | 
 BRP165.003.2  tāṃ kanyāṃ savitā kasmai dadāmīti matiṃ dadhe || 3 || 
 
 
 BRP165.004.1  yasmai yasmai dātukāmaḥ sūryo lokaguruḥ prabhuḥ | 
 BRP165.004.2  tac chrutvā bhīṣaṇā ceti kiṃ kurmo bhāryayānayā | 
 BRP165.004.3  evaṃ tu vartamāne sā pitaraṃ prāha duḥkhitā || 4 || 
 
 
 BRP165.005.1  .............................. | 
 BRP165.005.2  .............................. || 5 || 
 
 viṣṭir uvāca: 
 
 BRP165.006.1  bālām eva pitā yas tu dadyāt kanyāṃ surūpiṇe | 
 BRP165.006.2  sa kṛtārtho bhavel loke na ced duṣkṛtavān pitā || 6 || 
 
 
 BRP165.007.1  caturthād vatsarād ūrdhvaṃ yāvan na daśamātyayaḥ | 
 BRP165.007.2  tāvad vivāhaḥ kanyāyāḥ pitrā kāryaḥ prayatnataḥ || 7 || 
 
 
 BRP165.008.1  śrīmate viduṣe yūne kulīnāya yaśasvine | 
 BRP165.008.2  udārāya sanāthāya kanyā deyā varāya vai || 8 || 
 
 
 BRP165.009.1  etac ced anyathā kuryāt pitā sa nirayī sadā | 
 BRP165.009.2  dharmasya sādhanaṃ kanyā viduṣām api bhāskara || 9 || 
 
 
 BRP165.010.1  narakasyeva mūrkhāṇāṃ kāmopahatacetasām | 
 BRP165.010.2  ekataḥ pṛthivī kṛtsnā saśailavanakānanā || 10 || 
 
 
 BRP165.011.1  svalaṅkṛtopādhihīnā sukanyā caikataḥ smṛtā | 
 BRP165.011.2  vikrīṇīte yaś ca kanyām aśvaṃ vā gāṃ tilān api || 11 || 
 
 
 BRP165.012.1  na tasya rauravādibhyaḥ kadācin niṣkṛtir bhavet | 
 BRP165.012.2  vivāhātikramaḥ kāryo na kanyāyāḥ kadācana || 12 || 
 
 
 BRP165.013.1  tasmin kṛte yat pituḥ syāt pāpaṃ tat kena kathyate | 
 BRP165.013.2  yāval lajjāṃ na jānāti yāvat krīḍati pāṃśubhiḥ || 13 || 
 
 
 BRP165.014.1  tāvat kanyā pradātavyā no cet pitror adhogatiḥ | 
 BRP165.014.2  pituḥ svarūpaṃ putraḥ syād yaḥ pitā putra eva saḥ || 14 || 
 
 
 BRP165.015.1  ātmanaḥ sukhitāṃ loke ko na kuryāt karoti ca | 
 BRP165.015.2  yat kanyāyāṃ pitā kuryād dānaṃ pūjanam īkṣaṇam || 15 || 
 
 
 BRP165.016.1  yat kṛtaṃ tat kṛtaṃ vidyāt tāsu dattaṃ tad akṣayam | 
 BRP165.016.2  yad dattaṃ tāsu kanyāsu tad ānantyāya kalpate || 16 || 
 
 
 BRP165.017.1  putreṣu caiva pautreṣu ko na kuryāt sukhaṃ rave | 
 BRP165.017.2  karoti yaḥ kanyakānāṃ sa sampadbhājanaṃ bhavet || 17 || 
 
 
 brahmovāca: 
 
 BRP165.018.1  evaṃ tāṃ vādinīṃ kanyāṃ viṣṭiṃ provāca bhāskaraḥ || 18 || 
 
 sūrya uvāca: 
 
 BRP165.019.1  kiṃ karomi na gṛhṇāti tvāṃ kaścid bhīṣaṇākṛtim | 
 BRP165.019.2  kulaṃ rūpaṃ vayo vittaṃ vidyāṃ vṛttaṃ suśīlatām || 19 || 
 
 
 BRP165.020.1  mithaḥ paśyanti sambandhe vivāhe strīṣu puṃsu ca | 
 BRP165.020.2  asmāsu sarvam apy asti vinā tava guṇaiḥ śubhe | 
 BRP165.020.3  kiṃ karomi kva dāsyāmi vṛthā māṃ dhik karoṣi kim || 20 || 
 
 brahmovāca: 
 
 BRP165.021.1  evam uktvā punas tāṃ ca viṣṭiṃ provāca bhāskaraḥ || 21 || 
 
 sūrya uvāca: 
 
 BRP165.022.1  yasmai kasmai ca dātavyā tvaṃ vai yady anumanyase | 
 BRP165.022.2  dīyase 'dya mayā viṣṭe anujānīhi māṃ tataḥ || 22 || 
 
 brahmovāca: 
 
 BRP165.023.1  pitaraṃ prāha sā viṣṭir bhartā putrā dhanaṃ sukham | 
 BRP165.023.2  āyū rūpaṃ ca samprītir jāyate prāktanānugam || 23 || 
 
 
 BRP165.024.1  yat purā vihitaṃ karma prāṇinā sādhv asādhu vā | 
 BRP165.024.2  phalaṃ tadanurodhena prāpyate 'pi bhavāntare || 24 || 
 
 
 BRP165.025.1  svadoṣa eva tat pitrā parihartavya ādarāt | 
 BRP165.025.2  tādṛg eva phalaṃ tu syād yādṛg ācaritaṃ purā || 25 || 
 
 
 BRP165.026.1  tasmāt taddānasambandhaṃ svavaṃśānugataṃ pitā | 
 BRP165.026.2  karoti śeṣaṃ daivena yad bhāvyaṃ tad bhaviṣyati || 26 || 
 
 brahmovāca: 
 
 BRP165.027.1  tac chrutvā duhitur vākyaṃ tvaṣṭuḥ putrāya bhīṣaṇām | 
 BRP165.027.2  viśvarūpāya tāṃ prādād viṣṭiṃ lokabhayaṅkarīm || 27 || 
 
 
 BRP165.028.1  viśvarūpo 'pi tadvac ca bhīṣaṇo bhīṣaṇākṛtiḥ | 
 BRP165.028.2  evaṃ mithaḥ sañcaratoḥ śīlarūpasamānayoḥ || 28 || 
 
 
 BRP165.029.1  prītiḥ kadācid vaiṣamyaṃ dampatyor abhavan mithaḥ | 
 BRP165.029.2  gaṇḍo nāmābhavat putro hy atigaṇḍas tathaiva ca || 29 || 
 
 
 BRP165.030.1  raktākṣaḥ krodhanaś caiva vyayo durmukha eva ca | 
 BRP165.030.2  tebhyaḥ kanīyān abhavad dharṣaṇo nāma puṇyabhāk || 30 || 
 
 
 BRP165.031.1  sutaḥ suśīlaḥ subhagaḥ śāntaḥ śuddhamatiḥ śuciḥ | 
 BRP165.031.2  sa kadācid yamagṛhaṃ draṣṭuṃ mātulam abhyagāt || 31 || 
 
 
 BRP165.032.1  sa dadarśa bahūñ jantūn svargasthān iva duḥkhinaḥ | 
 BRP165.032.2  sa mātulaṃ tu papraccha natvā dharmaṃ sanātanam || 32 || 
 
 harṣaṇa uvāca: 
 
 BRP165.033.1  ka ime sukhinas tāta pacyante narake ca ke || 33 || 
 
 brahmovāca: 
 
 BRP165.034.1  evaṃ pṛṣṭo dharmarājaḥ sarvaṃ prāha yathārthavat | 
 BRP165.034.2  tatkarmaṇāṃ gatiṃ sarvām aśeṣeṇa nyavedayat || 34 || 
 
 yama uvāca: 
 
 BRP165.035.1  vihitasya na kurvanti ye kadācid atikramam | 
 BRP165.035.2  na te paśyanti nirayaṃ kadācid api mānavāḥ || 35 || 
 
 
 
 BRP165.036.1  na mānayanti ye śāstraṃ nācāraṃ na bahuśrutān | 
 BRP165.036.2  vihitātikramaṃ kuryur ye te narakagāminaḥ || 36 || 
 
 brahmovāca: 
 
 BRP165.037.1  sa tu śrutvā dharmavākyaṃ harṣaṇaḥ punar abravīt || 37 || 
 
 harṣaṇa uvāca: 
 
 BRP165.038.1  pitā tvāṣṭro bhīṣaṇaś ca mātā viṣṭiś ca bhīṣaṇā | 
 BRP165.038.2  bhrātaraś ca mahātmāno yena te śāntabuddhayaḥ || 38 || 
 
 
 BRP165.039.1  surūpāś ca bhaviṣyanti nirdoṣā maṅgalapradāḥ | 
 BRP165.039.2  tan me karma vadasvādya tatkartāsmi surottama || 39 || 
 
 
 BRP165.040.1  anyathā tān na gaccheyam ity uktaḥ prāha dharmarāṭ | 
 BRP165.040.2  harṣaṇaṃ śuddhabuddhiṃ taṃ harṣaṇo 'si na saṃśayaḥ || 40 || 
 
 
 BRP165.041.1  bahavaḥ syuḥ sutāḥ kecin naiva te kulatantavaḥ | 
 BRP165.041.2  eka eva sutaḥ kaścid yena tad dhriyate kulam || 41 || 
 
 
 BRP165.042.1  kulasyādhārabhūto yo yaḥ pitroḥ priyakārakaḥ | 
 BRP165.042.2  yaḥ pūrvajān uddharati sa putras tv itaro gadaḥ || 42 || 
 
 
 BRP165.043.1  yasmāt tvayānurūpaṃ me proktaṃ mātāmaha priyam | 
 BRP165.043.2  tasmāt tvaṃ gautamīṃ gaccha snātvā niyatamānasaḥ || 43 || 
 
 
 BRP165.044.1  stuhi viṣṇuṃ jagadyoniṃ śāntaṃ prītena cetasā | 
 BRP165.044.2  sa tu prīto yadi bhavet sarvam iṣṭaṃ pradāsyati || 44 || 
 
 brahmovāca: 
 
 BRP165.045.1  iti śrutvā dharmavākyaṃ harṣaṇo gautamīṃ yayau | 
 BRP165.045.2  śucis tuṣṭāva deveśaṃ hariṃ prīto 'bhavad dhariḥ || 45 || 
 
 
 BRP165.046.1  harṣaṇāya tataḥ prādāt kulabhadraṃ tatas tu saḥ | 
 BRP165.046.2  sarvābhadrapraśamanapūrvakaṃ bhadram astu te || 46 || 
 
 
 BRP165.047.1  tad bhadrā procyate viṣṭiḥ pitā bhadras tathā sutāḥ | 
 BRP165.047.2  tataḥ prabhṛti tat tīrthaṃ bhadratīrthaṃ tad ucyate || 47 || 
 
 
 BRP165.048.1  sarvamaṅgaladaṃ puṃsāṃ tatra bhadrapatir hariḥ | 
 BRP165.048.2  tattīrthasevināṃ puṃsāṃ sarvasiddhipradāyakam | 
 BRP165.048.3  maṅgalaikanidhiḥ sākṣād devadevo janārdanaḥ || 48 || 
 
 
 
        Chapter 166: Story of Sampāti and Jaṭāyu
         SS  266 
 brahmovāca: 
 
 BRP166.001.1  patatritīrtham ākhyātaṃ rogaghnaṃ pāpanāśanam | 
 BRP166.001.2  tasya śravaṇamātreṇa kṛtakṛtyo bhaven naraḥ || 1 || 
 
 
 BRP166.002.1  babhūvatuḥ kaśyapasya sutāv aruṇāv īśvarau | 
 BRP166.002.2  sampātiś ca jaṭāyuś ca sambhavetāṃ tadanvaye || 2 || 
 
 
 BRP166.003.1  tārkṣyaprajāpateḥ putrāv aruṇo garuḍas tathā | 
 BRP166.003.2  tadanvaye sambhūtaḥ ca sampātiḥ patagottamaḥ || 3 || 
 
 
 BRP166.004.1  jaṭāyur iti vikhyāto hy aparaḥ sodaro 'nujaḥ | 
 BRP166.004.2  anyonyaspardhayā yuktāv unmattau svabalena tau || 4 || 
 
 
 
 BRP166.005.1  sañjagmatur dinakaraṃ namaskartuṃ vihāyasi | 
 BRP166.005.2  yāvat sūryasya sāmīpyaṃ prāptau tau vihagottamau || 5 || 
 
 
 BRP166.006.1  dagdhapakṣāv ubhau śrāntau patitau girimūrdhani | 
 BRP166.006.2  bāndhavau patitau dṛṣṭvā niśceṣṭau gatacetasau || 6 || 
 
 
 BRP166.007.1  tāvad duḥkhābhibhūto 'sāv aruṇaḥ prāha bhāskaram | 
 BRP166.007.2  tau dṛṣṭvā tv aruṇaḥ sūry.am prāhedaṃ patitau bhuvi | 
 BRP166.007.3  āśvāsayaitau tigmāṃśo yāvan naitau mariṣyataḥ || 7 || 
 
 brahmovāca: 
 
 BRP166.008.1  tathety uktvā dinakaro jīvayām āsa tau khagau | 
 BRP166.008.2  garuḍo 'pi tayoḥ śrutvā avasthāṃ saha viṣṇunā || 8 || 
 
 
 BRP166.009.1  āgatyāśvāsayām āsa sukhaṃ cakre ca nārada | 
 BRP166.009.2  sarva eva tadā jagmur gaṅgāṃ tāpāpanuttaye || 9 || 
 
 
 BRP166.010.1  jaṭāyuś cāruṇaś caiva sampātir garuḍas tathā | 
 BRP166.010.2  sūryo viṣṇus tat prayayau tat tīrthaṃ bahupuṇyadam || 10 || 
 
 
 BRP166.011.1  patatritīrtham ākhyātaṃ viṣaghnaṃ sarvakāmadam | 
 BRP166.011.2  svayaṃ sūryas tathā viṣṇuḥ suparṇenāruṇena ca || 11 || 
 
 
 BRP166.012.1  āsate gautamītīre tathaiva vṛṣabhadhvajaḥ | 
 BRP166.012.2  trayāṇām api devānāṃ sthites tat tīrtham uttamam || 12 || 
 
 
 BRP166.013.1  tatra snātvā śucir bhūtvā namaskuryāt surān imān | 
 BRP166.013.2  ādhivyādhivinirmuktaḥ sa paraṃ saukhyam āpnuyāt || 13 || 
 
 
 
        Chapter 167: The young Brahmin and the Rākṣasī
         SS  266-267 
 brahmovāca: 
 
 BRP167.001.1  vipratīrtham iti khyātaṃ tathā nārāyaṇaṃ viduḥ | 
 BRP167.001.2  tasyākhyānaṃ pravakṣyāmi śṛṇu vismayakārakam || 1 || 
 
 
 BRP167.002.1  antarvedyāṃ dvijaḥ kaścid brāhmaṇo vedapāragaḥ | 
 BRP167.002.2  tasya putrā mahāprājñā guṇarūpadayānvitāḥ || 2 || 
 
 
 BRP167.003.1  teṣāṃ kanīyān yo bhrātā śānto guṇagaṇair vṛtaḥ | 
 BRP167.003.2  āsandiva iti khyātaḥ sarvajñāno mahāmatiḥ || 3 || 
 
 
 BRP167.004.1  vivāhāya pitā tasmāai āsandivāya yatnavān | 
 BRP167.004.2  etasminn antare rātrau suptaṃ taṃ dvijaputrakam || 4 || 
 
 
 BRP167.005.1  aviṣṇusmaraṇaṃ saumyaśiraskam asamāhitam | 
 BRP167.005.2  āsandivaṃ krūrarūpā rākṣasī kāmarūpiṇī || 5 || 
 
 
 BRP167.006.1  tam ādāyāgamac chīghraṃ gautamyā dakṣiṇe taṭe | 
 BRP167.006.2  śrīgirer uttare pāre bahubrāhmaṇasevitam || 6 || 
 
 
 BRP167.007.1  nagaraṃ dharmanilayaṃ lakṣmyā nilayam eva ca | 
 BRP167.007.2  tatra rājā bṛhatkīrtiḥ sarvakṣatraguṇānvitaḥ || 7 || 
 
 
 BRP167.008.1  tasyāmitakṣemasubhikṣayuktaṃ | 
 BRP167.008.2  niśāvasāne dvijaputrayuktā | 
 
 BRP167.008.3  sā rākṣasī tat puram āsasāda | 
 BRP167.008.4  manojñarūpāṇi bibharti nityam || 8 || 
 
 
 BRP167.009.1  sā kāmarūpeṇa caraty aśeṣāṃ | 
 BRP167.009.2  mahīm imāṃ tena samaṃ dvijena | 
 BRP167.009.3  godāvarīdakṣiṇatīrabhāge | 
 BRP167.009.4  vṛddhākṛtis taṃ dvijam āha bhīmā || 9 || 
 
 rākṣasy uvāca: 
 
 BRP167.010.1  eṣā tu gaṅgā dvijamukhya sandhyā | 
 BRP167.010.2  upāsyatāṃ vipravaraiḥ sametya | 
 BRP167.010.3  yathocitaṃ vipravarās tu kāle | 
 BRP167.010.4  nopāsate yatnata eva sandhyām || 10 || 
 
 
 BRP167.011.1  nīcās ta evābhihitāḥ sureśair | 
 BRP167.011.2  antyāvasāyipravarās ta ete | 
 BRP167.011.3  ahaṃ janitrī tava ceti vācyaṃ | 
 BRP167.011.4  no ced idānīṃ tvam upaiṣi nāśam || 11 || 
 
 
 BRP167.012.1  madvākyakartāsi yadi dvijendra | 
 BRP167.012.2  sukhaṃ kariṣye tava yat priyaṃ ca | 
 BRP167.012.3  punaś ca deśaṃ nilayaṃ gurūṃś ca | 
 BRP167.012.4  samprāpayiṣye nanu satyam etat || 12 || 
 
 brahmovāca: 
 
 BRP167.013.1  sa prāha kā tvaṃ dvijapuṅgavo 'pi | 
 BRP167.013.2  sovāca taṃ rākṣasī kāmarūpā | 
 BRP167.013.3  viśvāsayantī śapathair anekais | 
 BRP167.013.4  taṃ bhrāntacittaṃ munirājaputram || 13 || 
 
 
 BRP167.014.1  kaṅkālinī nāma jagatprasiddhā | 
 BRP167.014.2  vipro 'pi tām āha niveditaṃ yat | 
 BRP167.014.3  tad eva kartāsmi na saṃśayo 'tra | 
 BRP167.014.4  yat tat priyaṃ vacmi karomi caiva || 14 || 
 
 brahmovāca: 
 
 BRP167.015.1  tad vipravacanaṃ śrutvā rākṣasī kāmarūpiṇī | 
 BRP167.015.2  vṛddhā tathāpi cārvaṅgī divyālaṅkārabhūṣaṇā || 15 || 
 
 
 BRP167.016.1  dvijam ādāya sarvatra matsuto 'yaṃ guṇākaraḥ | 
 BRP167.016.2  evaṃ vadantī sarvatra yāti vakti karoti ca || 16 || 
 
 
 BRP167.017.1  taṃ vipraṃ rūpasaubhāgyavayovidyāvibhūṣitam | 
 BRP167.017.2  tāṃ ca vṛddhāṃ guṇopetām asya māteti menire || 17 || 
 
 
 BRP167.018.1  tatra dvijavaraḥ kaścit svāṃ kanyāṃ bhūṣaṇānvitām | 
 BRP167.018.2  rākṣasīṃ tāṃ puraskṛtya prādāt tasmai dvijātaye || 18 || 
 
 
 BRP167.019.1  sā kanyā taṃ patiṃ prāpya kṛtārthāsmīty acintayat | 
 BRP167.019.2  sa dvijo 'pi guṇair yuktāṃ patnīṃ dṛṣṭvā suduḥkhitaḥ || 19 || 
 
 dvija uvāca: 
 
 BRP167.020.1  mām iyaṃ bhakṣayed eva rākṣasī pāparūpiṇī | 
 BRP167.020.2  kiṃ karomi kva gacchāmi kasyaitat kathayāmi vā || 20 || 
 
 
 
 BRP167.021.1  mahat saṅkaṭam āpannaṃ rakṣayiṣyati ko 'tra mām | 
 BRP167.021.2  bhāryā mameyaṃ kalyāṇī guṇarūpavayoyutā | 
 BRP167.021.3  enām apy aśubhākasmād bhakṣayiṣyati rākṣasī || 21 || 
 
 brahmovāca: 
 
 BRP167.022.1  etasminn antare tatra bhāryā sā guṇaśālinī | 
 BRP167.022.2  vṛddhāpy atidurādharṣā sā gatā kutracit tadā || 22 || 
 
 
 BRP167.023.1  praśrayāvanatā bhūtvā bālā cāpi pativratā | 
 BRP167.023.2  bhartāraṃ duḥkhitaṃ jñātvā patiṃ prāha rahaḥ śanaiḥ || 23 || 
 
 bhāryovāca: 
 
 BRP167.024.1  kasmāt te duḥkham āpannaṃ svāmiṃs tattvaṃ vadasva me || 24 || 
 
 brahmovāca: 
 
 BRP167.025.1  śanaiḥ provāca tāṃ bhāryāṃ yathāvat pūrvavistaram | 
 BRP167.025.2  kim akathyaṃ priye mitre kulīnāyāṃ ca yoṣiti || 25 || 
 
 
 BRP167.026.1  bhartṛvākyaṃ niśamyedaṃ provāca vadatāṃ varā || 26 || 
 
 bhāryovāca: 
 
 BRP167.027.1  anātmanaḥ sarvato 'pi bhayam asti gṛheṣv api | 
 BRP167.027.2  kuto bhayaṃ hy ātmavatāṃ kiṃ punar gautamītaṭe || 27 || 
 
 
 BRP167.028.1  vasatāṃ viṣṇubhaktānāṃ viraktānāṃ vivekinām | 
 BRP167.028.2  atra snātvā śucir bhūtvā stuhi devam anāmayam || 28 || 
 
 brahmovāca: 
 
 BRP167.029.1  etad ākarṇya gaṅgāyāṃ snātvā vigatakalmaṣaḥ | 
 BRP167.029.2  tuṣṭāva gautamītīre dvijo nārāyaṇaṃ tathā || 29 || 
 
 dvija uvāca: 
 
 BRP167.030.1  tvam antarātmā jagato 'sya nātha | 
 BRP167.030.2  tvam eva kartāsya mukunda hartā | 
 BRP167.030.3  tvaṃ pālakaḥ pālayase na dīnam | 
 BRP167.030.4  anāthabandho narasiṃha kasmāt || 30 || 
 
 
 BRP167.031.1  śrutvaitat prārthanaṃ tasya jagacchokanivāraṇaḥ | 
 BRP167.031.2  nārāyaṇo 'pi tāṃ pāpāṃ nijaghāna sa rākṣasīm || 31 || 
 
 
 BRP167.032.1  sudarśanena cakreṇa sahasrāreṇa bhāsvatā | 
 BRP167.032.2  tasmai prādād varān iṣṭān prāpayac ca guruṃ prabhuḥ || 32 || 
 
 
 BRP167.033.1  tataḥ prabhṛti tat tīrthaṃ vipraṃ nārāyaṇaṃ viduḥ | 
 BRP167.033.2  snānadānena pūjādyair yatra sidhyati vāñchitam || 33 || 
 
 
 
        Chapter 168: The performance of King Abhiṣṭut's horse-sacrifice
         SS  267-269 
 brahmovāca: 
 
 BRP168.001.1  bhānutīrtham iti khyātaṃ tvāṣṭraṃ māheśvaraṃ tathā | 
 BRP168.001.2  aindraṃ yāmyaṃ tathāgneyaṃ sarvapāpapraṇāśanam || 1 || 
 
 
 BRP168.002.1  abhiṣṭuta iti khyāto rājāsīt priyadarśanaḥ | 
 BRP168.002.2  hayamedhena puṇyena yaṣṭum ārabdhavān surān || 2 || 
 
 
 
 BRP168.003.1  tatrartvijaḥ ṣoḍaśa syur vasiṣṭhātripurogamāḥ | 
 BRP168.003.2  kṣatriye yajamāne tu yajñabhūmiḥ kathaṃ bhavet || 3 || 
 
 
 BRP168.004.1  brāhmaṇe dīkṣite rājā bhuvaṃ dāsyati yajñiyām | 
 BRP168.004.2  bhūpatau dīkṣite dātā ko bhavet ko nu yācate || 4 || 
 
 
 BRP168.005.1  yācñeyam akhilāśarmajananī pāparūpiṇī | 
 BRP168.005.2  kenāpy ato na kāryaiva kṣatriyeṇa viśeṣataḥ || 5 || 
 
 
 BRP168.006.1  evaṃ mīmāṃsamāneṣu brāhmaṇeṣu parasparam | 
 BRP168.006.2  tatra prāha mahāprājño vasiṣṭho dharmavittamaḥ || 6 || 
 
 vasiṣṭha uvāca: 
 
 BRP168.007.1  rājñi dīkṣāyamāṇe tu sūryo yācyo bhuvaṃ prati | 
 BRP168.007.2  dehi me deva savitar yajanaṃ devatocitam || 7 || 
 
 
 BRP168.008.1  daivaṃ kṣatram asi brahman bhūtanātha namo 'stu te | 
 BRP168.008.2  yācitaḥ savitā rājñā devānāṃ yajanaṃ śubham || 8 || 
 
 
 BRP168.009.1  dadāty eva tato rājan prārthayeśaṃ divākaram || 9 || 
 
 brahmovāca: 
 
 BRP168.010.1  tathety uktvābhiṣṭuto 'pi devadevaṃ divākaram | 
 BRP168.010.2  śraddhayā prārthayām āsa harīśājātmakaṃ ravim || 10 || 
 
 rājovāca: 
 
 BRP168.011.1  devānāṃ yajanaṃ dehi savitas te namo 'stu te || 11 || 
 
 brahmovāca: 
 
 BRP168.012.1  kṣatraṃ daivaṃ yataḥ sūryo dattā bhūr bhūpates tataḥ | 
 BRP168.012.2  savitā devadeveśo dadāmīty abhyabhāṣata || 12 || 
 
 
 BRP168.013.1  evaṃ karoti yo yajñaṃ tasya riṣṭir na kācana | 
 BRP168.013.2  tathā vājimakhe sattre brāhmaṇair vedapāragaiḥ || 13 || 
 
 
 BRP168.014.1  prārabdhe 'bhiṣṭutā rājñā yatrāgād bhūpatiṃ raviḥ | 
 BRP168.014.2  devānāṃ yajanaṃ dātuṃ bhānutīrthaṃ tad ucyate || 14 || 
 
 
 BRP168.015.1  taṃ devakratum utkṛṣṭaṃ hayamedhaṃ surair yutam | 
 BRP168.015.2  daityāś ca danujāś caiva tathānye yajñaghātakāḥ || 15 || 
 
 
 BRP168.016.1  brahmaveṣadharāḥ sarve gāyantaḥ sāmagā iva | 
 BRP168.016.2  te 'pi tatra mahāprājñāḥ prāviśann anivāritāḥ || 16 || 
 
 
 BRP168.017.1  camasāni ca pātrāṇi somaṃ caṣālam eva ca | 
 BRP168.017.2  somapānaṃ havis tyāgam ṛtvijo bhūpatiṃ tathā || 17 || 
 
 
 BRP168.018.1  nindanti nikṣipanty anye hasanty anye tathāsurāḥ | 
 BRP168.018.2  teṣāṃ ceṣṭāṃ na jānanti viśvarūpaṃ vinā mune || 18 || 
 
 
 BRP168.019.1  viśvarūpo 'pi pitaraṃ prāha daityā ime iti | 
 BRP168.019.2  tat putravacanaṃ śrutvā tvaṣṭā prāha surān idam || 19 || 
 
 tvaṣṭovāca: 
 
 BRP168.020.1  gṛhītvā vāridarbhāṃś ca prokṣayadhvaṃ samantataḥ | 
 BRP168.020.2  ye nindanti makhaṃ puṇyaṃ camasaṃ somam eva ca || 20 || 
 
 
 BRP168.021.1  mayā tv apahatāḥ sarva ity uktvā pariṣiñcata || 21 || 
 
 brahmovāca: 
 
 BRP168.022.1  tathā cakruḥ suragaṇās tvaṣṭā cāpi tathākarot | 
 BRP168.022.2  bhasmībhūtās tataḥ sarve kāndiśīkās tato 'bhavan || 22 || 
 
 
 
 BRP168.023.1  hatā mayā mahāpāpā ity uktvā vāry avākṣipat | 
 BRP168.023.2  tataḥ kṣīṇāyuṣo daityāḥ prātiṣṭhan kupitās tataḥ || 23 || 
 
 
 BRP168.024.1  yatraitat prākṣipad vāri tvaṣṭā lokaprajāpatiḥ | 
 BRP168.024.2  tvāṣṭraṃ tīrthaṃ tad ākhyātaṃ sarvapāpapraṇāśanam || 24 || 
 
 
 BRP168.025.1  tvaṣṭur vākyāc cyutān daityān nijaghāna yamas tadā | 
 BRP168.025.2  kāladaṇḍena cakreṇa kālapāśena manyunā || 25 || 
 
 
 BRP168.026.1  yatra te nihatā daityās tat tīrthaṃ yāmyam ucyate | 
 BRP168.026.2  yatrābhavat kratuḥ pūrṇo hutvāgnau cāmṛtaṃ bahu || 26 || 
 
 
 BRP168.027.1  dhārābhiḥ śaramānābhir akhaṇḍābhir mahādhvare | 
 BRP168.027.2  yatrābhavad dhavyavāhas tṛptas tasya hy abhiṣṭutaḥ || 27 || 
 
 
 BRP168.028.1  agnitīrthaṃ tad ākhyātam aśvamedhaphalapradam | 
 BRP168.028.2  indro marudbhir nṛpatiṃ prāhedaṃ vacanaṃ śubham || 28 || 
 
 
 BRP168.029.1  tvaṃ saṃrāḍ bhavitā rājann ubhayor api lokayoḥ | 
 BRP168.029.2  sakhā mama priyo nityaṃ bhavitā nātra saṃśayaḥ || 29 || 
 
 
 BRP168.030.1  sa kṛtārtho martyaloka indratīrthe ca tarpaṇam | 
 BRP168.030.2  kuryāt pitṝṇāṃ prītyarthaṃ yamatīrthe viśeṣataḥ || 30 || 
 
 
 BRP168.031.1  māheśvaraṃ tu tat tīrthaṃ pūjito 'bhiṣṭutaḥ śivaḥ | 
 BRP168.031.2  bhaktiyuktena vipraiś ca sarvakarmaviśāradaiḥ || 31 || 
 
 
 BRP168.032.1  vaidikair laukikaiś caiva mantraiḥ pūjyaṃ maheśvaram | 
 BRP168.032.2  nṛtyair gītais tathā vādyair amṛtaiḥ pañcasambhavaiḥ || 32 || 
 
 
 BRP168.033.1  upacāraiś ca bahubhir daṇḍapātapradakṣiṇaiḥ | 
 BRP168.033.2  dhūpair dīpaiś ca naivedyaiḥ puṣpair gandhaiḥ sugandhibhiḥ || 33 || 
 
 
 BRP168.034.1  pūjayām āsa deveśaṃ viṣṇuṃ śambhuṃ dhiyaikayā | 
 BRP168.034.2  tataḥ prasannau deveśau varān dadatur ojasā || 34 || 
 
 
 BRP168.035.1  abhiṣṭute narendrāya bhuktimuktī ubhe api | 
 BRP168.035.2  māhātmyam asya tīrthasya tathā dadatur uttamam || 35 || 
 
 
 BRP168.036.1  tataḥprabhṛti tat tīrthaṃ śaivaṃ vaiṣṇavam ucyate | 
 BRP168.036.2  tatra snānaṃ ca dānaṃ ca sarvakāmapradaṃ viduḥ || 36 || 
 
 
 BRP168.037.1  imāni sarvatīrthāni smared api paṭheta vā | 
 BRP168.037.2  vimuktaḥ sarvapāpebhyaḥ śivaviṣṇupuraṃ vrajet || 37 || 
 
 
 BRP168.038.1  bhānutīrthe viśeṣeṇa snānaṃ sarvārthasiddhidam | 
 BRP168.038.2  tatra tīrthe mahāpuṇyaṃ tīrthānāṃ śatam atra hi || 38 || 
 
 
 
        Chapter 169: The hunter and the Brahmin as devotees of Śiva
         SS  269-270 
 brahmovāca: 
 
 BRP169.001.1  bhillatīrtham iti khyātaṃ rogaghnaṃ pāpanāśanam | 
 BRP169.001.2  mahādevapadāmbhojayugabhaktipradāyakam || 1 || 
 
 
 BRP169.002.1  tatrāpy evaṃvidhāṃ puṇyāṃ kathāṃ śṛṇu mahāmate | 
 BRP169.002.2  gaṅgāyā dakṣiṇe tīre śrīgirer uttare taṭe || 2 || 
 
 
 BRP169.003.1  ādikeśa iti khyāta ṛṣibhiḥ paripūjitaḥ | 
 BRP169.003.2  mahādevo liṅgarūpī sadāste sarvakāmadaḥ || 3 || 
 
 
 
 BRP169.004.1  sindhudvīpa iti khyāto muniḥ paramadhārmikaḥ | 
 BRP169.004.2  tasya bhrātā veda iti sa cāpi paramo ṛṣiḥ || 4 || 
 
 
 BRP169.005.1  tam ādikeśaṃ vai devaṃ tripurāriṃ trilocanam | 
 BRP169.005.2  nityaṃ pūjayate bhaktyā prāpte madhyandine ravau || 5 || 
 
 
 BRP169.006.1  bhikṣāṭanāya vedo 'pi yāti grāmaṃ vicakṣaṇaḥ | 
 BRP169.006.2  yāte tasmin dvijavare vyādhaḥ paramadhārmikaḥ || 6 || 
 
 
 BRP169.007.1  tasmin girivare puṇye mṛgayāṃ yāti nityaśaḥ | 
 BRP169.007.2  aṭitvā vividhān deśān mṛgān hatvā yathāsukham || 7 || 
 
 
 BRP169.008.1  mukhe gṛhītvā pānīyam abhiṣekāya śūlinaḥ | 
 BRP169.008.2  nyasya māṃsaṃ dhanuṣkoṭyāṃ śrānto vyādhaḥ śivaṃ prabhum || 8 || 
 
 
 BRP169.009.1  ādikeśaṃ samāgatya nyasya māṃsaṃ tato bahiḥ | 
 BRP169.009.2  gaṅgāṃ gatvā mukhe vāri gṛhītvāgatya taṃ śivam || 9 || 
 
 
 BRP169.010.1  yasya kasyāpi pattrāṇi kareṇādāya bhaktitaḥ | 
 BRP169.010.2  apareṇa ca māṃsāni naivedyārthaṃ ca tanmanāḥ || 10 || 
 
 
 BRP169.011.1  ādikeśaṃ samāgatya vedenārcitam ojasā | 
 BRP169.011.2  pādenāhatya tāṃ pūjāṃ mukhānītena vāriṇā || 11 || 
 
 
 BRP169.012.1  snāpayitvā śivaṃ devam arcayitvā tu pattrakaiḥ | 
 BRP169.012.2  kalpayitvā tu tan māṃsaṃ śivo me prīyatām iti || 12 || 
 
 
 BRP169.013.1  naiva kiñcit sa jānāti śivabhaktiṃ vinā śubhām | 
 BRP169.013.2  tato yāti svakaṃ sthānaṃ māṃsena tu yathāgatam || 13 || 
 
 
 BRP169.014.1  karoty etādṛg āgatya āgatya pratyaham eva saḥ | 
 BRP169.014.2  tathāpīśas tutoṣāsya vicitrā hīśvarasthitiḥ || 14 || 
 
 
 BRP169.015.1  yāvan nāyāty asau bhillaḥ śivas tāvan na saukhyabhāk | 
 BRP169.015.2  bhaktānukampitāṃ śambhor mānātītāṃ tu vetti kaḥ || 15 || 
 
 
 BRP169.016.1  sampūjayaty ādikeśam umayā pratyahaṃ śivam | 
 BRP169.016.2  evaṃ bahutithe kāle yāte vedaś cukopa ha || 16 || 
 
 
 BRP169.017.1  pūjāṃ mantravatīṃ citrāṃ śivabhaktisamanvitām | 
 BRP169.017.2  ko nu vidhvaṃsate pāpo mattaḥ sa vadham āpnuyāt || 17 || 
 
 
 BRP169.018.1  gurudevadvijasvāmidrohī vadhyo muner api | 
 BRP169.018.2  sarvasyāpi vadhārho 'sau śivasya drohakṛn naraḥ || 18 || 
 
 
 BRP169.019.1  evaṃ niścitya medhāvī vedaḥ sindhos tathānujaḥ | 
 BRP169.019.2  kasyeyaṃ pāpaceṣṭā syāt pāpiṣṭhasya durātmanaḥ || 19 || 
 
 
 BRP169.020.1  puṣpair vanyabhavair divyaiḥ kandair mūlaphalaiḥ śubhaiḥ | 
 BRP169.020.2  kṛtāṃ pūjāṃ sa vidhvasya hy anyāṃ pūjāṃ karoti yaḥ || 20 || 
 
 
 BRP169.021.1  māṃsena tarupattraiś ca sa ca vadhyo bhaven mama | 
 BRP169.021.2  evaṃ sañcintya medhāvī gopayitvā tanuṃ tadā || 21 || 
 
 
 BRP169.022.1  taṃ paśyeyam ahaṃ pāpaṃ pūjākartāram īśvare | 
 BRP169.022.2  etasminn antare prāyād vyādho devaṃ yathā purā || 22 || 
 
 
 BRP169.023.1  nityavat pūjayantaṃ tam ādikeśas tadābravīt || 23 || 
 
 ādikeśa uvāca: 
 
 BRP169.024.1  bho bho vyādha mahābuddhe śrānto 'sīti punaḥ punaḥ | 
 BRP169.024.2  cirāya katham āyātas tvāṃ vinā tāta duḥkhitaḥ | 
 BRP169.024.3  na vindāmi sukhaṃ kiñcit samāśvasihi putraka || 24 || 
 
 
 brahmovāca: 
 
 BRP169.025.1  tam evaṃvādinaṃ devaṃ vedaḥ śrutvā vilokya tu | 
 BRP169.025.2  cukopa vismayāviṣṭo na ca kiñcid uvāca ha || 25 || 
 
 
 BRP169.026.1  vyādhaś ca nityavat pūjāṃ kṛtvā svabhavanaṃ yayau | 
 BRP169.026.2  vedaś ca kupito bhūtvā āgatyeśam uvāca ha || 26 || 
 
 veda uvāca: 
 
 BRP169.027.1  ayaṃ vyādhaḥ pāparataḥ kriyājñānavivarjitaḥ | 
 BRP169.027.2  prāṇihiṃsārataḥ krūro nirdayaḥ sarvajantuṣu || 27 || 
 
 
 BRP169.028.1  hīnajātir akiñcijjño gurukramavivarjitaḥ | 
 BRP169.028.2  sadānucitakārī cānirjitākhilagogaṇaḥ || 28 || 
 
 
 BRP169.029.1  tasyātmānaṃ darśitavān na māṃ kiñcana vakṣyasi | 
 BRP169.029.2  pūjāṃ mantravidhānena karomīśa yatavrataḥ || 29 || 
 
 
 BRP169.030.1  tvadekaśaraṇo nityaṃ bhāryāputravivarjitaḥ | 
 BRP169.030.2  vyādho māṃsena duṣṭena pūjāṃ tava karoty asau || 30 || 
 
 
 BRP169.031.1  tasya prasanno bhagavān na mameti mahādbhutam | 
 BRP169.031.2  śāstim asya kariṣyāmi bhillasya hy apakāriṇaḥ || 31 || 
 
 
 BRP169.032.1  mṛdoḥ kopi bhavet prītaḥ kopi tadvad durātmanaḥ | 
 BRP169.032.2  tasmād ahaṃ mūrdhni śilāṃ pātayeyam asaṃśayam || 32 || 
 
 brahmovāca: 
 
 BRP169.033.1  ity uktavati vai vede vihasyeśo 'bravīd idam || 33 || 
 
 ādikeśa uvāca: 
 
 BRP169.034.1  śvaḥ pratīkṣasva paścān me śilāṃ pātaya mūrdhani || 34 || 
 
 brahmovāca: 
 
 BRP169.035.1  tathety uktvā sa vedo 'pi śilāṃ santyajya bāhunā | 
 BRP169.035.2  upasaṃhṛtya taṃ kopaṃ śvaḥ karomīty uvāca ha || 35 || 
 
 
 BRP169.036.1  tataḥ prātaḥ samāgatya kṛtvā snānādikarma ca | 
 BRP169.036.2  vedo 'pi nityavat pūjāṃ kurvan paśyati mastake || 36 || 
 
 
 BRP169.037.1  liṅgasya savraṇāṃ bhīmāṃ dhārāṃ ca rudhiraplutām | 
 BRP169.037.2  vedaḥ sa vismito bhūtvā kim idaṃ liṅgamūrdhani || 37 || 
 
 
 BRP169.038.1  mahotpāto bhavet kasya sūcayed ity acintayat | 
 BRP169.038.2  mṛdbhiś ca gomayenāpi kuśais taṃ gāṅgavāribhiḥ || 38 || 
 
 
 BRP169.039.1  prakṣālayitvā tāṃ pūjāṃ kṛtavān nityavat tadā | 
 BRP169.039.2  etasminn antare prāyād vyādho vigatakalmaṣaḥ || 39 || 
 
 
 BRP169.040.1  mūrdhānaṃ vraṇasaṃyuktaṃ saraktaṃ liṅgamastake | 
 BRP169.040.2  śaṅkarasyādikeśasya dadṛśe 'ntargatas tadā || 40 || 
 
 
 BRP169.041.1  dṛṣṭvaiva kim idaṃ citram ity uktvā niśitaiḥ śaraiḥ | 
 BRP169.041.2  ātmānaṃ bhedayām āsa śatadhā ca sahasradhā || 41 || 
 
 
 BRP169.042.1  svāmino vaikṛtaṃ dṛṣṭvā kaḥ kṣametottamāśayaḥ | 
 BRP169.042.2  muhur nininda cātmānaṃ mayi jīvaty abhūd idam || 42 || 
 
 
 BRP169.043.1  kaṣṭam āpatitaṃ kīdṛg aho durvidhivaiśasāt | 
 BRP169.043.2  tat karma tasya saṃvīkṣya mahādevo 'tivismitaḥ | 
 BRP169.043.3  tataḥ provāca bhagavān vedaṃ vedavidāṃ varam || 43 || 
 
 
 ādikeśa uvāca: 
 
 BRP169.044.1  paśya vyādhaṃ mahābuddhe bhaktaṃ bhāvena saṃyutam | 
 BRP169.044.2  tvaṃ tu mṛdbhiḥ kuśair vārbhir mūrdhānaṃ spṛṣṭavān asi || 44 || 
 
 
 BRP169.045.1  anena sahasā brahman mamātmāpi niveditaḥ | 
 BRP169.045.2  bhaktiḥ premāthavā śaktir vicāro yatra vidyate | 
 BRP169.045.3  tasmād asmai varān dāsye paścāt tubhyaṃ dvijottama || 45 || 
 
 brahmovāca: 
 
 BRP169.046.1  vareṇa cchandayām āsa vyādhaṃ devo maheśvaraḥ | 
 BRP169.046.2  vyādhaḥ provāca deveśaṃ nirmālyaṃ tava yad bhavet || 46 || 
 
 
 BRP169.047.1  tad asmākaṃ bhaven nātha mannāmnā tīrtham ucyatām | 
 BRP169.047.2  sarvakratuphalaṃ tīrthaṃ smaraṇād eva jāyatām || 47 || 
 
 brahmovāca: 
 
 BRP169.048.1  tathety uvāca deveśas tatas tat tīrtham uttamam | 
 BRP169.048.2  bhillatīrthaṃ samastāghasaṅghavicchedakāraṇam || 48 || 
 
 
 BRP169.049.1  śrīmahādevacaraṇamahābhaktividhāyakam | 
 BRP169.049.2  abhavat snānadānādyair bhuktimuktipradāyakam | 
 BRP169.049.3  vedasyāpi varān prādāc chivo nānāvidhān bahūn || 49 || 
 
 
 
        Chapter 170: The good merchant and the treacherous Brahmin
         SS  270-273 
 brahmovāca: 
 
 BRP170.001.1  cakṣustīrtham iti khyātaṃ rūpasaubhāgyadāyakam | 
 BRP170.001.2  yatra yogeśvaro devo gautamyā dakṣiṇe taṭe || 1 || 
 
 
 BRP170.002.1  puraṃ bhauvanam ākhyātaṃ girimūrdhny abhidhīyate | 
 BRP170.002.2  yatrāsau bhauvano rājā kṣatradharmaparāyaṇaḥ || 2 || 
 
 
 BRP170.003.1  tasmin puravare kaścid brāhmaṇo vṛddhakauśikaḥ | 
 BRP170.003.2  tatputro gautama iti khyāto vedaviduttamaḥ || 3 || 
 
 
 BRP170.004.1  tasya mātur manodoṣād viparīto 'bhavad dvijaḥ | 
 BRP170.004.2  sakhā tasya vaṇik kaścin maṇikuṇḍala ucyate || 4 || 
 
 
 BRP170.005.1  tena sakhyaṃ dvijasyāsīd viṣamaṃ dvijavaiśyayoḥ | 
 BRP170.005.2  śrīmaddaridrayor nityaṃ parasparahitaiṣiṇoḥ || 5 || 
 
 
 BRP170.006.1  kadācid gautamo vaiśyaṃ vitteśaṃ maṇikuṇḍalam | 
 BRP170.006.2  prāhedaṃ vacanaṃ prītyā rahaḥ sthitvā punaḥ punaḥ || 6 || 
 
 gautama uvāca: 
 
 BRP170.007.1  gacchāmo dhanam ādātuṃ parvatān udadhīn api | 
 BRP170.007.2  yauvanaṃ tad vṛthā jñeyaṃ vinā saukhyānukūlyataḥ | 
 BRP170.007.3  dhanaṃ vinā tat kathaṃ syād aho dhiṅ nirdhanaṃ naram || 7 || 
 
 brahmovāca: 
 
 BRP170.008.1  kuṇḍalo dvijam āhedaṃ matpitropārjitaṃ dhanam | 
 BRP170.008.2  bahv asti kiṃ dhanenādya kariṣye dvijasattama | 
 BRP170.008.3  dvijaḥ punar uvācedaṃ maṇikuṇḍalam ojasā || 8 || 
 
 
 gautama uvāca: 
 
 BRP170.009.1  dharmārthajñānakāmānāṃ ko nu tṛptaḥ praśasyate | 
 BRP170.009.2  utkarṣaprāptir evaiṣāṃ sakhe ślāghyā śarīriṇām || 9 || 
 
 
 BRP170.010.1  svenaiva vyavasāyena dhanyā jīvanti jantavaḥ | 
 BRP170.010.2  paradattārthasantuṣṭāḥ kaṣṭajīvina eva te || 10 || 
 
 
 BRP170.011.1  sa putraḥ śasyate loke pitṛbhiś cābhinandyate | 
 BRP170.011.2  yaḥ paitryam abhilipseta na vācāpi tu kuṇḍala || 11 || 
 
 
 BRP170.012.1  svabāhubalam āśritya yo 'rthān arjayate sutaḥ | 
 BRP170.012.2  sa kṛtārtho bhavel loke paitryaṃ vittaṃ na tu spṛśet || 12 || 
 
 
 BRP170.013.1  svayam ārjya suto vittaṃ pitre dāsyati bandhave | 
 BRP170.013.2  taṃ tu putraṃ vijānīyād itaro yonikīṭakaḥ || 13 || 
 
 brahmovāca: 
 
 BRP170.014.1  etac chrutvā tu tad vākyaṃ brāhmaṇasyābhilāṣiṇaḥ | 
 BRP170.014.2  tatheti matvā tadvākyaṃ ratnāny ādāya satvaraḥ || 14 || 
 
 
 BRP170.015.1  ātmakīyāni vittāni gautamāya nyavedayat | 
 BRP170.015.2  dhanenaitena deśāṃś ca paribhramya yathāsukham || 15 || 
 
 
 BRP170.016.1  dhanāny ādāya vittāni punar eṣyāmahe gṛham | 
 BRP170.016.2  satyam eva vaṇig vakti sa tu vipraḥ pratārakaḥ || 16 || 
 
 
 BRP170.017.1  pāpātmā pāpacittaṃ ca na bubodha vaṇig dvijam | 
 BRP170.017.2  tau parasparam āmantrya mātāpitror ajānatoḥ || 17 || 
 
 
 BRP170.018.1  deśād deśāntaraṃ yātau dhanārthaṃ tau vaṇigdvijau | 
 BRP170.018.2  vaṇigghastasthitaṃ vittaṃ brāhmaṇo hartum icchati || 18 || 
 
 brāhmaṇa uvāca: 
 
 BRP170.019.1  yena kenāpy upāyena tad dhanaṃ hi samāhare | 
 BRP170.019.2  aho pṛthivyāṃ ramyāṇi nagarāṇi sahasraśaḥ || 19 || 
 
 
 BRP170.020.1  iṣṭapradātryaḥ kāmasya devatā iva yoṣitaḥ | 
 BRP170.020.2  manoharās tatra tatra santi kiṃ kriyate mayā || 20 || 
 
 
 BRP170.021.1  dhanam āhṛtya yatnena yoṣidbhyo yadi dīyate | 
 BRP170.021.2  bhujyante tās tato nityaṃ saphalaṃ jīvitaṃ hi tat || 21 || 
 
 
 BRP170.022.1  nṛtyagītarato nityaṃ paṇyastrībhir alaṅkṛtaḥ | 
 BRP170.022.2  bhokṣye kathaṃ tu tad vittaṃ vaiśyān maddhastam āgatam || 22 || 
 
 brahmovāca: 
 
 BRP170.023.1  evaṃ cintayamāno 'sau gautamaḥ prahasann iva | 
 BRP170.023.2  maṇikuṇḍalam āhedam adharmād eva jantavaḥ || 23 || 
 
 
 BRP170.024.1  vṛddhiṃ sukham abhīṣṭāni prāpnuvanti na saṃśayaḥ | 
 BRP170.024.2  dharmiṣṭhāḥ prāṇino loke dṛśyante duḥkhabhāginaḥ || 24 || 
 
 
 BRP170.025.1  tasmād dharmeṇa kiṃ tena duḥkhaikaphalahetunā || 25 || 
 
 brahmovāca: 
 
 BRP170.026.1  nety uvāca tato vaiśyaḥ sukhaṃ dharme pratiṣṭhitam | 
 BRP170.026.2  pāpe duḥkhaṃ bhayaṃ śoko dāridryaṃ kleśa eva ca | 
 BRP170.026.3  yato dharmas tato muktiḥ svadharmaḥ kiṃ vinaśyati || 26 || 
 
 
 brahmovāca: 
 
 BRP170.027.1  evaṃ vivadatos tatra samparāyas tayor abhūt | 
 BRP170.027.2  yasya pakṣo bhavej jyāyān sa parārtham avāpnuyāt || 27 || 
 
 
 BRP170.028.1  pṛcchāvaḥ kasya prābalyaṃ dharmiṇo vāpy adharmiṇaḥ | 
 BRP170.028.2  vedāt tu laukikaṃ jyeṣṭhaṃ loke dharmāt sukhaṃ bhavet || 28 || 
 
 
 BRP170.029.1  evaṃ vivadamānau tāv ūcatuḥ sakalāñ janān | 
 BRP170.029.2  dharmasya vāpy adharmasya prābalyam anayor bhuvi || 29 || 
 
 
 BRP170.030.1  tad vadantu yathāvṛttam evam ūcatur ojasā | 
 BRP170.030.2  evaṃ tatrocire kecid ye dharmeṇānuvartinaḥ || 30 || 
 
 
 BRP170.031.1  tair duḥkham anubhūyate pāpiṣṭhāḥ sukhino janāḥ | 
 BRP170.031.2  samparāye dhanaṃ sarvaṃ jitaṃ vipre nyavedayat || 31 || 
 
 
 BRP170.032.1  maṇimān dharmavicchreṣṭhaḥ punar dharmaṃ praśaṃsati | 
 BRP170.032.2  maṇimantaṃ dvijaḥ prāha kiṃ dharmam anuśaṃsasi | 
 
 brahmovāca: 
 
 BRP170.032.3  tatheti cety āha vaiśyo brāhmaṇaḥ punar abravīt || 32 || 
 
 brāhmaṇa uvāca: 
 
 BRP170.033.1  jitaṃ mayā dhanaṃ vaiśya nirlajjaḥ kiṃ nu bhāṣase | 
 BRP170.033.2  mayaiva vijito dharmo yatheṣṭacaraṇātmanā || 33 || 
 
 brahmovāca: 
 
 BRP170.034.1  tad brāhmaṇavacaḥ śrutvā vaiśyaḥ sasmita ūcivān || 34 || 
 
 vaiśya uvāca: 
 
 BRP170.035.1  pulākā iva dhānyeṣu puttikā iva pakṣiṣu | 
 BRP170.035.2  tathaiva tān sakhe manye yeṣāṃ dharmo na vidyate || 35 || 
 
 
 BRP170.036.1  caturṇāṃ puruṣārthānāṃ dharmaḥ prathama ucyate | 
 BRP170.036.2  paścād arthaś ca kāmaś ca sa dharmo mayi tiṣṭhati | 
 BRP170.036.3  kathaṃ brūṣe dvijaśreṣṭha mayā vijitam ity adaḥ || 36 || 
 
 brahmovāca: 
 
 BRP170.037.1  dvijo vaiśyaṃ punaḥ prāha hastābhyāṃ jāyatāṃ paṇaḥ | 
 BRP170.037.2  tatheti manyate vaiśyas tau gatvā punar ūcatuḥ || 37 || 
 
 
 BRP170.038.1  pūrvaval laukikān gatvā jitam ity abravīd dvijaḥ | 
 BRP170.038.2  karau chittvā tataḥ prāha kathaṃ dharmaṃ tu manyase | 
 BRP170.038.3  ākṣipto brāhmaṇenaivaṃ vaiśyo vacanam abravīt || 38 || 
 
 vaiśya uvāca: 
 
 BRP170.039.1  dharmam eva paraṃ manye prāṇaiḥ kaṇṭhagatair api | 
 BRP170.039.2  mātā pitā suhṛd bandhur dharma eva śarīriṇām || 39 || 
 
 brahmovāca: 
 
 BRP170.040.1  evaṃ vivadamānau tāv arthavān brāhmaṇo 'bhavat | 
 BRP170.040.2  vimukto vaiśyakas tatra bāhubhyāṃ ca dhanena ca || 40 || 
 
 
 BRP170.041.1  evaṃ bhramantau samprāptau gaṅgāṃ yogeśvaraṃ harim | 
 BRP170.041.2  yadṛcchayā muniśreṣṭha mithas tāv ūcatuḥ punaḥ || 41 || 
 
 
 BRP170.042.1  vaiśyo gaṅgāṃ tu yogeśaṃ dharmam eva praśaṃsati | 
 BRP170.042.2  atikopād dvijo vaiśyam ākṣipan punar abravīt || 42 || 
 
 
 brāhmaṇa uvāca: 
 
 BRP170.043.1  gataṃ dhanaṃ karau chinnāv avaśiṣṭo 'subhir bhavān | 
 BRP170.043.2  tvam anyathā yadi brūṣa āhariṣye 'sinā śiraḥ || 43 || 
 
 brahmovāca: 
 
 BRP170.044.1  vihasya punar āhedaṃ vaiśyo gautamam añjasā || 44 || 
 
 vaiśya uvāca: 
 
 BRP170.045.1  dharmam eva paraṃ manye yathecchasi tathā kuru | 
 BRP170.045.2  brāhmaṇāṃś ca gurūn devān vedān dharmaṃ janārdanam || 45 || 
 
 
 BRP170.046.1  yas tu nindayate pāpo nāsau spṛśyo 'tha pāpakṛt | 
 BRP170.046.2  upekṣaṇīyo durvṛttaḥ pāpātmā dharmadūṣakaḥ || 46 || 
 
 brahmovāca: 
 
 BRP170.047.1  tataḥ prāha sa kopena dharmaṃ yady anuśaṃsasi | 
 BRP170.047.2  āvayoḥ prāṇayor atra paṇaḥ syād iti vai mune || 47 || 
 
 
 BRP170.048.1  evam ukte gautamena tathety āha vaṇik tadā | 
 BRP170.048.2  punar apy ūcatur ubhau lokāṃl lokās tathocire || 48 || 
 
 
 BRP170.049.1  yogeśvarasya purato gautamyā dakṣiṇe taṭe | 
 BRP170.049.2  taṃ nipātya viśaṃ vipraś cakṣur utpāṭya cābravīt || 49 || 
 
 vipra uvāca: 
 
 BRP170.050.1  gato 'sīmāṃ daśāṃ vaiśya nityaṃ dharmapraśaṃsayā | 
 BRP170.050.2  gataṃ dhanaṃ gataṃ cakṣuś cheditau karapallavau | 
 BRP170.050.3  pṛṣṭo 'si mitra gacchāmi maivaṃ brūyāḥ kathāntare || 50 || 
 
 brahmovāca: 
 
 BRP170.051.1  tasmin prayāte vaiśyo 'sau cintayām āsa cetasi | 
 BRP170.051.2  hā kaṣṭaṃ me kim abhavad dharmaikamanaso hare || 51 || 
 
 
 BRP170.052.1  sa kuṇḍalo vaṇikśreṣṭho nirdhano gatabāhukaḥ | 
 BRP170.052.2  gatanetraḥ śucaṃ prāpto dharmam evānusaṃsmaran || 52 || 
 
 
 BRP170.053.1  evaṃ bahuvidhāṃ cintāṃ kurvann āste mahītale | 
 BRP170.053.2  niśceṣṭo 'tha nirutsāhaḥ patitaḥ śokasāgare || 53 || 
 
 
 BRP170.054.1  dināvasāne śarvaryām udite candramaṇḍale | 
 BRP170.054.2  ekādaśyāṃ śuklapakṣe tatrāyāti vibhīṣaṇaḥ || 54 || 
 
 
 BRP170.055.1  sa tu yogeśvaraṃ devaṃ pūjayitvā yathāvidhi | 
 BRP170.055.2  snātvā tu gautamīṃ gaṅgāṃ saputro rākṣasair vṛtaḥ || 55 || 
 
 
 BRP170.056.1  vibhīṣaṇasya hi suto vibhīṣaṇa ivāparaḥ | 
 BRP170.056.2  vaibhīṣaṇir iti khyātas tam apaśyad uvāca ha || 56 || 
 
 
 BRP170.057.1  vaiśyasya vacanaṃ śrutvā yathāvṛttaṃ sa dharmavit | 
 BRP170.057.2  pitre nivedayām āsa laṅkeśāya mahātmane | 
 BRP170.057.3  sa tu laṅkeśvaraḥ prāha putraṃ prītyā guṇākaram || 57 || 
 
 vibhīṣaṇa uvāca: 
 
 BRP170.058.1  śrīmān rāmo mama gurus tasya mānyaḥ sakhā mama | 
 BRP170.058.2  hanumān iti vikhyātas tenānīto girir mahān || 58 || 
 
 
 BRP170.059.1  purā kāryāntare prāpte sarvauṣadhyāśrayo 'calaḥ | 
 BRP170.059.2  jāte kārye tam ādāya himavantam athāgamat || 59 || 
 
 
 
 BRP170.060.1  viśalyakaraṇī ceti mṛtasañjīvanīti ca | 
 BRP170.060.2  tadānīya mahābuddhī rāmāyākliṣṭakarmaṇe || 60 || 
 
 
 BRP170.061.1  nivedayitvā tat sādhyaṃ tasmin vṛtte samāgataḥ | 
 BRP170.061.2  punar giriṃ samādāya āgacchad devaparvatam || 61 || 
 
 
 BRP170.062.1  tām ānīyāsya hṛdaye niveśaya hariṃ smaran | 
 BRP170.062.2  tataḥ prāpsyaty ayaṃ sarvam apekṣitam udāradhīḥ || 62 || 
 
 
 BRP170.063.1  gacchatas tasya vegena viśalyakaraṇī punaḥ | 
 BRP170.063.2  apatad gautamītīre yatra yogeśvaro hariḥ || 63 || 
 
 vaibhīṣaṇir uvāca: 
 
 BRP170.064.1  tām oṣadhīṃ mama pitar darśayāśu vilamba mā | 
 BRP170.064.2  parārtiśamanād anyac chreyo na bhuvanatraye || 64 || 
 
 brahmovāca: 
 
 BRP170.065.1  vibhīṣaṇas tathety uktvā tāṃ putrasyāpy adarśayat | 
 BRP170.065.2  iṣe tvety asya vṛkṣasya śākhāṃ ciccheda tatsutaḥ | 
 BRP170.065.3  vaiśyasya cāpi vai prītyā santaḥ parahite ratāḥ || 65 || 
 
 vibhīṣaṇa uvāca: 
 
 BRP170.066.1  yatrāpatan nage cāsmin sa vṛkṣas tu pratāpavān | 
 BRP170.066.2  tasya śākhāṃ samādāya hṛdaye 'sya niveśaya | 
 BRP170.066.3  tatspṛṣṭamātra evāsau svakaṃ rūpam avāpnuyāt || 66 || 
 
 brahmovāca: 
 
 BRP170.067.1  etac chrutvā pitur vākyaṃ vaibhīṣaṇir udāradhīḥ | 
 BRP170.067.2  tathā cakāra vai samyak kāṣṭhakhaṇḍaṃ nyaveśayat || 67 || 
 
 
 BRP170.068.1  hṛdaye sa tu vaiśyo 'pi sacakṣuḥ sakaro 'bhavat | 
 BRP170.068.2  maṇimantrauṣadhīnāṃ hi vīryaṃ ko 'pi na budhyate || 68 || 
 
 
 BRP170.069.1  tad eva kāṣṭham ādāya dharmam evānusaṃsmaran | 
 BRP170.069.2  snātvā tu gautamīṃ gaṅgāṃ tathā yogeśvaraṃ harim || 69 || 
 
 
 BRP170.070.1  namaskṛtvā punar agāt kāṣṭhakhaṇḍena vaiśyakaḥ | 
 BRP170.070.2  paribhraman nṛpapuraṃ mahāpuram iti śrutam || 70 || 
 
 
 BRP170.071.1  mahārāja iti khyātas tatra rājā mahābalaḥ | 
 BRP170.071.2  tasya nāsti sutaḥ kaścit putrikā naṣṭalocanā || 71 || 
 
 
 BRP170.072.1  saiva tasya sutā putras tasyāpi vratam īdṛśam | 
 BRP170.072.2  devo vā dānavo vāpi brāhmaṇaḥ kṣatriyo bhavet || 72 || 
 
 
 BRP170.073.1  vaiśyo vā śūdrayonir vā saguṇo nirguṇo 'pi vā | 
 BRP170.073.2  tasmai deyā iyaṃ putrī yo netre āhariṣyati || 73 || 
 
 
 BRP170.074.1  rājyena saha deyeyam iti rājā hy aghoṣayat | 
 BRP170.074.2  aharniśam asau vaiśyaḥ śrutvā ghoṣam athābravīt || 74 || 
 
 vaiśya uvāca: 
 
 BRP170.075.1  ahaṃ netre āhariṣye rājaputryā asaṃśayam || 75 || 
 
 brahmovāca: 
 
 BRP170.076.1  taṃ vaiśyaṃ tarasādāya mahārājñe nyavedayat | 
 BRP170.076.2  tatkāṣṭhasparśamātreṇa sanetrābhūn nṛpātmajā || 76 || 
 
 
 BRP170.077.1  tataḥ savismayo rājā ko bhavān iti cābravīt | 
 BRP170.077.2  vaiśyo rājñe yathāvṛttaṃ nyavedayad aśeṣataḥ || 77 || 
 
 
 vaiśya uvāca: 
 
 BRP170.078.1  brāhmaṇānāṃ prasādena dharmasya tapasas tathā | 
 BRP170.078.2  dānaprabhāvād yajñaiś ca vividhair bhūridakṣiṇaiḥ | 
 BRP170.078.3  divyauṣadhiprabhāvena mama sāmarthyam īdṛśam || 78 || 
 
 brahmovāca: 
 
 BRP170.079.1  etad vaiśyavacaḥ śrutvā vismito 'bhūn mahīpatiḥ || 79 || 
 
 rājovāca: 
 
 BRP170.080.1  aho mahānubhāvo 'yaṃ prāyo vṛndārako bhavet | 
 BRP170.080.2  anyathaitādṛg anyasya sāmarthyaṃ dṛśyate katham | 
 BRP170.080.3  tasmād asmai tu tāṃ kanyāṃ pradāsye rājyapūrvikām || 80 || 
 
 brahmovāca: 
 
 BRP170.081.1  iti saṅkalpya manasi kanyāṃ rājyaṃ ca dattavān | 
 BRP170.081.2  vihārārthaṃ gataḥ svairaṃ paraṃ khedam upāgataḥ || 81 || 
 
 
 BRP170.082.1  na mitreṇa vinā rājyaṃ na mitreṇa vinā sukham | 
 BRP170.082.2  tam eva satataṃ vipraṃ cintayan vaiśyanandanaḥ || 82 || 
 
 
 BRP170.083.1  etad eva sujātānāṃ lakṣaṇaṃ bhuvi dehinām | 
 BRP170.083.2  kṛpārdraṃ yan mano nityaṃ teṣām apy ahiteṣu hi || 83 || 
 
 
 BRP170.084.1  mahānṛpo vanaṃ prāyāt sa rājā maṇikuṇḍalaḥ | 
 BRP170.084.2  tasmiñ śāsati rājyaṃ tu kadācid gautamaṃ dvijam || 84 || 
 
 
 BRP170.085.1  hṛtasvaṃ dyūtakaiḥ pāpair apaśyan maṇikuṇḍalaḥ | 
 BRP170.085.2  tam ādāya dvijaṃ mitraṃ pūjayām āsa dharmavit || 85 || 
 
 
 BRP170.086.1  dharmāṇāṃ tu prabhāvaṃ taṃ tasmai sarvaṃ nyavedayat | 
 BRP170.086.2  snāpayām āsa gaṅgāyāṃ taṃ sarvāghanivṛttaye || 86 || 
 
 
 BRP170.087.1  tena vipreṇa sarvais taiḥ svakīyair gotrajair vṛtaḥ | 
 BRP170.087.2  vaiśyaiḥ svadeśasambhūtair brāhmaṇasya tu bāndhavaiḥ || 87 || 
 
 
 BRP170.088.1  vṛddhakauśikamukhyaiś ca tasmin yogeśvarāntike | 
 BRP170.088.2  yajñān iṣṭvā surān pūjya tataḥ svargam upeyivān || 88 || 
 
 
 BRP170.089.1  tataḥ prabhṛti tat tīrthaṃ mṛtasañjīvanaṃ viduḥ | 
 BRP170.089.2  cakṣustīrthaṃ sayogeśaṃ smaraṇād api puṇyadam | 
 BRP170.089.3  manaḥprasādajananaṃ sarvadurbhāvanāśanam || 89 || 
 
 
 
        Chapter 171: The game of dice between Indra and Pramati
         SS  273-275 
 brahmovāca: 
 
 BRP171.001.1  urvaśītīrtham ākhyātam aśvamedhaphalapradam | 
 BRP171.001.2  snānadānamahādevavāsudevārcanādibhiḥ || 1 || 
 
 
 BRP171.002.1  maheśvaro yatra devo yatra śārṅgadharo hariḥ | 
 BRP171.002.2  pramatir nāma rājāsīt sārvabhaumaḥ pratāpavān || 2 || 
 
 
 BRP171.003.1  ripūñ jitvā jagāmāśu indralokaṃ surair vṛtam | 
 BRP171.003.2  tatrāpaśyat surapatiṃ marudbhiḥ saha nārada || 3 || 
 
 
 
 BRP171.004.1  jahāsendraṃ pāśahastaṃ pramatiḥ kṣatriyarṣabhaḥ | 
 BRP171.004.2  taṃ hasantam athālakṣya hariḥ pramatim abravīt || 4 || 
 
 indra uvāca: 
 
 BRP171.005.1  devālaye mahābuddhe marudbhiḥ krīḍitair alam | 
 BRP171.005.2  diśo jitvā divaṃ prāptaḥ kuru krīḍāṃ mayā saha || 5 || 
 
 brahmovāca: 
 
 BRP171.006.1  sakaṣāyaṃ harivaco niśamya pramatir nṛpaḥ | 
 BRP171.006.2  tathety uvāca devendraṃ niṣkṛtiṃ kāṃ tu manyase | 
 BRP171.006.3  tac chrutvā pramater vākyaṃ surarāṇ nṛpam abravīt || 6 || 
 
 indra uvāca: 
 
 BRP171.007.1  urvaśy eva paṇo 'smākaṃ prāpyā yā nikhilair makhaiḥ || 7 || 
 
 brahmovāca: 
 
 BRP171.008.1  etac chrutvendravacanaṃ pramatiḥ prāha garvitaḥ | 
 BRP171.008.2  urvaśīṃ niṣkṛtiṃ manye tvaṃ rājan kiṃ nu manyase || 8 || 
 
 
 BRP171.009.1  yad bravīṣi sureśāna tan manye 'haṃ śatakrato | 
 BRP171.009.2  prāhendraṃ pramatis tadvan niṣkṛtyai dakṣiṇaṃ karam | 
 BRP171.009.3  savarma saśaraṃ dharmyaṃ dehi dīvyāmahe vayam || 9 || 
 
 brahmovāca: 
 
 BRP171.010.1  tāv evaṃ saṃvidaṃ kṛtvā devanāyopatasthatuḥ | 
 BRP171.010.2  pramatir jitavāṃs tatra urvaśīṃ daivatastriyam | 
 BRP171.010.3  tāṃ jitvā pramatiḥ prāha saṃrambhāt taṃ śatakratum || 10 || 
 
 pramatir uvāca: 
 
 BRP171.011.1  niṣkṛtyai punar anyan me paścād dīvye tvayā vibho || 11 || 
 
 indra uvāca: 
 
 BRP171.012.1  devayogyam atho vajraṃ jaitraṃ saratham uttamam | 
 BRP171.012.2  dīvye 'haṃ tena nṛpate kareṇāpy avicārayan || 12 || 
 
 brahmovāca: 
 
 BRP171.013.1  sa gṛhītvā tadā pāśān anyāṃś ca maṇibhūṣitān | 
 BRP171.013.2  jitam ity abravīc chakraṃ pramatiḥ prahasaṃs tadā || 13 || 
 
 
 BRP171.014.1  etasminn antare prāyād akṣajñas tatra nārada | 
 BRP171.014.2  viśvāvasur iti khyāto gandharvāṇāṃ maheśvaraḥ || 14 || 
 
 viśvāvasur uvāca: 
 
 BRP171.015.1  gandharvavidyayā rājaṃs tayā dīvyāmahe tvayā | 
 BRP171.015.2  tathety uktvā sa nṛpatir jitam ity abravīt tadā || 15 || 
 
 
 BRP171.016.1  tau jitvā nṛpatir maurkhyād devendraṃ prāha kaśmalam || 16 || 
 
 pramatir uvāca: 
 
 BRP171.017.1  raṇe vā devane vāpi na tvaṃ jetā kathañcana | 
 BRP171.017.2  mahendra satataṃ tasmād asmadārādhako bhava | 
 BRP171.017.3  vada kena prakāreṇa jātā devendratā tava || 17 || 
 
 
 brahmovāca: 
 
 BRP171.018.1  tathā prāhorvaśīṃ garvād gaccha karmakarī bhava | 
 BRP171.018.2  urvaśī prāha deveṣu yathā varte tathā tvayi | 
 BRP171.018.3  varteya sarvabhāvena na māṃ dhikkartum arhasi || 18 || 
 
 brahmovāca: 
 
 BRP171.019.1  tatas tāṃ pramatiḥ prāha tvādṛśyaḥ santi cārikāḥ | 
 BRP171.019.2  tvaṃ kiṃ vilajjase bhadre gaccha karmakarī bhava || 19 || 
 
 
 BRP171.020.1  etac chrutvā nṛpeṇoktaṃ gandharvādhipatis tadā | 
 BRP171.020.2  citrasena iti khyātaḥ suto viśvāvasor balī || 20 || 
 
 citrasena uvāca: 
 
 BRP171.021.1  dīvye 'haṃ vai tvayā rājan sarveṇānena bhūpate | 
 BRP171.021.2  rājyena jīvitenāpi madīyena tavāpi ca || 21 || 
 
 brahmovāca: 
 
 BRP171.022.1  tathety uktvā punar ubhau citrasenanṛpottamau | 
 BRP171.022.2  dīvyetām abhisaṃrabdhau citraseno 'jayat tadā || 22 || 
 
 
 BRP171.023.1  gāndharvais taṃ mahāpāśair babandha nṛpatiṃ tadā | 
 BRP171.023.2  citraseno 'jayat sarvam urvaśīmukhyataḥ paṇaiḥ || 23 || 
 
 
 BRP171.024.1  rājyaṃ kośaṃ balaṃ caiva yad anyad vasu kiñcana | 
 BRP171.024.2  citrasenasya taj jātaṃ yad āsīt pramater dhanam || 24 || 
 
 
 BRP171.025.1  tasya putro bāla eva purodhasam uvāca ha | 
 BRP171.025.2  vaiśvāmitraṃ mahāprājñaṃ madhucchandasam ojasā || 25 || 
 
 pramatiputra uvāca: 
 
 BRP171.026.1  kiṃ me pitrā kṛtaṃ pāpaṃ kva vā baddho mahāmatiḥ | 
 BRP171.026.2  katham eṣyati svaṃ sthānaṃ kathaṃ pāśair vimokṣyate || 26 || 
 
 brahmovāca: 
 
 BRP171.027.1  sumater vacanaṃ śrutvā dhyātvā sa munisattamaḥ | 
 BRP171.027.2  madhucchandā jagādedaṃ pramater vartanaṃ tadā || 27 || 
 
 madhucchandā uvāca: 
 
 BRP171.028.1  devaloke tava pitā baddha āste mahāmate | 
 BRP171.028.2  kaitavair bahudoṣaiś ca bhraṣṭarājyo babhūva ha || 28 || 
 
 
 BRP171.029.1  yo yāti kaitavasabhāṃ sa cāpi kleśabhāg bhavet | 
 BRP171.029.2  dyūtamadyāmiṣādīni vyasanāni nṛpātmaja || 29 || 
 
 
 BRP171.030.1  pāpinām eva jāyante sadā pāpātmakāni hi | 
 BRP171.030.2  ekaikam apy anarthāya pāpāya narakāya ca || 30 || 
 
 
 BRP171.031.1  yānāsanābhilāpādyaiḥ kṛtaiḥ kaitavavartibhiḥ | 
 BRP171.031.2  kulīnāḥ kaluṣībhūtāḥ kiṃ punaḥ kitavo janaḥ || 31 || 
 
 
 BRP171.032.1  kitavasya tu yā jāyā tapyate nityam eva sā | 
 BRP171.032.2  sa cāpi kitavaḥ pāpo yoṣitaṃ vīkṣya tapyate || 32 || 
 
 
 BRP171.033.1  tāṃ dṛṣṭvā vigatānando nityaṃ vadati pāpakṛt | 
 BRP171.033.2  aho saṃsāracakre 'smin mayā tulyo na pātakī || 33 || 
 
 
 BRP171.034.1  na kiñcid api yasyāste loke viṣayajaṃ sukham | 
 BRP171.034.2  lokadvaye 'pi na sukhī kitavaḥ kopi dṛśyate || 34 || 
 
 
 
 BRP171.035.1  vibhāti ca tathā nityaṃ lajjayā dagdhamānasaḥ | 
 BRP171.035.2  gatadharmo nirānando grastagarvas tathāṭati || 35 || 
 
 
 BRP171.036.1  akaitavī ca yā vṛttiḥ sā praśastā dvijanmanām | 
 BRP171.036.2  kṛṣigorakṣyavāṇijyam api kuryān na kaitavam || 36 || 
 
 
 BRP171.037.1  yas tu kaitavavṛttyā hi dhanam āhartum icchati | 
 BRP171.037.2  dharmārthakāmābhijanaiḥ sa vimucyeta pauruṣāt || 37 || 
 
 
 BRP171.038.1  vede 'pi dūṣitaṃ karma tava pitrā tadādṛtam | 
 BRP171.038.2  tasmāt kiṃ kurmahe vatsa yad uktaṃ te vidhīyate || 38 || 
 
 
 BRP171.039.1  vidhātṛvihitaṃ mārgaṃ ko nu vātyeti paṇḍitaḥ || 39 || 
 
 brahmovāca: 
 
 BRP171.040.1  etat purodhaso vākyaṃ śrutvā sumatir abravīt || 40 || 
 
 sumatir uvāca: 
 
 BRP171.041.1  kiṃ kṛtvā pramatis tātaḥ punā rājyam avāpnuyāt || 41 || 
 
 brahmovāca: 
 
 BRP171.042.1  punar dhyātvā madhucchandāḥ sumatiṃ cedam abravīt || 42 || 
 
 madhucchandā uvāca: 
 
 BRP171.043.1  gautamīṃ yāhi vatsa tvaṃ tatra pūjaya śaṅkaram | 
 BRP171.043.2  aditiṃ varuṇaṃ viṣṇuṃ tataḥ pāśād vimokṣyate || 43 || 
 
 brahmovāca: 
 
 BRP171.044.1  tathety uktvā jagāmāśu gaṅgāṃ natvā janārdanam | 
 BRP171.044.2  pūjayām āsa śambhuṃ ca tapas tepe yatavrataḥ || 44 || 
 
 
 BRP171.045.1  sahasram ekaṃ varṣāṇāṃ baddhaṃ pitaram ātmanaḥ | 
 BRP171.045.2  mocayām āsa devebhyaḥ punā rājyam avāpa saḥ || 45 || 
 
 
 BRP171.046.1  śiveśābhyāṃ muktapāśo rājyaṃ prāpa sutāt svakāt | 
 BRP171.046.2  avāpya vidyāṃ gāndharvīṃ priyaś cāsīc chatakratoḥ || 46 || 
 
 
 BRP171.047.1  śāmbhavaṃ vaiṣṇavaṃ caiva urvaśītīrtham eva ca | 
 BRP171.047.2  tataḥprabhṛti tat tīrthaṃ kaitavaṃ ceti viśrutam || 47 || 
 
 
 BRP171.048.1  śivaviṣṇusarinmātuprasādād āpyate na kim | 
 BRP171.048.2  tatra snānaṃ ca dānaṃ ca bahupuṇyaphalapradam | 
 BRP171.048.3  pāpapāśavimokṣaṃ tu sarvadurgatināśanam || 48 || 
 
 
 
        Chapter 172: Confluence of the Gautamī with the ocean
         SS  275 
 brahmovāca: 
 
 BRP172.001.1  sāmudraṃ tīrtham ākhyātaṃ sarvatīrthaphalapradam | 
 BRP172.001.2  tasya svarūpaṃ vakṣyāmi śṛṇu nārada tanmanāḥ || 1 || 
 
 
 BRP172.002.1  visṛṣṭā gautamenāsau gaṅgā pāpapraṇāśanī | 
 BRP172.002.2  lokānām upakārārthaṃ prāyāt pūrvārṇavaṃ prati || 2 || 
 
 
 BRP172.003.1  āgacchantī devanadī kamaṇḍaludhṛtā mayā | 
 BRP172.003.2  śirasā ca dhṛtā devī śambhunā paramātmanā || 3 || 
 
 
 
 BRP172.004.1  viṣṇupādāt prasūtāṃ tāṃ brāhmaṇena mahātmanā | 
 BRP172.004.2  ānītāṃ martyabhavanaṃ smaraṇād aghanāśanīm || 4 || 
 
 
 BRP172.005.1  guror gurutamāṃ sindhur dṛṣṭvā kṛtyam acintayat | 
 BRP172.005.2  yā vandyā jagatām īśā brahmeśādyair namaskṛtā || 5 || 
 
 
 BRP172.006.1  tām ahaṃ pratigaccheyaṃ no cet syād dharmadūṣaṇam | 
 BRP172.006.2  āgacchantaṃ mahātmānaṃ yo mohān nopatiṣṭhate || 6 || 
 
 
 BRP172.007.1  na tasya kopi trātāsti pāpino lokayor dvayoḥ | 
 BRP172.007.2  evaṃ vimṛśya ratneśo mūrtimān vinayānvitaḥ | 
 BRP172.007.3  kṛtāñjalipuṭo gaṅgām āhedaṃ saritāmpatiḥ || 7 || 
 
 sindhur uvāca: 
 
 BRP172.008.1  rasātalagataṃ vāri pṛthivyāṃ yan nabhastale | 
 BRP172.008.2  tan mām evātra viśatu nāhaṃ vakṣyāmi kiñcana || 8 || 
 
 
 BRP172.009.1  mayi ratnāni pīyūṣaṃ parvatā rākṣasāsurāḥ | 
 BRP172.009.2  etān apy akhilān anyān bhīmān sandhārayāmy aham || 9 || 
 
 
 BRP172.010.1  mamāntaḥ kamalāyukto viṣṇuḥ svapiti nityadā | 
 BRP172.010.2  mamāśakyaṃ na kimapi vidyate sacarācare || 10 || 
 
 
 BRP172.011.1  mahaty abhyāgate kuryāt pratyutthānaṃ na yo madāt | 
 BRP172.011.2  sa dharmādiparibhraṣṭo nirayaṃ tu samāpnuyāt || 11 || 
 
 
 BRP172.012.1  na tān me bibhrataḥ khedo vināgastyaparābhavāt | 
 BRP172.012.2  kiṃ tu tvaṃ gauraveṇaiṣām atiriktā tatas tv aham || 12 || 
 
 
 BRP172.013.1  bravīmi devi gaṅge māṃ tvaṃ sāmyāt saṅgatā bhava | 
 BRP172.013.2  naikarūpām ahaṃ śaktaḥ saṅgantuṃ bahudhā yadi || 13 || 
 
 
 BRP172.014.1  saṅgam eṣyasi devi tvaṃ saṅgacche 'haṃ na cānyathā | 
 BRP172.014.2  gaṅge sameṣyasi yadi bahudhā tad vicāraye || 14 || 
 
 brahmovāca: 
 
 BRP172.015.1  tam evaṃvādinaṃ sindhum apām īśaṃ tadābravīt | 
 BRP172.015.2  gaṅgā sā gautamī devī kuru caitad vaco mama || 15 || 
 
 
 BRP172.016.1  saptarṣīṇāṃ ca yā bhāryā arundhatipurogamāḥ | 
 BRP172.016.2  bhartṛbhiḥ sahitāḥ sarvā ānaya tvaṃ tadā tv aham || 16 || 
 
 
 BRP172.017.1  alpabhūtā bhaviṣyāmi tataḥ syāṃ tava saṅgatā | 
 BRP172.017.2  tathety uktvā saptarṣīṇāṃ bhāryābhir ṛṣibhir vṛtaḥ || 17 || 
 
 
 BRP172.018.1  ānayām āsa tāṃ devī saptadhā sā vyabhajyata | 
 BRP172.018.2  sā ceyaṃ gautamī gaṅgā saptadhā sāgaraṃ gatā || 18 || 
 
 
 BRP172.019.1  saptarṣīṇāṃ tu nāmnā tu sapta gaṅgās tato 'bhavan | 
 BRP172.019.2  tatra snānaṃ ca dānaṃ ca śravaṇaṃ paṭhanaṃ tathā || 19 || 
 
 
 BRP172.020.1  smaraṇaṃ cāpi yad bhaktyā sarvakāmapradaṃ bhavet | 
 BRP172.020.2  nāsmād anyat paraṃ tīrthaṃ samudrād bhuvanatraye | 
 BRP172.020.3  pāpahānau bhuktimuktiprāptau ca manaso mude || 20 || 
 
 
 
 
        Chapter 173: Viśvarūpa's terrible sacrifice
         SS  276-277 
 brahmovāca: 
 
 BRP173.001.1  ṛṣisattram iti khyātam ṛṣayaḥ sapta nārada | 
 BRP173.001.2  niṣedus tapase yatra yatra bhīmeśvaraḥ śivaḥ || 1 || 
 
 
 BRP173.002.1  tatredaṃ vṛttam ākhyāsye devarṣipitṛbṛṃhitam | 
 BRP173.002.2  śṛṇu yatnena vakṣyāmi sarvakāmapradaṃ śubham || 2 || 
 
 
 BRP173.003.1  saptadhā vyabhajan gaṅgām ṛṣayaḥ sapta nārada | 
 BRP173.003.2  vāsiṣṭhī dākṣiṇeyī syād vaiśvāmitrī taduttarā || 3 || 
 
 
 BRP173.004.1  vāmadevy aparā jñeyā gautamī madhyataḥ śubhā | 
 BRP173.004.2  bhāradvājī smṛtā cānyā ātreyī cety athāparā || 4 || 
 
 
 BRP173.005.1  jāmadagnī tathā cānyā vyapadiṣṭā tu saptadhā | 
 BRP173.005.2  taiḥ sarvair ṛṣibhis tatra yaṣṭum iṣṭair mahātmabhiḥ || 5 || 
 
 
 BRP173.006.1  niṣpāditaṃ mahāsattram ṛṣibhiḥ pāradarśibhiḥ | 
 BRP173.006.2  etasminn antare tatra devānāṃ prabalo ripuḥ || 6 || 
 
 
 BRP173.007.1  viśvarūpa iti khyāto munīnāṃ sattram abhyagāt | 
 BRP173.007.2  brahmacaryeṇa tapasā tān ārādhya yathāvidhi | 
 BRP173.007.3  vinayenātha papraccha ṛṣīn sarvān anukramāt || 7 || 
 
 viśvarūpa uvāca: 
 
 BRP173.008.1  dhruvaṃ sarve yathākāmaṃ mama svāsthyena hetunā | 
 BRP173.008.2  yathā syād balavān putro devānām api durdharaḥ | 
 BRP173.008.3  yajñair vā tapasā vāpi munayo vaktum arhatha || 8 || 
 
 brahmovāca: 
 
 BRP173.009.1  tatra prāha mahābuddhir viśvāmitro mahāmanāḥ || 9 || 
 
 viśvāmitra uvāca: 
 
 BRP173.010.1  karmaṇā tāta labhyante phalāni vividhāni ca | 
 BRP173.010.2  trayāṇāṃ kāraṇānāṃ ca karma prathamakāraṇam || 10 || 
 
 
 BRP173.011.1  tataś ca kāraṇaṃ kartā tataś cānyat prakīrtitam | 
 BRP173.011.2  upādānaṃ tathā bījaṃ na ca karma vidur budhāḥ || 11 || 
 
 
 BRP173.012.1  karmaṇāṃ kāraṇatvaṃ ca kāraṇe puṣkale sati | 
 BRP173.012.2  bhāvābhāvau phale dṛṣṭau tasmāt karmāśritaṃ phalam || 12 || 
 
 
 BRP173.013.1  karmāpi dvividhaṃ jñeyaṃ kriyamāṇaṃ tathā kṛtam | 
 BRP173.013.2  kartavyaṃ kriyamāṇasya sādhanaṃ yad yad ucyate || 13 || 
 
 
 BRP173.014.1  tadbhāvāḥ karmasiddhau ca ubhayatrāpi kāraṇam | 
 BRP173.014.2  yad yad bhāvayate jantuḥ karma kurvan vicakṣaṇaḥ || 14 || 
 
 
 BRP173.015.1  tadbhāvanānurūpeṇa phalaniṣpattir ucyate | 
 BRP173.015.2  karoti karma vidhivad vinā bhāvanayā yadi || 15 || 
 
 
 BRP173.016.1  anyathā syāt phalaṃ sarvaṃ tasya bhāvānurūpataḥ | 
 BRP173.016.2  tasmāt tapo vrataṃ dānaṃ japayajñādikāḥ kriyāḥ || 16 || 
 
 
 BRP173.017.1  karmaṇas tv anurūpeṇa phalaṃ dāsyanti bhāvataḥ | 
 BRP173.017.2  tasmād bhāvānurūpeṇa karma vai dāsyate phalam || 17 || 
 
 
 BRP173.018.1  bhāvas tu trividho jñeyaḥ sāttviko rājasas tathā | 
 BRP173.018.2  tāmasas tu tathā jñeyaḥ phalaṃ karmānusārataḥ || 18 || 
 
 
 
 BRP173.019.1  bhāvanānuguṇaṃ ceti vicitrā karmaṇāṃ sthitiḥ | 
 BRP173.019.2  tasmād icchānusāreṇa bhāvaṃ kuryād vicakṣaṇaḥ || 19 || 
 
 
 BRP173.020.1  paścāt karmāpi kartavyaṃ phaladātāpi tadvidham | 
 BRP173.020.2  phalaṃ dadāti phalināṃ phale yadi pravartate || 20 || 
 
 
 BRP173.021.1  karmakāro na tatrāsti kuryāt karma svabhāvataḥ | 
 BRP173.021.2  tad eva copadānādi sattvādiguṇabhedataḥ || 21 || 
 
 
 BRP173.022.1  bhāvāt prārabhate tadvad bhāvaiḥ phalam avāpyate | 
 BRP173.022.2  dharmārthakāmamokṣāṇāṃ karma caiva hi kāraṇam || 22 || 
 
 
 BRP173.023.1  bhāvasthitaṃ bhavet karma muktidaṃ bandhakāraṇam | 
 BRP173.023.2  svabhāvānuguṇaṃ karma svasyaiveha paratra ca || 23 || 
 
 
 BRP173.024.1  phalāni vividhāny āśu karoti samatānugam | 
 BRP173.024.2  eka eva padārtho 'sau bhāvair bhedaḥ pradṛśyate || 24 || 
 
 
 BRP173.025.1  kriyate bhujyate vāpi tasmād bhāvo viśiṣyate | 
 BRP173.025.2  yathābhāvaṃ karma kuru yathepsitam avāpsyasi || 25 || 
 
 brahmovāca: 
 
 BRP173.026.1  etac chrutvā ṛṣer vākyaṃ viśvāmitrasya dhīmataḥ | 
 BRP173.026.2  tapas taptvā bahukālaṃ tāmasaṃ bhāvam āśritaḥ || 26 || 
 
 
 BRP173.027.1  viśvarūpaḥ karma bhīmaṃ cakāra surabhīṣaṇam | 
 BRP173.027.2  paśyatsu ṛṣimukhyeṣu vāryamāṇo 'pi nityaśaḥ || 27 || 
 
 
 BRP173.028.1  ātmakopānusāreṇa bhīmaṃ karma tathākarot | 
 BRP173.028.2  bhīṣaṇe kuṇḍakhāte tu bhīṣaṇe jātavedasi || 28 || 
 
 
 BRP173.029.1  bhīṣaṇaṃ raudrapuruṣaṃ dhyātvātmānaṃ guhāśayam | 
 BRP173.029.2  evaṃ tapantam ālakṣya vāg uvācāśarīriṇī || 29 || 
 
 
 BRP173.030.1  jaṭājūṭaṃ vinātmānaṃ na ca vṛtro vyajīyata | 
 BRP173.030.2  vṛthātmānaṃ viśvarūpo juhuyāj jātavedasi || 30 || 
 
 
 BRP173.031.1  sa evendraḥ sa varuṇaḥ sa ca syāt sarvam eva ca | 
 BRP173.031.2  tyaktvātmānaṃ jaṭāmātraṃ hutavān vṛjinodbhavaḥ || 31 || 
 
 
 BRP173.032.1  vṛtra ity ucyate vede sa cāpi vṛjino 'bhavat | 
 BRP173.032.2  bhīmasya mahimānaṃ ko jānāti jagadīśituḥ || 32 || 
 
 
 BRP173.033.1  sṛjaty aśeṣam api yo na ca saṅgena lipyate | 
 BRP173.033.2  virarāmeti saṅkīrtya sā vāṇy enaṃ munīśvarāḥ || 33 || 
 
 
 BRP173.034.1  bhīmeśvaraṃ namaskṛtya jagmuḥ svaṃ svam athāśramam | 
 BRP173.034.2  viśvarūpo mahābhīmo bhīmakarmā tathākṛtiḥ || 34 || 
 
 
 BRP173.035.1  bhīmabhāvo bhīmatanuṃ dhyātvātmānaṃ juhāva ha | 
 BRP173.035.2  tasmād bhīmeśvaro devaḥ purāṇe paripaṭhyate | 
 BRP173.035.3  tatra snānaṃ ca dānaṃ ca muktidaṃ nātra saṃśayaḥ || 35 || 
 
 
 BRP173.036.1  iti paṭhati śṛṇoti yaś ca bhaktyā | 
 BRP173.036.2  vibudhapatiṃ śivam atra bhīmarūpam | 
 
 BRP173.036.3/ jagati viditam aśeṣapāpahāri BRP173.036.4  smṛtipadaśaraṇena muktidaś ca
            || 36 || 
 
 
 BRP173.037.1/ godāvarī tāvad aśeṣapāpa BRP173.037.2  samūhahantrī paramārthadātrī | 
 BRP173.037.3  sadaiva sarvatra viśeṣatas tu | 
 BRP173.037.4  yatrāmburāśiṃ samanupraviṣṭā || 37 || 
 
 
 BRP173.038.1  snātvā tu tasmin sukṛtī śarīrī | 
 BRP173.038.2  godāvarīvāridhisaṅgame yaḥ | 
 BRP173.038.3  uddhṛtya tīvrān nirayād aśeṣāt | 
 BRP173.038.4  sa pūrvajān yāti puraṃ purāreḥ || 38 || 
 
 
 BRP173.039.1  vedāntavedyaṃ yad upāsitavyaṃ | 
 BRP173.039.2  tad brahma sākṣāt khalu bhīmanāthaḥ | 
 BRP173.039.3  dṛṣṭe hi tasmin na punar viśanti | 
 BRP173.039.4  śarīriṇaḥ saṃsmṛtim ugraduḥkhām || 39 || 
 
 
 
        Chapter 174: Completion of the sacrifice performed by the sages
         SS  277-279 
 brahmovāca: 
 
 BRP174.001.1  sā saṅgatā pūrvam apāmpatiṃ taṃ | 
 BRP174.001.2  gaṅgā surāṇām api vandanīyā | 
 BRP174.001.3  devaiś ca sarvair anugamyamānā | 
 BRP174.001.4  saṃstūyamānā munibhir marudbhiḥ || 1 || 
 
 
 BRP174.002.1/ vasiṣṭhajābālisayājñavalkya BRP174.002.2  kratvaṅgirodakṣamarīcivaiṣṇavāḥ
            | 
 BRP174.002.3/ śātātapaḥ śaunakadevarāta BRP174.002.4  bhṛgvagniveśyātrimarīcimukhyāḥ ||
            2 || 
 
 
 BRP174.003.1  sudhūtapāpā manugautamādayaḥ | 
 BRP174.003.2  sakauśikās tumbaruparvatādyāḥ | 
 BRP174.003.3  agastyamārkaṇḍasapippalādyāḥ | 
 BRP174.003.4  sagālavā yogaparāyaṇāś ca || 3 || 
 
 
 BRP174.004.1  savāmadevāṅgiraso 'tha bhārgavāḥ | 
 BRP174.004.2  smṛtipravīṇāḥ śrutibhir manojñāḥ | 
 BRP174.004.3  sarve purāṇārthavido bahujñās | 
 BRP174.004.4  te gautamīṃ devanadīṃ tu gatvā || 4 || 
 
 
 BRP174.005.1  stoṣyanti mantraiḥ śrutibhiḥ prabhūtair | 
 BRP174.005.2  hṛdyaiś ca tuṣṭair muditair manobhiḥ | 
 BRP174.005.3  tāṃ saṅgatāṃ vīkṣya śivo hariś ca | 
 BRP174.005.4  ātmānam ādarśayatāṃ munibhyaḥ || 5 || 
 
 
 BRP174.006.1  tathāmarās tau pitṛbhiś ca dṛṣṭau | 
 BRP174.006.2  stuvanti devau sakalārtihāriṇau || 6 || 
 
 
 
 BRP174.007.1  ādityā vasavo rudrā maruto lokapālakāḥ | 
 BRP174.007.2  kṛtāñjalipuṭāḥ sarve stuvanti hariśaṅkarau || 7 || 
 
 
 BRP174.008.1  saṅgameṣu prasiddheṣu nityaṃ saptasu nārada | 
 BRP174.008.2  samudrasya ca gaṅgāyā nityaṃ devau pratiṣṭhitau || 8 || 
 
 
 BRP174.009.1  gautameśvara ākhyāto yatra devo maheśvaraḥ | 
 BRP174.009.2  nityaṃ sannihitas tatra mādhavo ramayā saha || 9 || 
 
 
 BRP174.010.1  brahmeśvara iti khyāto mayaiva sthāpitaḥ śivaḥ | 
 BRP174.010.2  lokānām upakārārtham ātmanaḥ kāraṇāntare || 10 || 
 
 
 BRP174.011.1  cakrapāṇir iti khyātaḥ stuto devair mayā saha | 
 BRP174.011.2  tatra sannihito viṣṇur devaiḥ saha marudgaṇaiḥ || 11 || 
 
 
 BRP174.012.1  aindratīrtham iti khyātaṃ tad eva hayamūrdhakam | 
 BRP174.012.2  hayamūrdhā tatra viṣṇus tanmūrdhani surā api | 
 BRP174.012.3  somatīrtham iti khyātaṃ yatra someśvaraḥ śivaḥ || 12 || 
 
 
 BRP174.013.1  indrasya somaśravaso devaiś ca ṛṣibhis tathā | 
 BRP174.013.2  prārthitaḥ soma evādāv indrāyendo parisrava || 13 || 
 
 
 BRP174.014.1  sapta diśo nānāsūryāḥ sapta hotāra ṛtvijaḥ | 
 BRP174.014.2  devā ādityā ye sapta tebhiḥ somābhirakṣa na | 
 BRP174.014.3  indrāyendo parisrava || 14 || 
 
 
 BRP174.015.1  yat te rājañ chṛtaṃ havis tena somābhirakṣa naḥ | 
 BRP174.015.2  arātīvā mā nas tārīn mo ca naḥ kiñcanāmamad | 
 BRP174.015.3  indrāyendo parisrava || 15 || 
 
 
 BRP174.016.1  ṛṣe mantrakṛtāṃ stomaiḥ kaśyapodvardhayan giraḥ | 
 BRP174.016.2  somaṃ namasya rājānaṃ yo jajñe vīrudhāṃ patir | 
 BRP174.016.3  indrāyendo parisrava || 16 || 
 
 
 BRP174.017.1  kārur ahaṃ tato bhiṣag upalaprakṣiṇī nanā | 
 BRP174.017.2  nānādhiyo vasūyavo 'nu gā iva tasthima | 
 BRP174.017.3  indrāyendo parisrava || 17 || 
 
 
 BRP174.018.1  evam uktvā ca ṛṣibhiḥ somaṃ prāpya ca vajriṇe | 
 BRP174.018.2  tebhyo dattvā tato yajñaḥ pūrṇo jātaḥ śatakratoḥ || 18 || 
 
 
 BRP174.019.1  tat somatīrtham ākhyātam āgneyaṃ puratas tu tat | 
 BRP174.019.2  agnir iṣṭvā mahāyajñair mām ārādhya manīṣitam || 19 || 
 
 
 BRP174.020.1  samprāptavān matprasādād ahaṃ tatraiva nityaśaḥ | 
 BRP174.020.2  sthito lokopakārārthaṃ tatra viṣṇuḥ śivas tathā || 20 || 
 
 
 BRP174.021.1  tasmād āgneyam ākhyātam ādityaṃ tadanantaram | 
 BRP174.021.2  yatrādityo vedamayo nityam eti upāsitum || 21 || 
 
 
 BRP174.022.1  rūpāntareṇa madhyāhne draṣṭuṃ māṃ śaṅkaraṃ harim | 
 BRP174.022.2  namaskāryas tatra sadā madhyāhne sakalo janaḥ || 22 || 
 
 
 BRP174.023.1  rūpeṇa kena savitā samāyātīty aniścayāt | 
 BRP174.023.2  tasmād ādityam ākhyātaṃ bārhaspatyam anantaram || 23 || 
 
 
 BRP174.024.1  bṛhaspatiḥ suraiḥ pūjāṃ tasmāt tīrthād avāpa ha | 
 BRP174.024.2  īje ca yajñān vividhān bārhaspatyaṃ tato viduḥ || 24 || 
 
 
 BRP174.025.1  tattīrthasmaraṇād eva grahaśāntir bhaviṣyati | 
 BRP174.025.2  tasmād apy aparaṃ tīrtham indragope nagottame || 25 || 
 
 
 
 BRP174.026.1  pratiṣṭhitaṃ mahāliṅgaṃ kasmiṃścit kāraṇāntare | 
 BRP174.026.2  himālayena tat tīrtham adritīrthaṃ tad ucyate || 26 || 
 
 
 BRP174.027.1  tatra snānaṃ ca dānaṃ ca sarvakāmapradaṃ śubham | 
 BRP174.027.2  evaṃ sā gautamī gaṅgā brahmādreś ca viniḥsṛtā || 27 || 
 
 
 BRP174.028.1  yāvat sāgaragā devī tatra tīrthāni kānicit | 
 BRP174.028.2  saṅkṣepeṇa mayoktāni rahasyāni śubhāni ca || 28 || 
 
 
 BRP174.029.1  vede purāṇe ṛṣibhiḥ prasiddhā | 
 BRP174.029.2  yā gautamī lokanamaskṛtā ca | 
 BRP174.029.3  vaktuṃ kathaṃ tām atisuprabhāvām | 
 BRP174.029.4  aśeṣato nārada kasya śaktiḥ || 29 || 
 
 
 BRP174.030.1  bhaktyā pravṛttasya yathākathañcin | 
 BRP174.030.2  naivāparādho 'sti na saṃśayo 'tra | 
 BRP174.030.3  tasmāc ca diṅmātramatiprayāsāt | 
 BRP174.030.4  saṃsūcitaṃ lokahitāya tasyāḥ || 30 || 
 
 
 BRP174.031.1  kas tasyāḥ pratitīrthaṃ tu prabhāvaṃ vaktum īśvaraḥ | 
 BRP174.031.2  api lakṣmīpatir viṣṇur alaṃ someśvaraḥ śivaḥ || 31 || 
 
 
 BRP174.032.1  kvacit kasmiṃś ca tīrthāni kālayoge bhavanti hi | 
 BRP174.032.2  guṇavanti mahāprājña gautamī tu sadā nṛṇām || 32 || 
 
 
 BRP174.033.1  sarvatra sarvadā puṇyā ko nv asyā guṇakīrtanam | 
 BRP174.033.2  vaktuṃ śaktas tatas tasyai nama ity eva yujyate || 33 || 
 
 
 
        Chapter 175: Brahman's teachings about dharma; on the origin of the Gaṅgā
         SS  279-282 
 nārada uvāca: 
 
 BRP175.001.1  tridaivatyāṃ sureśāna gaṅgāṃ brūṣe sureśvara | 
 BRP175.001.2  brāhmaṇenāhṛtāṃ puṇyāṃ jagataḥ pāvanīṃ śubhām || 1 || 
 
 
 BRP175.002.1  ādimadhyāvasāne ca ubhayos tīrayor api | 
 BRP175.002.2  yā vyāptā viṣṇuneśena tvayā ca surasattama | 
 BRP175.002.3  punaḥ saṅkṣepato brūhi na me tṛptiḥ prajāyate || 2 || 
 
 brahmovāca: 
 
 BRP175.003.1  kamaṇḍalusthitā pūrvaṃ tato viṣṇupadānugā | 
 BRP175.003.2  maheśvarajaṭājūṭe sthitā saiva namaskṛtā || 3 || 
 
 
 BRP175.004.1  brahmatejaḥprabhāveṇa śivam ārādhya yatnataḥ | 
 BRP175.004.2  tataḥ prāptā giriṃ puṇyaṃ tataḥ pūrvārṇavaṃ prati || 4 || 
 
 
 BRP175.005.1  āgatya saṅgatā devī sarvatīrthamayī nṛṇām | 
 BRP175.005.2  īpsitānāṃ tathā dātrī prabhāvo 'syā viśiṣyate || 5 || 
 
 
 BRP175.006.1  etasyā nādhikaṃ manye kiñcit tīrthaṃ jagattraye | 
 BRP175.006.2  asyāś caiva prabhāveṇa bhāvyaṃ yac ca manaḥsthitam || 6 || 
 
 
 BRP175.007.1  adyāpy asyā hi māhātmyaṃ vaktuṃ kaiścin na śakyate | 
 BRP175.007.2  bhaktito vakṣyate nityaṃ yā brahma paramārthataḥ || 7 || 
 
 
 BRP175.008.1  tasyāḥ parataraṃ tīrthaṃ na syād iti matir mama | 
 BRP175.008.2  anyatīrthena sādharmyaṃ na yujyeta kathañcana || 8 || 
 
 
 
 BRP175.009.1  śrutvā madvākyapīyūṣair gaṅgāyā guṇakīrtanam | 
 BRP175.009.2  sarveṣāṃ na matiḥ kasmāt tatraivoparatiṃ gatā | 
 BRP175.009.3  iti bhāti vicitraṃ me mune khalu jagattraye || 9 || 
 
 nārada uvāca: 
 
 BRP175.010.1  dharmārthakāmamokṣāṇāṃ tvaṃ vettā copadeśakaḥ | 
 BRP175.010.2  chandāṃsi sarahasyāni purāṇasmṛtayo 'pi ca || 10 || 
 
 
 BRP175.011.1  dharmaśāstrāṇi yac cānyat tava vākye pratiṣṭhitam | 
 BRP175.011.2  tīrthānām atha dānānāṃ yajñānāṃ tapasāṃ tathā || 11 || 
 
 
 BRP175.012.1  devatāmantrasevānām adhikaṃ kiṃ vada prabho | 
 BRP175.012.2  yad brūṣe bhagavan bhaktyā tathā bhāvyaṃ na cānyathā || 12 || 
 
 
 BRP175.013.1  etaṃ me saṃśayaṃ brahman vākyāt tvaṃ chettum arhasi | 
 BRP175.013.2  iṣṭaṃ manogataṃ śrutvā tasmād vismayam āgataḥ || 13 || 
 
 brahmovāca: 
 
 BRP175.014.1  śṛṇu nārada vakṣyāmi rahasyaṃ dharmam uttamam | 
 BRP175.014.2  caturvidhāni tīrthāni tāvanty eva yugāni ca || 14 || 
 
 
 BRP175.015.1  guṇās trayaś ca puruṣās trayo devāḥ sanātanāḥ | 
 BRP175.015.2  vedāś ca smṛtibhir yuktāś catvāras te prakīrtitāḥ || 15 || 
 
 
 BRP175.016.1  puruṣārthāś ca catvāro vāṇī cāpi caturvidhā | 
 BRP175.016.2  guṇā hy api tu catvāraḥ samatveneti nārada || 16 || 
 
 
 BRP175.017.1  sarvatra dharmaḥ sāmānyo yato dharmaḥ sanātanaḥ | 
 BRP175.017.2  sādhyasādhanabhāvena sa eva bahudhā mataḥ || 17 || 
 
 
 BRP175.018.1  tasyāśrayaś ca dvividho deśaḥ kālaś ca sarvadā | 
 BRP175.018.2  kālāśrayaś ca yo dharmo hīyate vardhate sadā || 18 || 
 
 
 BRP175.019.1  yugānām anurūpeṇa pādaḥ pādo 'sya hīyate | 
 BRP175.019.2  dharmasyeti mahāprājña deśāpekṣā tathobhayam || 19 || 
 
 
 BRP175.020.1  kālena cāśrito dharmo deśe nityaṃ pratiṣṭhitaḥ | 
 BRP175.020.2  yugeṣu kṣīyamāṇeṣu na deśeṣu sa hīyate || 20 || 
 
 
 BRP175.021.1  ubhayatra vihīne ca dharmasya syād abhāvatā | 
 BRP175.021.2  tasmād deśāśrito dharmaś catuṣpāt supratiṣṭhitaḥ || 21 || 
 
 
 BRP175.022.1  sa cāpi dharmo deśeṣu tīrtharūpeṇa tiṣṭhati | 
 BRP175.022.2  kṛte deśaṃ ca kālaṃ ca dharmo 'vaṣṭabhya tiṣṭhati || 22 || 
 
 
 BRP175.023.1  tretāyāṃ pādahīnena sa tu pādaḥ pradeśataḥ | 
 BRP175.023.2  dvāpare cārdhataḥ kāle dharmo deśe samāsthitaḥ || 23 || 
 
 
 BRP175.024.1  kalau pādena caikena dharmaś calati saṅkaṭam | 
 BRP175.024.2  evaṃvidhaṃ tu yo dharmaṃ vetti tasya na hīyate || 24 || 
 
 
 BRP175.025.1  yugānām anubhāvena jātibhedāś ca saṃsthitāḥ | 
 BRP175.025.2  guṇebhyo guṇakartṛbhyo vicitrā dharmasaṃsthitiḥ || 25 || 
 
 
 BRP175.026.1  guṇānām anubhāvena udbhavābhibhavau tathā | 
 BRP175.026.2  tīrthānām api varṇānāṃ vedānāṃ svargamokṣayoḥ || 26 || 
 
 
 BRP175.027.1  tādṛgrūpapravṛttyā tu tad eva ca viśiṣyate | 
 BRP175.027.2  kālo 'bhivyañjakaḥ prokto deśo 'bhivyaṅgya ucyate || 27 || 
 
 
 
 BRP175.028.1  yadā yadā abhivyaktiṃ kālo dhatte tadā tadā | 
 BRP175.028.2  tad eva vyañjanaṃ brahmaṃs tasmān nāsty atra saṃśayaḥ || 28 || 
 
 
 BRP175.029.1  yugānurūpā mūrtiḥ syād devānāṃ vaidikī tathā | 
 BRP175.029.2  karmaṇām api tīrthānāṃ jātīnām āśramasya tu || 29 || 
 
 
 BRP175.030.1  tridaivatyaṃ satyayuge tīrthaṃ lokeṣu pūjyate | 
 BRP175.030.2  dvidaivatyaṃ yuge 'nyasmin dvāpare caikadaivikam || 30 || 
 
 
 BRP175.031.1  kalau na kiñcid vijñeyam athānyad api tac chṛṇu | 
 BRP175.031.2  daivaṃ kṛtayuge tīrthaṃ tretāyām āsuraṃ viduḥ || 31 || 
 
 
 BRP175.032.1  ārṣaṃ ca dvāpare proktaṃ kalau mānuṣam ucyate | 
 BRP175.032.2  athānyad api vakṣyāmi śṛṇu nārada kāraṇam || 32 || 
 
 
 BRP175.033.1  gautamyāṃ yat tvayā pṛṣṭaṃ tat te vakṣyāmi vistarāt | 
 BRP175.033.2  yadā ceyaṃ haraśiraḥ prāptā gaṅgā mahāmune || 33 || 
 
 
 BRP175.034.1  tadā prabhṛti sā gaṅgā śambhoḥ priyatarābhavat | 
 BRP175.034.2  tad devasya mataṃ jñātvā gajavaktram uvāca sā || 34 || 
 
 
 BRP175.035.1  umā lokatrayeśānā mātā ca jagato hitā | 
 BRP175.035.2  śāntā śrutir iti khyātā bhuktimuktipradāyinī || 35 || 
 
 brahmovāca: 
 
 BRP175.036.1  tan mātur vacanaṃ śrutvā gajavaktro 'bhyabhāṣata || 36 || 
 
 gajavaktra uvāca: 
 
 BRP175.037.1  kiṃ kṛtyaṃ śādhi māṃ mātas tatkartāham asaṃśayam || 37 || 
 
 brahmovāca: 
 
 BRP175.038.1  umā sutam uvācedaṃ maheśvarajaṭāsthitā | 
 BRP175.038.2  tvayāvatāryatāṃ gaṅgā satyam īśapriyā satī || 38 || 
 
 
 BRP175.039.1  punaś ceśas tatra citram adhyāste sarvadā suta | 
 BRP175.039.2  śivo yatra surās tatra tatra vedāḥ sanātanāḥ || 39 || 
 
 
 BRP175.040.1  tatraiva ṛṣayaḥ sarve manuṣyāḥ pitaras tathā | 
 BRP175.040.2  tasmān nivartayeśānaṃ devadevaṃ maheśvaram || 40 || 
 
 
 BRP175.041.1  tasyā nivartite deve gaṅgāyāḥ sarva eva hi | 
 BRP175.041.2  nivṛttās te bhaviṣyanti śṛṇu cedaṃ vaco mama | 
 BRP175.041.3  nivartaya tatas tasyāḥ sarvabhāvena śaṅkaram || 41 || 
 
 brahmovāca: 
 
 BRP175.042.1  mātus tad vacanaṃ śrutvā punar āha gaṇeśvaraḥ || 42 || 
 
 gaṇeśvara uvāca: 
 
 BRP175.043.1  naiva śakyaḥ śivo devo mayā tasyā nivartitum | 
 BRP175.043.2  anivṛtte śive tasyā devā api nivartitum || 43 || 
 
 
 BRP175.044.1  na śakyā jagatāṃ mātar athānyac cāpi kāraṇam | 
 BRP175.044.2  gaṅgāvatāritā pūrvaṃ gautamena mahātmanā || 44 || 
 
 
 BRP175.045.1  ṛṣiṇā lokapūjyena trailokyahitakāriṇā | 
 BRP175.045.2  sāmopāyena tadvākyāt pūjyena brahmatejasā || 45 || 
 
 
 BRP175.046.1  ārādhayitvā deveśaṃ tapobhiḥ stutibhir bhavam | 
 BRP175.046.2  tuṣṭena śaṅkareṇedam ukto 'sau gautamas tadā || 46 || 
 
 
 śaṅkara uvāca: 
 
 BRP175.047.1  varān varaya puṇyāṃś ca priyāṃś ca manasepsitān | 
 BRP175.047.2  yad yad icchasi tat sarvaṃ dātā te 'dya mahāmate || 47 || 
 
 brahmovāca: 
 
 BRP175.048.1  evam uktaḥ śivenāsau gautamo mayi śṛṇvati | 
 BRP175.048.2  idam eva tadovāca sajaṭāṃ dehi śaṅkara | 
 BRP175.048.3  gaṅgāṃ me yācate puṇyāṃ kim anyena vareṇa me || 48 || 
 
 brahmovāca: 
 
 BRP175.049.1  punaḥ provāca taṃ śambhuḥ sarvalokopakārakaḥ || 49 || 
 
 śambhur uvāca: 
 
 BRP175.050.1  uktaṃ na cātmanaḥ kiñcit tasmād yācasva duṣkaram || 50 || 
 
 brahmovāca: 
 
 BRP175.051.1  gautamo 'dīnasattvas taṃ bhavam āha kṛtāñjaliḥ || 51 || 
 
 gautama uvāca: 
 
 BRP175.052.1  etad eva ca sarveṣāṃ duṣkaraṃ tava darśanam | 
 BRP175.052.2  mayā tad adya samprāptaṃ kṛpayā tava śaṅkara || 52 || 
 
 
 BRP175.053.1  smaraṇād eva te padbhyāṃ kṛtakṛtyā manīṣiṇaḥ | 
 BRP175.053.2  bhavanti kiṃ punaḥ sākṣāt tvayi dṛṣṭe maheśvare || 53 || 
 
 brahmovāca: 
 
 BRP175.054.1  evam ukte gautamena bhavo harṣasamanvitaḥ | 
 BRP175.054.2  trayāṇām upakārārthaṃ lokānāṃ yācitaṃ tvayā || 54 || 
 
 
 BRP175.055.1  na cātmano mahābuddhe yācety āha śivo dvijam | 
 BRP175.055.2  evaṃ proktaḥ punar vipro dhyātvā prāha śivaṃ tathā || 55 || 
 
 
 BRP175.056.1  vinītavad adīnātmā śivabhaktisamanvitaḥ | 
 BRP175.056.2  sarvalokopakārāya punar yācitavān idam | 
 BRP175.056.3  śṛṇvatsu lokapāleṣu jagādedaṃ sa gautamaḥ || 56 || 
 
 gautama uvāca: 
 
 BRP175.057.1  yāvat sāgaragā devī nisṛṣṭā brahmaṇo gireḥ | 
 BRP175.057.2  sarvatra sarvadā tasyāṃ sthātavyaṃ vṛṣabhadhvaja || 57 || 
 
 
 BRP175.058.1  phalepsūnāṃ phalaṃ dātā tvam eva jagataḥ prabho | 
 BRP175.058.2  tīrthāny anyāni deveśa kvāpi kvāpi śubhāni ca || 58 || 
 
 
 BRP175.059.1  yatra te sannidhir nityaṃ tad eva śubhadaṃ viduḥ | 
 BRP175.059.2  yatra gaṅgā tvayā dattā jaṭāmukuṭasaṃsthitā | 
 BRP175.059.3  sarvatra tava sānnidhyāt sarvatīrthāni śaṅkara || 59 || 
 
 brahmovāca: 
 
 BRP175.060.1  tad gautamavacaḥ śrutvā punar harṣāc chivo 'bravīt || 60 || 
 
 śiva uvāca: 
 
 BRP175.061.1  yatra kvāpi ca yat kiñcid yo vā bhavati bhaktitaḥ | 
 BRP175.061.2  yātrāṃ snānam atho dānaṃ pitṝṇāṃ vāpi tarpaṇam || 61 || 
 
 
 BRP175.062.1  śravaṇaṃ paṭhanaṃ vāpi smaraṇaṃ vāpi gautama | 
 BRP175.062.2  yaḥ karoti naro bhaktyā godāvaryā yatavrataḥ || 62 || 
 
 
 
 BRP175.063.1  saptadvīpavatī pṛthvī saśailavanakānanā | 
 BRP175.063.2  saratnā sauṣadhī ramyā sārṇavā dharmabhūṣitā || 63 || 
 
 
 BRP175.064.1  dattvā bhavati yo dharmaḥ sa bhaved gautamīsmṛteḥ | 
 BRP175.064.2  evaṃvidhā ilā vipra godānād yābhidhīyate || 64 || 
 
 
 BRP175.065.1  candrasūryagrahe kāle matsānnidhye yatavrataḥ | 
 BRP175.065.2  bhūbhṛte viṣṇave bhaktyā sarvakālaṃ kṛtā sudhīḥ || 65 || 
 
 
 BRP175.066.1  gāḥ sundarāḥ savatsāś ca saṅgame lokaviśrute | 
 BRP175.066.2  yo dadāti dvijaśreṣṭha tatra yat puṇyam āpnuyāt || 66 || 
 
 
 BRP175.067.1  tasmād varaṃ puṇyam eti snānadānādinā naraḥ | 
 BRP175.067.2  gautamyāṃ viśvavandyāyāṃ mahānadyāṃ tu bhaktitaḥ || 67 || 
 
 
 BRP175.068.1  tasmād godāvarī gaṅgā tvayā nītā bhaviṣyati | 
 BRP175.068.2  sarvapāpakṣayakarī sarvābhīṣṭapradāyinī || 68 || 
 
 gaṇeśvara uvāca: 
 
 BRP175.069.1  etac chrutaṃ mayā mātar vadato gautamaṃ śivāt | 
 BRP175.069.2  etasmāt kāraṇāc chambhur gaṅgāyāṃ niyataḥ sthitaḥ || 69 || 
 
 
 BRP175.070.1  ko nivartayituṃ śaktas tam amba karuṇodadhim | 
 BRP175.070.2  athāpi mātar etat syān mānuṣā vighnapāśakaiḥ || 70 || 
 
 
 BRP175.071.1  vinibaddhā na gacchanti godām apy antikasthitām | 
 BRP175.071.2  na namanti śivaṃ devaṃ na smaranti stuvanti na || 71 || 
 
 
 BRP175.072.1  tathā mātaḥ kariṣyāmi tava santoṣahetave | 
 BRP175.072.2  sanniroddhum atho kleśas tava vākyaṃ kṣamasva me || 72 || 
 
 brahmovāca: 
 
 BRP175.073.1  tataḥ prabhṛti vighneśo mānuṣān prati kiñcana | 
 BRP175.073.2  vighnam ācarate yas tu tam upāsya pravartate || 73 || 
 
 
 BRP175.074.1  atho vighnam anādṛtya gautamīṃ yāti bhaktitaḥ | 
 BRP175.074.2  sa kṛtārtho bhavel loke na kṛtyam avaśiṣyate || 74 || 
 
 
 BRP175.075.1  vighnāny anekāni bhavanti gehān | 
 BRP175.075.2  nirgantukāmasya narādhamasya | 
 BRP175.075.3  nidhāya tanmūrdhni padaṃ prayāti | 
 BRP175.075.4  gaṅgāṃ na kiṃ tena phalaṃ pralabdham || 75 || 
 
 
 BRP175.076.1  asyāḥ prabhāvaṃ ko brūyād api sākṣāt sadāśivaḥ | 
 BRP175.076.2  saṅkṣepeṇa mayā proktam itihāsapadānugam || 76 || 
 
 
 BRP175.077.1  dharmārthakāmamokṣāṇāṃ sādhanaṃ yac carācare | 
 BRP175.077.2  tad atra vidyate sarvam itihāse savistare || 77 || 
 
 
 BRP175.078.1  vedoditaṃ śrutisakalarahasyam uktaṃ | 
 BRP175.078.2  satkāraṇaṃ samabhidhānam idaṃ sadaiva | 
 BRP175.078.3  samyak ca dṛṣṭaṃ jagatāṃ hitāya | 
 BRP175.078.4  proktaṃ purāṇaṃ bahudharmayuktam || 78 || 
 
 
 BRP175.079.1  asya ślokaṃ padaṃ vāpi bhaktitaḥ śṛṇuyāt paṭhet | 
 BRP175.079.2  gaṅgā gaṅgeti vā vākyaṃ sa tu puṇyam avāpnuyāt || 79 || 
 
 
 BRP175.080.1  kalikalaṅkavināśanadakṣam idaṃ | 
 BRP175.080.2  sakalasiddhikaraṃ śubhadaṃ śivam | 
 
 BRP175.080.3  jagati pūjyam abhīṣṭaphalapradaṃ | 
 BRP175.080.4  gāṅgam etad udīritam uttamam || 80 || 
 
 
 BRP175.081.1  sādhu gautama bhadraṃ te ko 'nyo 'sti sadṛśas tvayā | 
 BRP175.081.2  ya enāṃ gautamīṃ gaṅgāṃ daṇḍakāraṇyam āpnuyāt || 81 || 
 
 
 BRP175.082.1  gaṅgā gaṅgeti yo brūyād yojanānāṃ śatair api | 
 BRP175.082.2  mucyate sarvapāpebhyo viṣṇulokaṃ sa gacchati || 82 || 
 
 
 BRP175.083.1  tisraḥ koṭyo 'rdhakoṭī ca tīrthāni bhuvanatraye | 
 BRP175.083.2  tāni snātuṃ samāyānti gaṅgāyāṃ siṃhage gurau || 83 || 
 
 
 BRP175.084.1  ṣaṣṭir varṣasahasrāṇi bhāgīrathyavagāhanam | 
 BRP175.084.2  sakṛd godāvarīsnānaṃ siṃhayukte bṛhaspatau || 84 || 
 
 
 BRP175.085.1  iyaṃ tu gautamī putra yatra kvāpi mamājñayā | 
 BRP175.085.2  sarveṣāṃ sarvadā nṝṇāṃ snānān muktiṃ pradāsyati || 85 || 
 
 
 BRP175.086.1  aśvamedhasahasrāṇi vājapeyaśatāni ca | 
 BRP175.086.2  kṛtvā yat phalam āpnoti tad asya śravaṇād bhavet || 86 || 
 
 
 BRP175.087.1  yasyaitat tiṣṭhati gṛhe purāṇaṃ brahmaṇoditam | 
 BRP175.087.2  na bhayaṃ vidyate tasya kalikālasya nārada || 87 || 
 
 
 BRP175.088.1  yasya kasyāpi nākhyeyaṃ purāṇam idam uttamam | 
 BRP175.088.2  śraddadhānāya śāntāya vaiṣṇavāya mahātmane || 88 || 
 
 
 BRP175.089.1  idaṃ kīrtyaṃ bhuktimuktidāyakaṃ pāpanāśakam | 
 BRP175.089.2  etacchravaṇamātreṇa kṛtakṛtyo bhaven naraḥ || 89 || 
 
 
 BRP175.090.1  likhitvā pustakam idaṃ brāhmaṇāya prayacchati | 
 BRP175.090.2  sarvapāpavinirmuktaḥ punar garbhaṃ na saṃviśet || 90 || 
 
 
 
        Chapter 176: Prehistory of the image of Vāsudeva
         SS  283-284 
 munaya ūcuḥ: 
 
 BRP176.001.1  nahi nas tṛptir astīha śṛṇvatāṃ bhagavatkathām | 
 BRP176.001.2  punar eva paraṃ guhyaṃ vaktum arhasy aśeṣataḥ || 1 || 
 
 
 BRP176.002.1  anantavāsudevasya na samyag varṇitaṃ tvayā | 
 BRP176.002.2  śrotum icchāmahe deva vistareṇa vadasva naḥ || 2 || 
 
 brahmovāca: 
 
 BRP176.003.1  pravakṣyāmi muniśreṣṭhāḥ sārāt sārataraṃ param | 
 BRP176.003.2  anantavāsudevasya māhātmyaṃ bhuvi durlabham || 3 || 
 
 
 BRP176.004.1  ādikalpe purā viprās tv aham avyaktajanmavān | 
 BRP176.004.2  viśvakarmāṇam āhūya vacanaṃ proktavān idam || 4 || 
 
 
 BRP176.005.1  variṣṭhaṃ devaśilpīndraṃ viśvakarmāgrakarmiṇam | 
 BRP176.005.2  pratimāṃ vāsudevasya kuru śailamayīṃ bhuvi || 5 || 
 
 
 
 BRP176.006.1  yāṃ prekṣya vidhivad bhaktāḥ sendrā vai mānuṣādayaḥ | 
 BRP176.006.2  yena dānavarakṣobhyo vijñāya sumahad bhayam || 6 || 
 
 
 BRP176.007.1  tridivaṃ samanuprāpya sumeruśikharaṃ ciram | 
 BRP176.007.2  vāsudevaṃ samārādhya nirātaṅkā vasanti te || 7 || 
 
 
 BRP176.008.1  mama tad vacanaṃ śrutvā viśvakarmā tu tatkṣaṇāt | 
 BRP176.008.2  cakāra pratimāṃ śuddhāṃ śaṅkhacakragadādharām || 8 || 
 
 
 BRP176.009.1  sarvalakṣaṇasaṃyuktāṃ puṇḍarīkāyatekṣaṇām | 
 BRP176.009.2  śrīvatsalakṣmasaṃyuktām atyugrāṃ pratimottamām || 9 || 
 
 
 BRP176.010.1  vanamālāvṛtoraskāṃ mukuṭāṅgadadhāriṇīm | 
 BRP176.010.2  pītavastrāṃ supīnāṃsāṃ kuṇḍalābhyām alaṅkṛtām || 10 || 
 
 
 BRP176.011.1  evaṃ sā pratimā divyā guhyamantrais tadā svayam | 
 BRP176.011.2  pratiṣṭhākālam āsādya mayāsau nirmitā purā || 11 || 
 
 
 BRP176.012.1  tasmin kāle tadā śakro devarāṭ khecaraiḥ saha | 
 BRP176.012.2  jagāma brahmasadanam āruhya gajam uttamam || 12 || 
 
 
 BRP176.013.1  prasādya pratimāṃ śakraḥ snānadānaiḥ punaḥ punaḥ | 
 BRP176.013.2  pratimāṃ tāṃ samārādhya svapuraṃ punar āgamat || 13 || 
 
 
 BRP176.014.1  tāṃ samārādhya suciraṃ yatavākkāyamānasaḥ | 
 BRP176.014.2  vṛtrādyān asurān krūrān namucipramukhān sa ca || 14 || 
 
 
 BRP176.015.1  nihatya dānavān bhīmān bhuktavān bhuvanatrayam | 
 BRP176.015.2  dvitīye ca yuge prāpte tretāyāṃ rākṣasādhipaḥ || 15 || 
 
 
 BRP176.016.1  babhūva sumahāvīryo daśagrīvaḥ pratāpavān | 
 BRP176.016.2  daśa varṣasahasrāṇi nirāhāro jitendriyaḥ || 16 || 
 
 
 BRP176.017.1  cacāra vratam atyugraṃ tapaḥ paramaduścaram | 
 BRP176.017.2  tapasā tena tuṣṭo 'haṃ varaṃ tasmai pradattavān || 17 || 
 
 
 BRP176.018.1  avadhyaḥ sarvadevānāṃ sa daityoragarakṣasām | 
 BRP176.018.2  śāpapraharaṇair ugrair avadhyo yamakiṅkaraiḥ || 18 || 
 
 
 BRP176.019.1  varaṃ prāpya tadā rakṣo yakṣān sarvagaṇān imān | 
 BRP176.019.2  dhanādhyakṣaṃ vinirjitya śakraṃ jetuṃ samudyataḥ || 19 || 
 
 
 BRP176.020.1  saṅgrāmaṃ sumahāghoraṃ kṛtvā devaiḥ sa rākṣasaḥ | 
 BRP176.020.2  devarājaṃ vinirjitya tadā indrajiteti vai || 20 || 
 
 
 BRP176.021.1  rākṣasas tatsuto nāma meghanādaḥ pralabdhavān | 
 BRP176.021.2  amarāvatīṃ tataḥ prāpya devarājagṛhe śubhe || 21 || 
 
 
 BRP176.022.1  dadarśāñjanasaṅkāśāṃ rāvaṇas tu balānvitaḥ | 
 BRP176.022.2  pratimāṃ vāsudevasya sarvalakṣaṇasaṃyutām || 22 || 
 
 
 BRP176.023.1  śrīvatsalakṣmasaṃyuktāṃ padmapattrāyatekṣaṇām | 
 BRP176.023.2  vanamālāvṛtoraskāṃ mukuṭāṅgadabhūṣitām || 23 || 
 
 
 BRP176.024.1  śaṅkhacakragadāhastāṃ pītavastrāṃ caturbhujām | 
 BRP176.024.2  sarvābharaṇasaṃyuktāṃ sarvakāmaphalapradām || 24 || 
 
 
 BRP176.025.1  vihāya ratnasaṅghāṃś ca pratimāṃ śubhalakṣaṇām | 
 BRP176.025.2  puṣpakeṇa vimānena laṅkāṃ prāsthāpayad drutam || 25 || 
 
 
 
 BRP176.026.1  purādhyakṣaḥ sthitaḥ śrīmān dharmātmā sa vibhīṣaṇaḥ | 
 BRP176.026.2  rāvaṇasyānujo mantrī nārāyaṇaparāyaṇaḥ || 26 || 
 
 
 BRP176.027.1  dṛṣṭvā tāṃ pratimāṃ divyāṃ devendrabhavanacyutām | 
 BRP176.027.2  romāñcitatanur bhūtvā vismayaṃ samapadyata || 27 || 
 
 
 BRP176.028.1  praṇamya śirasā devaṃ prahṛṣṭenāntarātmanā | 
 BRP176.028.2  adya me saphalaṃ janma adya me saphalaṃ tapaḥ || 28 || 
 
 
 BRP176.029.1  ity uktvā sa tu dharmātmā praṇipatya muhur muhuḥ | 
 BRP176.029.2  jyeṣṭhaṃ bhrātaram āsādya kṛtāñjalir abhāṣata || 29 || 
 
 
 BRP176.030.1  rājan pratimayā tvaṃ me prasādaṃ kartum arhasi | 
 BRP176.030.2  yām ārādhya jagannātha nistareyaṃ bhavārṇavam || 30 || 
 
 
 BRP176.031.1  bhrātur vacanam ākarṇya rāvaṇas taṃ tadābravīt | 
 BRP176.031.2  gṛhāṇa pratimāṃ vīra tv anayā kiṃ karomy aham || 31 || 
 
 
 BRP176.032.1  svayambhuvaṃ samārādhya trailokyaṃ vijaye tv aham | 
 BRP176.032.2  nānāścaryamayaṃ devaṃ sarvabhūtabhavodbhavam || 32 || 
 
 
 BRP176.033.1  vibhīṣaṇo mahābuddhis tadā tāṃ pratimāṃ śubhām | 
 BRP176.033.2  śatam aṣṭottaraṃ cābdaṃ samārādhya janārdanam || 33 || 
 
 
 BRP176.034.1  ajarāmaraṇaṃ prāptam aṇimādiguṇair yutam | 
 BRP176.034.2  rājyaṃ laṅkādhipatyaṃ ca bhogān bhuṅkte yathepsitān || 34 || 
 
 munaya ūcuḥ: 
 
 BRP176.035.1  aho no vismayo jātaḥ śrutvedaṃ paramāmṛtam | 
 BRP176.035.2  anantavāsudevasya sambhavaṃ bhuvi durlabham || 35 || 
 
 
 BRP176.036.1  śrotum icchāmahe deva vistareṇa yathātatham | 
 BRP176.036.2  tasya devasya māhātmyaṃ vaktum arhasy aśeṣataḥ || 36 || 
 
 brahmovāca: 
 
 BRP176.037.1  tadā sa rākṣasaḥ krūro devagandharvakinnarān | 
 BRP176.037.2  lokapālān samanujān munisiddhāṃś ca pāpakṛt || 37 || 
 
 
 BRP176.038.1  vijitya samare sarvān ājahāra tadaṅganāḥ | 
 BRP176.038.2  saṃsthāpya nagarīṃ laṅkāṃ punaḥ sītārthamohitaḥ || 38 || 
 
 
 BRP176.039.1  śaṅkito mṛgarūpeṇa sauvarṇena ca rāvaṇaḥ | 
 BRP176.039.2  tataḥ kruddhena rāmeṇa raṇe saumitriṇā saha || 39 || 
 
 
 BRP176.040.1  rāvaṇasya vadhārthāya hatvā vāliṃ manojavam | 
 BRP176.040.2  abhiṣiktaś ca sugrīvo yuvarājo 'ṅgadas tathā || 40 || 
 
 
 BRP176.041.1  hanumān nalanīlaś ca jāmbavān panasas tathā | 
 BRP176.041.2  gavayaś ca gavākṣaś ca pāṭhīnaḥ paramaujasaḥ || 41 || 
 
 
 BRP176.042.1  etaiś cānyaiś ca bahubhir vānaraiḥ samahābalaiḥ | 
 BRP176.042.2  samāvṛto mahāghorai rāmo rājīvalocanaḥ || 42 || 
 
 
 BRP176.043.1  girīṇāṃ sarvasaṅghātaiḥ setuṃ baddhvā mahodadhau | 
 BRP176.043.2  balena mahatā rāmaḥ samuttīrya mahodadhim || 43 || 
 
 
 BRP176.044.1  saṅgrāmam atulaṃ cakre rakṣogaṇasamanvitaḥ | 
 BRP176.044.2  yamahastaṃ prahastaṃ ca nikumbhaṃ kumbham eva ca || 44 || 
 
 
 
 BRP176.045.1  narāntakaṃ mahāvīryaṃ tathā caiva yamāntakam | 
 BRP176.045.2  mālāḍhyaṃ mālikāḍhyaṃ ca hatvā rāmas tu vīryavān || 45 || 
 
 
 BRP176.046.1  punar indrajitaṃ hatvā kumbhakarṇaṃ sarāvaṇam | 
 BRP176.046.2  vaidehīṃ cāgnināśodhya dattvā rājyaṃ vibhīṣaṇe || 46 || 
 
 
 BRP176.047.1  vāsudevaṃ samādāya yānaṃ puṣpakam āruhat | 
 BRP176.047.2  līlayā samanuprāpad ayodhyāṃ pūrvapālitām || 47 || 
 
 
 BRP176.048.1  kaniṣṭhaṃ bharataṃ snehāc chatrughnaṃ bhaktavatsalaḥ | 
 BRP176.048.2  abhiṣicya tadā rāmaḥ sarvarājye 'dhirājavat || 48 || 
 
 
 BRP176.049.1  purātanīṃ svamūrtiṃ ca samārādhya tato hariḥ | 
 BRP176.049.2  daśa varṣasahasrāṇi daśa varṣaśatāni ca || 49 || 
 
 
 BRP176.050.1  bhuktvā sāgaraparyantāṃ medinīṃ sa tu rāghavaḥ | 
 BRP176.050.2  rājyam āsādya sugatiṃ vaiṣṇavaṃ padam āviśat || 50 || 
 
 
 BRP176.051.1  tāṃ cāpi pratimāṃ rāmaḥ samudreśāya dattavān | 
 BRP176.051.2  dhanyo rakṣayitāsi tvaṃ toyaratnasamanvitaḥ || 51 || 
 
 
 BRP176.052.1  dvāparaṃ yugam āsādya yadā devo jagatpatiḥ | 
 BRP176.052.2  dharaṇyāś cānurodhena bhāvaśaithilyakāraṇāt || 52 || 
 
 
 BRP176.053.1  avatīrṇaḥ sa bhagavān vasudevakule prabhuḥ | 
 BRP176.053.2  kaṃsādīnāṃ vadhārthāya saṅkarṣaṇasahāyavān || 53 || 
 
 
 BRP176.054.1  tadā tāṃ pratimāṃ viprāḥ sarvavāñchāphalapradām | 
 BRP176.054.2  sarvalokahitārthāya kasyacit kāraṇāntare || 54 || 
 
 
 BRP176.055.1  tasmin kṣetravare puṇye durlabhe puruṣottame | 
 BRP176.055.2  ujjahāra svayaṃ toyāt samudraḥ saritāṃ patiḥ || 55 || 
 
 
 BRP176.056.1  tadā prabhṛti tatraiva kṣetre muktiprade dvijāḥ | 
 BRP176.056.2  āste sa devo devānāṃ sarvakāmaphalapradaḥ || 56 || 
 
 
 BRP176.057.1  ye saṃśrayanti cānantaṃ bhaktyā sarveśvaraṃ prabhum | 
 BRP176.057.2  vāṅmanaḥkarmabhir nityaṃ te yānti paramaṃ padam || 57 || 
 
 
 BRP176.058.1  dṛṣṭvānantaṃ sakṛd bhaktyā sampūjya praṇipatya ca | 
 BRP176.058.2  rājasūyāśvamedhābhyāṃ phalaṃ daśaguṇaṃ labhet || 58 || 
 
 
 BRP176.059.1  sarvakāmasamṛddhena kāmagena suvarcasā | 
 BRP176.059.2  vimānenārkavarṇena kiṅkiṇījālamālinā || 59 || 
 
 
 BRP176.060.1  triḥsaptakulam uddhṛtya divyastrīgaṇasevitaḥ | 
 BRP176.060.2  upagīyamāno gandharvair naro viṣṇupuraṃ vrajet || 60 || 
 
 
 BRP176.061.1  tatra bhuktvā varān bhogāñ jarāmaraṇavarjitaḥ | 
 BRP176.061.2  divyarūpadharaḥ śrīmān yāvad ābhūtasamplavam || 61 || 
 
 
 BRP176.062.1  puṇyakṣayād ihāyātaś caturvedī dvijottamaḥ | 
 BRP176.062.2  vaiṣṇavaṃ yogam āsthāya tato mokṣam avāpnuyāt || 62 || 
 
 
 BRP176.063.1  evaṃ mayā tv ananto 'sau kīrtito munisattamāḥ | 
 BRP176.063.2  kaḥ śaknoti guṇān vaktuṃ tasya varṣaśatair api || 63 || 
 
 
 
 
        Chapter 177: On the greatness of Puruṣottamakṣetra and the merit obtained
          there
         SS  284-285 
 brahmovāca: 
 
 BRP177.001.1  evaṃ vo 'nantamāhātmyaṃ kṣetraṃ ca puruṣottamam | 
 BRP177.001.2  bhuktimuktipradaṃ nṝṇāṃ mayā proktaṃ sudurlabham || 1 || 
 
 
 BRP177.002.1  yatrāste puṇḍarīkākṣaḥ śaṅkhacakragadādharaḥ | 
 BRP177.002.2  pītāmbaradharaḥ kṛṣṇaḥ kaṃsakeśiniṣūdanaḥ || 2 || 
 
 
 BRP177.003.1  ye tatra kṛṣṇaṃ paśyanti surāsuranamaskṛtam | 
 BRP177.003.2  saṅkarṣaṇaṃ subhadrāṃ ca dhanyās te nātra saṃśayaḥ || 3 || 
 
 
 BRP177.004.1  trailokyādhipatiṃ devaṃ sarvakāmaphalapradam | 
 BRP177.004.2  ye dhyāyanti sadā kṛṣṇaṃ muktās te nātra saṃśayaḥ || 4 || 
 
 
 BRP177.005.1  kṛṣṇe ratāḥ kṛṣṇam anusmaranti | 
 BRP177.005.2  rātrau ca kṛṣṇaṃ punar utthitā ye | 
 BRP177.005.3  te bhinnadehāḥ praviśanti kṛṣṇaṃ | 
 BRP177.005.4  havir yathā mantrahutaṃ hutāśam || 5 || 
 
 
 BRP177.006.1  tasmāt sadā muniśreṣṭhāḥ kṛṣṇaḥ kamalalocanaḥ | 
 BRP177.006.2  tasmin kṣetre prayatnena draṣṭavyo mokṣakāṅkṣibhiḥ || 6 || 
 
 
 BRP177.007.1  śayanotthāpane kṛṣṇaṃ ye paśyanti manīṣiṇaḥ | 
 BRP177.007.2  halāyudhaṃ subhadrāṃ ca hareḥ sthānaṃ vrajanti te || 7 || 
 
 
 BRP177.008.1  sarvakāle 'pi ye bhaktyā paśyanti puruṣottamam | 
 BRP177.008.2  rauhiṇeyaṃ subhadrāṃ ca viṣṇulokaṃ vrajanti te || 8 || 
 
 
 BRP177.009.1  āste yaś caturo māsān vārṣikān puruṣottame | 
 BRP177.009.2  pṛthivyās tīrthayātrāyāḥ phalaṃ prāpnoti cādhikam || 9 || 
 
 
 BRP177.010.1  ye sarvakālaṃ tatraiva nivasanti manīṣiṇaḥ | 
 BRP177.010.2  jitendriyā jitakrodhā labhante tapasaḥ phalam || 10 || 
 
 
 BRP177.011.1  tapas taptvānyatīrtheṣu varṣāṇām ayutaṃ naraḥ | 
 BRP177.011.2  yad āpnoti tad āpnoti māsena puruṣottame || 11 || 
 
 
 BRP177.012.1  tapasā brahmacaryeṇa saṅgatyāgena yat phalam | 
 BRP177.012.2  tat phalaṃ satataṃ tatra prāpnuvanti manīṣiṇaḥ || 12 || 
 
 
 BRP177.013.1  sarvatīrtheṣu yat puṇyaṃ snānadānena kīrtitam | 
 BRP177.013.2  tat phalaṃ satataṃ tatra prāpnuvanti manīṣiṇaḥ || 13 || 
 
 
 BRP177.014.1  samyak tīrthena yat proktaṃ vratena niyamena ca | 
 BRP177.014.2  tat phalaṃ labhate tatra pratyahaṃ prayataḥ śuciḥ || 14 || 
 
 
 BRP177.015.1  yas tu nānāvidhair yajñair yat phalaṃ labhate naraḥ | 
 BRP177.015.2  tat phalaṃ labhate tatra pratyahaṃ saṃyatendriyaḥ || 15 || 
 
 
 BRP177.016.1  dehaṃ tyajanti puruṣās tatra ye puruṣottame | 
 BRP177.016.2  kalpavṛkṣaṃ samāsādya muktās te nātra saṃśayaḥ || 16 || 
 
 
 BRP177.017.1  vaṭasāgarayor madhye ye tyajanti kalevaram | 
 BRP177.017.2  te durlabhaṃ paraṃ mokṣaṃ prāpnuvanti na saṃśayaḥ || 17 || 
 
 
 
 BRP177.018.1  anicchann api yas tatra prāṇāṃs tyajati mānavaḥ | 
 BRP177.018.2  so 'pi duḥkhavinirmukto muktiṃ prāpnoti durlabhām || 18 || 
 
 
 BRP177.019.1  kṛmikīṭapataṅgādyās tiryagyonigatāś ca ye | 
 BRP177.019.2  tatra dehaṃ parityajya te yānti paramāṃ gatim || 19 || 
 
 
 BRP177.020.1  bhrāntiṃ lokasya paśyadhvam anyatīrthaṃ prati dvijāḥ | 
 BRP177.020.2  puruṣākhyena yat prāptam anyatīrthaphalādikam || 20 || 
 
 
 BRP177.021.1  sakṛt paśyati yo martyaḥ śraddhayā puruṣottamam | 
 BRP177.021.2  puruṣāṇāṃ sahasreṣu sa bhaved uttamaḥ pumān || 21 || 
 
 
 BRP177.022.1  prakṛteḥ sa paro yasmāt puruṣād api cottamaḥ | 
 BRP177.022.2  tasmād vede purāṇe ca loke 'smin puruṣottamaḥ || 22 || 
 
 
 BRP177.023.1  yo 'sau purāṇe vedānte paramātmety udāhṛtaḥ | 
 BRP177.023.2  āste viśvopakārāya tenāsau puruṣottamaḥ || 23 || 
 
 
 BRP177.024.1  pāthe śmaśāne gṛhamaṇḍape vā | 
 BRP177.024.2  rathyāpradeśeṣv api yatra kutra | 
 BRP177.024.3  icchann anicchann api tatra dehaṃ | 
 BRP177.024.4  santyajya mokṣaṃ labhate manuṣyaḥ || 24 || 
 
 
 BRP177.025.1  tasmāt sarvaprayatnena tasmin kṣetre dvijottamāḥ | 
 BRP177.025.2  dehatyāgo naraiḥ kāryaḥ samyaṅ mokṣābhikāṅkṣibhiḥ || 25 || 
 
 
 BRP177.026.1  puruṣākhyasya māhātmyaṃ na bhūtaṃ na bhaviṣyati | 
 BRP177.026.2  tyaktvā yatra naro dehaṃ muktiṃ prāpnoti durlabhām || 26 || 
 
 
 BRP177.027.1  guṇānām ekadeśo 'yaṃ mayā kṣetrasya kīrtitaḥ | 
 BRP177.027.2  kaḥ samastān guṇān vaktuṃ śakto varṣaśatair api || 27 || 
 
 
 BRP177.028.1  yadi yūyaṃ muniśreṣṭhā mokṣam icchatha śāśvatam | 
 BRP177.028.2  tasmin kṣetravare puṇye nivasadhvam atandritāḥ || 28 || 
 
 vyāsa uvāca: 
 
 BRP177.029.1  te tasya vacanaṃ śrutvā brahmaṇo 'vyaktajanmanaḥ | 
 BRP177.029.2  nivāsaṃ cakrire tatra avāpuḥ paramaṃ padam || 29 || 
 
 
 BRP177.030.1  tasmād yūyaṃ prayatnena nivasadhvaṃ dvijottamāḥ | 
 BRP177.030.2  puruṣākhye vare kṣetre yadi muktim abhīpsatha || 30 || 
 
 
 
        Chapter 178: Kaṇḍu-episode
         SS  285-288 
 vyāsa uvāca: 
 
 BRP178.001.1  tasmin kṣetre muniśreṣṭhāḥ sarvasattvasukhāvahe | 
 BRP178.001.2  dharmārthakāmamokṣāṇāṃ phalade puruṣottame || 1 || 
 
 
 BRP178.002.1  kaṇḍur nāma mahātejā ṛṣiḥ paramadhārmikaḥ | 
 BRP178.002.2  satyavādī śucir dāntaḥ sarvabhūtahite rataḥ || 2 || 
 
 
 BRP178.003.1  jitendriyo jitakrodho vedavedāṅgapāragaḥ | 
 BRP178.003.2  avāpa paramāṃ siddhim ārādhya puruṣottamam || 3 || 
 
 
 
 BRP178.004.1  anye 'pi tatra saṃsiddhā munayaḥ saṃśitavratāḥ | 
 BRP178.004.2  sarvabhūtahitā dāntā jitakrodhā vimatsarāḥ || 4 || 
 
 munaya ūcuḥ: 
 
 BRP178.005.1  ko 'sau kaṇḍuḥ kathaṃ tatra jagāma paramāṃ gatim | 
 BRP178.005.2  śrotum icchāmahe tasya caritaṃ brūhi sattama || 5 || 
 
 vyāsa uvāca: 
 
 BRP178.006.1  śṛṇudhvaṃ muniśārdūlāḥ kathāṃ tasya manoharām | 
 BRP178.006.2  pravakṣyāmi samāsena munes tasya viceṣṭitam || 6 || 
 
 
 BRP178.007.1  pavitre gomatītīre vijane sumanohare | 
 BRP178.007.2  kandamūlaphalaiḥ pūrṇe samitpuṣpakuśānvitaiḥ || 7 || 
 
 
 BRP178.008.1  nānādrumalatākīrṇe nānāpuṣpopaśobhite | 
 BRP178.008.2  nānāpakṣirute ramye nānāmṛgagaṇānvite || 8 || 
 
 
 BRP178.009.1  tatrāśramapadaṃ kaṇḍor babhūva munisattamāḥ | 
 BRP178.009.2  sarvartuphalapuṣpāḍhyaṃ kadalīkhaṇḍamaṇḍitam || 9 || 
 
 
 BRP178.010.1  tapas tepe munis tatra sumahat paramādbhutam | 
 BRP178.010.2  vratopavāsair niyamaiḥ snānamaunasusaṃyamaiḥ || 10 || 
 
 
 BRP178.011.1  grīṣme pañcatapā bhūtvā varṣāsu sthaṇḍileśayaḥ | 
 BRP178.011.2  ārdravāsās tu hemante sa tepe sumahat tapaḥ || 11 || 
 
 
 BRP178.012.1  dṛṣṭvā tu tapaso vīryaṃ munes tasya suvismitāḥ | 
 BRP178.012.2  babhūvur devagandharvāḥ siddhavidyādharās tathā || 12 || 
 
 
 BRP178.013.1  bhūmiṃ tathāntarikṣaṃ ca divaṃ ca munisattamāḥ | 
 BRP178.013.2  kaṇḍuḥ santāpayām āsa trailokyaṃ tapaso balāt || 13 || 
 
 
 BRP178.014.1  aho 'sya paramaṃ dhairyam aho 'sya paramaṃ tapaḥ | 
 BRP178.014.2  ity abruvaṃs tadā dṛṣṭvā devās taṃ tapasi sthitam || 14 || 
 
 
 BRP178.015.1  mantrayām āsur avyagrāḥ śakreṇa sahitās tadā | 
 BRP178.015.2  bhayāt tasya samudvignās tapovighnam abhīpsavaḥ || 15 || 
 
 
 BRP178.016.1  jñātvā teṣām abhiprāyaṃ śakras tribhuvaneśvaraḥ | 
 BRP178.016.2  pramlocākhyāṃ varārohāṃ rūpayauvanagarvitām || 16 || 
 
 
 BRP178.017.1  sumadhyāṃ cārujaṅghāṃ tāṃ pīnaśroṇipayodharām | 
 BRP178.017.2  sarvalakṣaṇasampannāṃ provāca phalasūdanaḥ || 17 || 
 
 śakra uvāca: 
 
 BRP178.018.1  pramloce gaccha śīghraṃ tvaṃ yadāsau tapyate muniḥ | 
 BRP178.018.2  vighnārthaṃ tasya tapasaḥ kṣobhayasvāṃśu suprabhe || 18 || 
 
 pramlocovāca: 
 
 BRP178.019.1  tava vākyaṃ suraśreṣṭha karomi satataṃ prabho | 
 BRP178.019.2  kintu śaṅkā mamaivātra jīvitasya ca saṃśayaḥ || 19 || 
 
 
 BRP178.020.1  bibhemi taṃ munivaraṃ brahmacaryavrate sthitam | 
 BRP178.020.2  atyugraṃ dīptatapasaṃ jvalanārkasamaprabham || 20 || 
 
 
 BRP178.021.1  jñātvā māṃ sa muniḥ krodhād vighnārthaṃ samupāgatām | 
 BRP178.021.2  kaṇḍuḥ paramatejasvī śāpaṃ dāsyati duḥsaham || 21 || 
 
 
 
 BRP178.022.1  urvaśī menakā rambhā ghṛtācī puñjikasthalā | 
 BRP178.022.2  viśvācī sahajanyā ca pūrvacittis tilottamā || 22 || 
 
 
 BRP178.023.1  alambuṣā miśrakeśī śaśilekhā ca vāmanā | 
 BRP178.023.2  anyāś cāpsarasaḥ santi rūpayauvanagarvitāḥ || 23 || 
 
 
 BRP178.024.1  sumadhyāś cāruvadanāḥ pīnonnatapayodharāḥ | 
 BRP178.024.2  kāmapradhānakuśalās tās tatra sanniyojaya || 24 || 
 
 brahmovāca: 
 
 BRP178.025.1  tasyās tad vacanaṃ śrutvā punaḥ prāha śacīpatiḥ | 
 BRP178.025.2  tiṣṭhantu nāma cānyās tās tvaṃ cātra kuśalā śubhe || 25 || 
 
 
 BRP178.026.1  kāmaṃ vasantaṃ vāyuṃ ca sahāyārthe dadāmi te | 
 BRP178.026.2  taiḥ sārdhaṃ gaccha suśroṇi yatrāste sa mahāmuniḥ || 26 || 
 
 
 BRP178.027.1  śakrasya vacanaṃ śrutvā tadā sā cārulocanā | 
 BRP178.027.2  jagāmākāśamārgeṇa taiḥ sārdhaṃ cāśramaṃ muneḥ || 27 || 
 
 
 BRP178.028.1  gatvā sā tatra ruciraṃ dadarśa vanam uttamam | 
 BRP178.028.2  muniṃ ca dīptatapasam āśramastham akalmaṣam || 28 || 
 
 
 BRP178.029.1  apaśyat sā vanaṃ ramyaṃ taiḥ sārdhaṃ nandanopamam | 
 BRP178.029.2  sarvartuvarapuṣpāḍhyaṃ śākhāmṛgagaṇākulam || 29 || 
 
 
 BRP178.030.1  puṇyaṃ padmabalopetaṃ sapallavamahābalam | 
 BRP178.030.2  śrotraramyān sumadhurāñ śabdān khagamukheritān || 30 || 
 
 
 BRP178.031.1  sarvartuphalabhārāḍhyān sarvartukusumojjvalān | 
 BRP178.031.2  apaśyat pādapāṃś caiva vihaṅgair anunāditān || 31 || 
 
 
 BRP178.032.1  āmrān āmrātakān bhavyān nārikerān satindukān | 
 BRP178.032.2  atha bilvāṃs tathā jīvān dāḍimān bījapūrakān || 32 || 
 
 
 BRP178.033.1  panasāṃl lakucān nīpāñ śirīṣān sumanoharān | 
 BRP178.033.2  pārāvatāṃs tathā kolān arimedāmlavetasān || 33 || 
 
 
 BRP178.034.1  bhallātakān āmalakāñ śataparṇāṃś ca kiṃśukān | 
 BRP178.034.2  iṅgudān karavīrāṃś ca harītakīvibhītakān || 34 || 
 
 
 BRP178.035.1  etān anyāṃś ca sā vṛkṣān dadarśa pṛthulocanā | 
 BRP178.035.2  tathaivāśokapunnāgaketakībakulān atha || 35 || 
 
 
 BRP178.036.1  pārijātān kovidārān mandārendīvarāṃs tathā | 
 BRP178.036.2  pāṭalāḥ puṣpitā ramyā devadārudrumāṃs tathā || 36 || 
 
 
 BRP178.037.1  śālāṃs tālāṃs tamālāṃś ca niculāṃl lomakāṃs tathā | 
 BRP178.037.2  anyāṃś ca pādapaśreṣṭhān apaśyat phalapuṣpitān || 37 || 
 
 
 BRP178.038.1  cakoraiḥ śatapattraiś ca bhṛṅgarājais tathā śukaiḥ | 
 BRP178.038.2  kokilaiḥ kalaviṅkaiś ca hārītair jīvajīvakaiḥ || 38 || 
 
 
 BRP178.039.1  priyaputraiś cātakaiś ca tathānyair vividhaiḥ khagaiḥ | 
 BRP178.039.2  śrotraramyaṃ sumadhuraṃ kūjadbhiś cāpy adhiṣṭhitam || 39 || 
 
 
 BRP178.040.1  sarāṃsi ca manojñāni prasannasalilāni ca | 
 BRP178.040.2  kumudaiḥ puṇḍarīkaiś ca tathā nīlotpalaiḥ śubhaiḥ || 40 || 
 
 
 BRP178.041.1  kahlāraiḥ kamalaiś caiva ācitāni samantataḥ | 
 BRP178.041.2  kādambaiś cakravākaiś ca tathaiva jalakukkuṭaiḥ || 41 || 
 
 
 
 BRP178.042.1  kāraṇḍavair bakair haṃsaiḥ kūrmair madgubhir eva ca | 
 BRP178.042.2  etaiś cānyaiś ca kīrṇāni samantāj jalacāribhiḥ || 42 || 
 
 
 BRP178.043.1  krameṇaiva tathā sā tu vanaṃ babhrāma taiḥ saha | 
 BRP178.043.2  evaṃ dṛṣṭvā vanaṃ ramyaṃ taiḥ sārdhaṃ paramādbhutam || 43 || 
 
 
 BRP178.044.1  vismayotphullanayanā sā babhūva varāṅganā | 
 BRP178.044.2  provāca vāyuṃ kāmaṃ ca vasantaṃ ca dvijottamāḥ || 44 || 
 
 pramlocovāca: 
 
 BRP178.045.1  kurudhvaṃ mama sāhāyyaṃ yūyaṃ sarve pṛthak pṛthak || 45 || 
 
 brahmovāca: 
 
 BRP178.046.1  evam uktvā tadā sā tu tathety uktā surair dvijāḥ | 
 BRP178.046.2  pratyuvācādya yāsyāmi yatrāsau saṃsthito muniḥ || 46 || 
 
 
 BRP178.047.1  adya taṃ dehayantāraṃ prayuktendriyavājinam | 
 BRP178.047.2  smaraśastragaladraśmiṃ kariṣyāmi kusārathim || 47 || 
 
 
 BRP178.048.1  brahmā janārdano vāpi yadi vā nīlalohitaḥ | 
 BRP178.048.2  tathāpy adya kariṣyāmi kāmabāṇakṣatāntaram || 48 || 
 
 
 BRP178.049.1  ity uktvā prayayau sātha yatrāsau tiṣṭhate muniḥ | 
 BRP178.049.2  munes tapaḥprabhāveṇa praśāntaśvāpadāśramam || 49 || 
 
 
 BRP178.050.1  sā puṃskokilamādhurye nadītīre vyavasthitā | 
 BRP178.050.2  stokamātraṃ sthitā tasmād agāyata varāpsarāḥ || 50 || 
 
 
 BRP178.051.1  tato vasantaḥ sahasā balaṃ samakarot tadā | 
 BRP178.051.2  kokilārāvamadhuram akālikamanoharam || 51 || 
 
 
 BRP178.052.1  vavau gandhavahaś caiva malayādriniketanaḥ | 
 BRP178.052.2  puṣpān uccāvacān medhyān pātayaṃś ca śanaiḥ śanaiḥ || 52 || 
 
 
 BRP178.053.1  puṣpabāṇadharaś caiva gatvā tasya samīpataḥ | 
 BRP178.053.2  muneś ca kṣobhayām āsa kāmas tasyāpi mānasam || 53 || 
 
 
 BRP178.054.1  tato gītadhvaniṃ śrutvā munir vismitamānasaḥ | 
 BRP178.054.2  jagāma yatra sā subhrūḥ kāmabāṇaprapīḍitaḥ || 54 || 
 
 
 BRP178.055.1  dṛṣṭvā tām āha sandṛṣṭo vismayotphullalocanaḥ | 
 BRP178.055.2  bhraṣṭottarīyo vikalaḥ pulakāñcitavigrahaḥ || 55 || 
 
 ṛṣir uvāca: 
 
 BRP178.056.1  kāsi kasyāsi suśroṇi subhage cāruhāsini | 
 BRP178.056.2  mano harasi me subhru brūhi satyaṃ sumadhyame || 56 || 
 
 pramlocovāca: 
 
 BRP178.057.1  tava karmakarā cāhaṃ puṣpārtham aham āgatā | 
 BRP178.057.2  ādeśaṃ dehi me kṣipraṃ kiṃ karomi tavājñayā || 57 || 
 
 vyāsa uvāca: 
 
 BRP178.058.1  śrutvaivaṃ vacanaṃ tasyās tyaktvā dhairyaṃ vimohitaḥ | 
 BRP178.058.2  ādāya haste tāṃ bālāṃ praviveśa svam āśramam || 58 || 
 
 
 BRP178.059.1  tataḥ kāmaś ca vāyuś ca vasantaś ca dvijottamāḥ | 
 BRP178.059.2  jagmur yathāgataṃ sarve kṛtakṛtyās triviṣṭapam || 59 || 
 
 
 
 BRP178.060.1  śaśaṃsuś ca hariṃ gatvā tasyās tasya ca ceṣṭitam | 
 BRP178.060.2  śrutvā śakras tadā devāḥ prītāḥ sumanaso 'bhavan || 60 || 
 
 
 BRP178.061.1  sa ca kaṇḍus tayā sārdhaṃ praviśann eva cāśramam | 
 BRP178.061.2  ātmanaḥ paramaṃ rūpaṃ cakāra madanākṛti || 61 || 
 
 
 BRP178.062.1  rūpayauvanasampannam atīva sumanoharam | 
 BRP178.062.2  divyālaṅkārasaṃyuktaṃ ṣoḍaśavatsarākṛti || 62 || 
 
 
 BRP178.063.1  divyavastradharaṃ kāntaṃ divyasraggandhabhūṣitam | 
 BRP178.063.2  sarvopabhogasampannaṃ sahasā tapaso balāt || 63 || 
 
 
 BRP178.064.1  dṛṣṭvā sā tasya tad vīryaṃ paraṃ vismayam āgatā | 
 BRP178.064.2  aho 'sya tapaso vīryam ity uktvā muditābhavat || 64 || 
 
 
 BRP178.065.1  snānaṃ sandhyāṃ japaṃ homaṃ svādhyāyaṃ devatārcanam | 
 BRP178.065.2  vratopavāsaniyamaṃ dhyānaṃ ca munisattamāḥ || 65 || 
 
 
 BRP178.066.1  tyaktvā sa reme muditas tayā sārdham aharniśam | 
 BRP178.066.2  manmathāviṣṭahṛdayo na bubodha tapaḥkṣayam || 66 || 
 
 
 BRP178.067.1  sandhyārātridivāpakṣamāsartvayanahāyanam | 
 BRP178.067.2  na bubodha gataṃ kālaṃ viṣayāsaktamānasaḥ || 67 || 
 
 
 BRP178.068.1  sā ca taṃ kāmajair bhāvair vidagdhā rahasi dvijāḥ | 
 BRP178.068.2  varayām āsa suśroṇiḥ pralāpakuśalā tadā || 68 || 
 
 
 BRP178.069.1  evaṃ kaṇḍus tayā sārdhaṃ varṣāṇām adhikaṃ śatam | 
 BRP178.069.2  atiṣṭhan mandaradroṇyāṃ grāmyadharmarato muniḥ || 69 || 
 
 
 BRP178.070.1  sā taṃ prāha mahābhāgaṃ gantum icchāmy ahaṃ divam | 
 BRP178.070.2  prasādasumukho brahmann anujñātuṃ tvam arhasi || 70 || 
 
 
 BRP178.071.1  tayaivam uktaḥ sa munis tasyām āsaktamānasaḥ | 
 BRP178.071.2  dināni katicid bhadre sthīyatām ity abhāṣata || 71 || 
 
 
 BRP178.072.1  evam uktā tatas tena sāgraṃ varṣaśataṃ punaḥ | 
 BRP178.072.2  bubhuje viṣayāṃs tanvī tena sārdhaṃ mahātmanā || 72 || 
 
 
 BRP178.073.1  anujñāṃ dehi bhagavan vrajāmi tridaśālayam | 
 BRP178.073.2  uktas tayeti sa punaḥ sthīyatām ity abhāṣata || 73 || 
 
 
 BRP178.074.1  punar gate varṣaśate sādhike sā śubhānanā | 
 BRP178.074.2  yāmy ahaṃ tridivaṃ brahman praṇayasmitaśobhanam || 74 || 
 
 
 BRP178.075.1  uktas tayaivaṃ sa muniḥ punar āhāyatekṣaṇām | 
 BRP178.075.2  ihāsyatāṃ mayā subhru ciraṃ kālaṃ gamiṣyasi || 75 || 
 
 
 BRP178.076.1  tacchāpabhītā suśroṇī saha tenarṣiṇā punaḥ | 
 BRP178.076.2  śatadvayaṃ kiñcid ūnaṃ varṣāṇāṃ samatiṣṭhata || 76 || 
 
 
 BRP178.077.1  gamanāya mahābhāgo devarājaniveśanam | 
 BRP178.077.2  proktaḥ proktas tayā tanvyā sthīyatām ity abhāṣata || 77 || 
 
 
 BRP178.078.1  tasya śāpabhayād bhīrur dākṣiṇyena ca dakṣiṇā | 
 BRP178.078.2  proktā praṇayabhaṅgārtivedinī na jahau munim || 78 || 
 
 
 BRP178.079.1  tayā ca ramatas tasya paramarṣer aharniśam | 
 BRP178.079.2  navaṃ navam abhūt prema manmathāsaktacetasaḥ || 79 || 
 
 
 BRP178.080.1  ekadā tu tvarāyukto niścakrāmoṭajān muniḥ | 
 BRP178.080.2  niṣkrāmantaṃ ca kutreti gamyate prāha sā śubhā || 80 || 
 
 
 
 BRP178.081.1  ity uktaḥ sa tayā prāha parivṛttam ahaḥ śubhe | 
 BRP178.081.2  sandhyopāstiṃ kariṣyāmi kriyālopo 'nyathā bhavet || 81 || 
 
 
 BRP178.082.1  tataḥ prahasya muditā sā taṃ prāha mahāmunim | 
 BRP178.082.2  kim adya sarvadharmajña parivṛttam ahas tava | 
 BRP178.082.3  gatam etan na kurute vismayaṃ kasya kathyate || 82 || 
 
 munir uvāca: 
 
 BRP178.083.1  prātas tvam āgatā bhadre nadītīram idaṃ śubham | 
 BRP178.083.2  mayā dṛṣṭāsi suśroṇi praviṣṭā ca mamāśramam || 83 || 
 
 
 BRP178.084.1  iyaṃ ca vartate sandhyā pariṇāmam aho gatam | 
 BRP178.084.2  avahāsaḥ kimartho 'yaṃ sadbhāvaḥ kathyatāṃ mama || 84 || 
 
 pramlocovāca: 
 
 BRP178.085.1  pratyūṣasy āgatā brahman satyam etan na me mṛṣā | 
 BRP178.085.2  kintv adya tasya kālasya gatāny abdaśatāni te || 85 || 
 
 
 BRP178.086.1  tataḥ sasādhvaso vipras tāṃ papracchāyatekṣaṇām | 
 BRP178.086.2  kathyatāṃ bhīru kaḥ kālas tvayā me ramataḥ sadā || 86 || 
 
 pramlocovāca: 
 
 BRP178.087.1  saptottarāṇy atītāni navavarṣaśatāni ca | 
 BRP178.087.2  māsāś ca ṣaṭ tathaivānyat samatītaṃ dinatrayam || 87 || 
 
 ṛṣir uvāca: 
 
 BRP178.088.1  satyaṃ bhīru vadasy etat parihāso 'thavā śubhe | 
 BRP178.088.2  dinam ekam ahaṃ manye tvayā sārdham ihoṣitam || 88 || 
 
 pramlocovāca: 
 
 BRP178.089.1  vadiṣyāmy anṛtaṃ brahman katham atra tavāntike | 
 BRP178.089.2  viśeṣād adya bhavatā pṛṣṭā mārgānugāminā || 89 || 
 
 vyāsa uvāca: 
 
 BRP178.090.1  niśamya tad vacas tasyāḥ sa munir dvijasattamāḥ | 
 BRP178.090.2  dhig dhiṅ mām ity anācāraṃ vinindyātmānam ātmanā || 90 || 
 
 munir uvāca: 
 
 BRP178.091.1  tapāṃsi mama naṣṭāni hataṃ brahmavidāṃ dhanam | 
 BRP178.091.2  hṛto vivekaḥ kenāpi yoṣin mohāya nirmitā || 91 || 
 
 
 BRP178.092.1  ūrmiṣaṭkātigaṃ brahma jñeyam ātmajayena me | 
 BRP178.092.2  gatir eṣā kṛtā yena dhik taṃ kāmamahāgraham || 92 || 
 
 
 BRP178.093.1  vratāni sarvavedāś ca kāraṇāny akhilāni ca | 
 BRP178.093.2  narakagrāmamārgeṇa kāmenādya hatāni me || 93 || 
 
 
 BRP178.094.1  vinindyetthaṃ sa dharmajñaḥ svayam ātmānam ātmanā | 
 BRP178.094.2  tām apsarasam āsīnām idaṃ vacanam abravīt | 
 
 ṛṣir uvāca: 
 
 BRP178.094.3  gaccha pāpe yathākāmaṃ yat kāryaṃ tat tvayā kṛtam | 
 BRP178.094.4  devarājasya yat kṣobhaṃ kurvantyā bhāvaceṣṭitaiḥ || 94 || 
 
 
 BRP178.095.1  na tvāṃ karomy ahaṃ bhasma krodhatīvreṇa vahninā | 
 BRP178.095.2  satāṃ sāptapadaṃ maitryam uṣito 'haṃ tvayā saha || 95 || 
 
 
 
 BRP178.096.1  athavā tava doṣaḥ kaḥ kiṃ vā kuryām ahaṃ tava | 
 BRP178.096.2  mamaiva doṣo nitarāṃ yenāham ajitendriyaḥ || 96 || 
 
 
 BRP178.097.1  yathā śakrapriyārthinyā kṛto mattapaso vyayaḥ | 
 BRP178.097.2  tvayā dṛṣṭimahāmohamanunāhaṃ jugupsitaḥ || 97 || 
 
 vyāsa uvāca: 
 
 BRP178.098.1  yāvad itthaṃ sa viprarṣis tāṃ bravīti sumadhyamām | 
 BRP178.098.2  tāvat skhalatsvedajalā sā babhūvātivepathuḥ || 98 || 
 
 
 BRP178.099.1  pravepamānāṃ sa ca tāṃ svinnagātralatāṃ satīm | 
 BRP178.099.2  gaccha gaccheti sakrodham uvāca munisattamaḥ || 99 || 
 
 
 BRP178.100.1  sā tu nirbhartsitā tena viniṣkramya tadāśramāt | 
 BRP178.100.2  ākāśagāminī svedaṃ mamārja tarupallavaiḥ || 100 || 
 
 
 BRP178.101.1  vṛkṣād vṛkṣaṃ yayau bālā udagrāruṇapallavaiḥ | 
 BRP178.101.2  nirmamārja ca gātrāṇi galatsvedajalāni vai || 101 || 
 
 
 BRP178.102.1  ṛṣiṇā yas tadā garbhas tasyā dehe samāhitaḥ | 
 BRP178.102.2  nirjagāma saromāñcasvedarūpī tadaṅgataḥ || 102 || 
 
 
 BRP178.103.1  taṃ vṛkṣā jagṛhur garbham ekaṃ cakre ca mārutaḥ | 
 BRP178.103.2  somenāpyāyito gobhiḥ sa tadā vavṛddhe śanaiḥ || 103 || 
 
 
 BRP178.104.1  māriṣā nāma kanyābhūd vṛkṣāṇāṃ cārulocanā | 
 BRP178.104.2  prācetasānāṃ sā bhāryā dakṣasya jananī dvijāḥ || 104 || 
 
 
 BRP178.105.1  sa cāpi bhagavān kaṇḍuḥ kṣīṇe tapasi sattamaḥ | 
 BRP178.105.2  puruṣottamākhyaṃ bho viprā viṣṇor āyatanaṃ yayau || 105 || 
 
 
 BRP178.106.1  dadarśa paramaṃ kṣetraṃ muktidaṃ bhuvi durlabham | 
 BRP178.106.2  dakṣiṇasyodadhes tīre sarvakāmaphalapradam || 106 || 
 
 
 BRP178.107.1  suramyaṃ vālukākīrṇaṃ ketakīvanaśobhitam | 
 BRP178.107.2  nānādrumalatākīrṇaṃ nānāpakṣirutaṃ śivam || 107 || 
 
 
 BRP178.108.1  sarvatra sukhasañcāraṃ sarvartukusumānvitam | 
 BRP178.108.2  sarvasaukhyapradaṃ nṝṇāṃ dhanyaṃ sarvaguṇākaram || 108 || 
 
 
 BRP178.109.1  bhṛgvādyaiḥ sevitaṃ pūrvaṃ munisiddhavarais tathā | 
 BRP178.109.2  gandharvaiḥ kinnarair yakṣais tathānyair mokṣakāṅkṣibhiḥ || 109 || 
 
 
 BRP178.110.1  dadarśa ca hariṃ tatra devaiḥ sarvair alaṅkṛtam | 
 BRP178.110.2  brāhmaṇādyais tathā varṇair āśramasthair niṣevitam || 110 || 
 
 
 BRP178.111.1  dṛṣṭvaiva sa tadā kṣetraṃ devaṃ ca puruṣottamam | 
 BRP178.111.2  kṛtakṛtyam ivātmānaṃ mene sa munisattamaḥ || 111 || 
 
 
 BRP178.112.1  tatraikāgramanā bhūtvā cakārārādhanaṃ hareḥ | 
 BRP178.112.2  brahmapāramayaṃ kurvañ japam ekāgramānasaḥ | 
 BRP178.112.3  ūrdhvabāhur mahāyogī sthitvāsau munisattamaḥ || 112 || 
 
 munaya ūcuḥ: 
 
 BRP178.113.1  brahmapāraṃ mune śrotum icchāmaḥ paramaṃ śubham | 
 BRP178.113.2  japatā kaṇḍunā devo yenārādhyata keśavaḥ || 113 || 
 
 vyāsa uvāca: 
 
 BRP178.114.1  pāraṃ paraṃ viṣṇur apārapāraḥ | 
 
 BRP178.114.2  paraḥ parebhyaḥ paramātmarūpaḥ | 
 BRP178.114.3  sa brahmapāraḥ parapārabhūtaḥ | 
 BRP178.114.4  paraḥ parāṇām api pārapāraḥ || 114 || 
 
 
 BRP178.115.1  sa kāraṇaṃ kāraṇasaṃśrito 'pi | 
 BRP178.115.2  tasyāpi hetuḥ parahetuhetuḥ | 
 BRP178.115.3/ kāryo 'pi caiṣa saha karmakartṛ BRP178.115.4  rūpair anekair avatīha
            sarvam || 115 || 
 
 
 BRP178.116.1  brahma prabhur brahma sa sarvabhūto | 
 BRP178.116.2  brahma prajānāṃ patir acyuto 'sau | 
 BRP178.116.3  brahmāvyayaṃ nityam ajaṃ sa viṣṇur | 
 BRP178.116.4  apakṣayādyair akhilair asaṅgaḥ || 116 || 
 
 
 BRP178.117.1  brahmākṣaram ajaṃ nityaṃ yathāsau puruṣottamaḥ | 
 BRP178.117.2  tathā rāgādayo doṣāḥ prayāntu praśamaṃ mama || 117 || 
 
 vyāsa uvāca: 
 
 BRP178.118.1  śrutvā tasya muner jāpyaṃ brahmapāraṃ dvijottamāḥ | 
 BRP178.118.2  bhaktiṃ ca paramāṃ jñātvā sudṛḍhāṃ puruṣottamaḥ || 118 || 
 
 
 BRP178.119.1  prītyā sa parayā devas tadāsau bhaktavatsalaḥ | 
 BRP178.119.2  gatvā tasya samīpaṃ tu provāca madhusūdanaḥ || 119 || 
 
 
 BRP178.120.1  meghagambhīrayā vācā diśaḥ sannādayann iva | 
 BRP178.120.2  āruhya garuḍaṃ viprā vinatākulanandanam || 120 || 
 
 śrībhagavān uvāca: 
 
 BRP178.121.1  mune brūhi paraṃ kāryaṃ yat te manasi vartate | 
 BRP178.121.2  varado 'ham anuprāpto varaṃ varaya suvrata || 121 || 
 
 
 BRP178.122.1  śrutvaivaṃ vacanaṃ tasya devadevasya cakriṇaḥ | 
 BRP178.122.2  cakṣur unmīlya sahasā dadarśa purato harim || 122 || 
 
 
 BRP178.123.1  atasīpuṣpasaṅkāśaṃ padmapattrāyatekṣaṇam | 
 BRP178.123.2  śaṅkhacakragadāpāṇiṃ mukuṭāṅgadadhāriṇam || 123 || 
 
 
 BRP178.124.1  caturbāhum udārāṅgaṃ pītavastradharaṃ śubham | 
 BRP178.124.2  śrīvatsalakṣmasaṃyuktaṃ vanamālāvibhūṣitam || 124 || 
 
 
 BRP178.125.1  sarvalakṣaṇasaṃyuktaṃ sarvaratnavibhūṣitam | 
 BRP178.125.2  divyacandanaliptāṅgaṃ divyamālyavibhūṣitam || 125 || 
 
 
 BRP178.126.1  tataḥ sa vismayāviṣṭo romāñcitatanūruhaḥ | 
 BRP178.126.2  daṇḍavat praṇipatyorvyāṃ praṇāmam akarot tadā || 126 || 
 
 
 BRP178.127.1  adya me saphalaṃ janma adya me saphalaṃ tapaḥ | 
 BRP178.127.2  ity uktvā muniśārdūlās taṃ stotum upacakrame || 127 || 
 
 kaṇḍur uvāca: 
 
 BRP178.128.1  nārāyaṇa hare kṛṣṇa śrīvatsāṅka jagatpate | 
 BRP178.128.2  jagadbīja jagaddhāma jagatsākṣin namo 'stu te || 128 || 
 
 
 BRP178.129.1  avyakta jiṣṇo prabhava pradhānapuruṣottama | 
 BRP178.129.2  puṇḍarīkākṣa govinda lokanātha namo 'stu te || 129 || 
 
 
 
 BRP178.130.1  hiraṇyagarbha śrīnātha padmanātha sanātana | 
 BRP178.130.2  bhūgarbha dhruva īśāna hṛṣīkeśa namo 'stu te || 130 || 
 
 
 BRP178.131.1  anādyantāmṛtājeya jaya tvaṃ jayatāṃ vara | 
 BRP178.131.2  ajitākhaṇḍa śrīkṛṣṇa śrīnivāsa namo 'stu te || 131 || 
 
 
 BRP178.132.1  parjanyadharmakartā ca duṣpāra duradhiṣṭhita | 
 BRP178.132.2  duḥkhārtināśana hare jalaśāyin namo 'stu te || 132 || 
 
 
 BRP178.133.1  bhūtapāvyakta bhūteśa bhūtatattvair anākula | 
 BRP178.133.2  bhūtādhivāsa bhūtātman bhūtagarbha namo 'stu te || 133 || 
 
 
 BRP178.134.1  yajñayajvan yajñadhara yajñadhātābhayaprada | 
 BRP178.134.2  yajñagarbha hiraṇyāṅga pṛśnigarbha namo 'stu te || 134 || 
 
 
 BRP178.135.1  kṣetrajñaḥ kṣetrabhṛt kṣetrī kṣetrahā kṣetrakṛd vaśī | 
 BRP178.135.2  kṣetrātman kṣetrarahita kṣetrasraṣṭre namo 'stu te || 135 || 
 
 
 BRP178.136.1  guṇālaya guṇāvāsa guṇāśraya guṇāvaha | 
 BRP178.136.2  guṇabhoktṛ guṇārāma guṇatyāgin namo 'stu te || 136 || 
 
 
 BRP178.137.1  tvaṃ viṣṇus tvaṃ hariś cakrī tvaṃ jiṣṇus tvaṃ janārdanaḥ | 
 BRP178.137.2  tvaṃ bhūtas tvaṃ vaṣaṭkāras tvaṃ bhavyas tvaṃ bhavatprabhuḥ || 137 || 
 
 
 BRP178.138.1  tvaṃ bhūtakṛt tvam avyaktas tvaṃ bhavo bhūtabhṛd bhavān | 
 BRP178.138.2  tvaṃ bhūtabhāvano devas tvām āhur ajam īśvaram || 138 || 
 
 
 BRP178.139.1  tvam anantaḥ kṛtajñas tvaṃ prakṛtis tvaṃ vṛṣākapiḥ | 
 BRP178.139.2  tvaṃ rudras tvaṃ durādharṣas tvam amoghas tvam īśvaraḥ || 139 || 
 
 
 BRP178.140.1  tvaṃ viśvakarmā jiṣṇus tvaṃ tvaṃ śambhus tvaṃ vṛṣākṛtiḥ | 
 BRP178.140.2  tvaṃ śaṅkaras tvam uśanā tvaṃ satyaṃ tvaṃ tapo janaḥ || 140 || 
 
 
 BRP178.141.1  tvaṃ viśvajetā tvaṃ śarma tvaṃ śaraṇyas tvam akṣaram | 
 BRP178.141.2  tvaṃ śambhus tvaṃ svayambhūś ca tvaṃ jyeṣṭhas tvaṃ parāyaṇaḥ || 141
            || 
 
 
 BRP178.142.1  tvam ādityas tvam oṅkāras tvaṃ prāṇas tvaṃ tamisrahā | 
 BRP178.142.2  tvaṃ parjanyas tvaṃ prathitas tvaṃ vedhās tvaṃ sureśvaraḥ || 142 || 
 
 
 BRP178.143.1  tvam ṛg yajuḥ sāma caiva tvam ātmā sammato bhavān | 
 BRP178.143.2  tvam agnis tvaṃ ca pavanas tvam āpo vasudhā bhavān || 143 || 
 
 
 BRP178.144.1  tvaṃ sraṣṭā tvaṃ tathā bhoktā hotā tvaṃ ca haviḥ kratuḥ | 
 BRP178.144.2  tvaṃ prabhus tvaṃ vibhuḥ śreṣṭhas tvaṃ lokapatir acyutaḥ || 144 || 
 
 
 BRP178.145.1  tvaṃ sarvadarśanaḥ śrīmāṃs tvaṃ sarvadamano 'rihā | 
 BRP178.145.2  tvam ahas tvaṃ tathā rātris tvām āhur vatsaraṃ budhāḥ || 145 || 
 
 
 BRP178.146.1  tvaṃ kālas tvaṃ kalā kāṣṭhā tvaṃ muhūrtaḥ kṣaṇā lavāḥ | 
 BRP178.146.2  tvaṃ bālas tvaṃ tathā vṛddhas tvaṃ pumān strī napuṃsakaḥ || 146 || 
 
 
 BRP178.147.1  tvaṃ viśvayonis tvaṃ cakṣus tvaṃ sthāṇus tvaṃ śuciśravāḥ | 
 BRP178.147.2  tvaṃ śāśvatas tvam ajitas tvam upendras tvam uttamaḥ || 147 || 
 
 
 
 BRP178.148.1  tvaṃ sarvaviśvasukhadas tvaṃ vedāṅgaṃ tvam avyayaḥ | 
 BRP178.148.2  tvaṃ vedavedas tvaṃ dhātā vidhātā tvaṃ samāhitaḥ || 148 || 
 
 
 BRP178.149.1  tvaṃ jalanidhir āmūlaṃ tvaṃ dhātā tvaṃ punar vasuḥ | 
 BRP178.149.2  tvaṃ vaidyas tvaṃ dhṛtātmā ca tvam atīndriyagocaraḥ || 149 || 
 
 
 BRP178.150.1  tvam agraṇīr grāmaṇīs tvaṃ tvaṃ suparṇas tvam ādimān | 
 BRP178.150.2  tvaṃ saṅgrahas tvaṃ sumahat tvaṃ dhṛtātmā tvam acyutaḥ || 150 || 
 
 
 BRP178.151.1  tvaṃ yamas tvaṃ ca niyamas tvaṃ prāṃśus tvaṃ caturbhujaḥ | 
 BRP178.151.2  tvam evānnāntarātmā tvaṃ paramātmā tvam ucyate || 151 || 
 
 
 BRP178.152.1  tvaṃ gurus tvaṃ gurutamas tvaṃ vāmas tvaṃ pradakṣiṇaḥ | 
 BRP178.152.2  tvaṃ pippalas tvam agamas tvaṃ vyaktas tvaṃ prajāpatiḥ || 152 || 
 
 
 BRP178.153.1  hiraṇyanābhas tvaṃ devas tvaṃ śaśī tvaṃ prajāpatiḥ | 
 BRP178.153.2  anirdeśyavapus tvaṃ vai tvaṃ yamas tvaṃ surārihā || 153 || 
 
 
 BRP178.154.1  tvaṃ ca saṅkarṣaṇo devas tvaṃ kartā tvaṃ sanātanaḥ | 
 BRP178.154.2  tvaṃ vāsudevo 'meyātmā tvam eva guṇavarjitaḥ || 154 || 
 
 
 BRP178.155.1  tvaṃ jyeṣṭhas tvaṃ variṣṭhas tvaṃ tvaṃ sahiṣṇuś ca mādhavaḥ | 
 BRP178.155.2  sahasraśīrṣā tvaṃ devas tvam avyaktaḥ sahasradṛk || 155 || 
 
 
 BRP178.156.1  sahasrapādas tvaṃ devas tvaṃ virāṭ tvaṃ suraprabhuḥ | 
 BRP178.156.2  tvam eva tiṣṭhase bhūyo devadeva daśāṅgulaḥ || 156 || 
 
 
 BRP178.157.1  yad bhūtaṃ tat tvam evoktaḥ puruṣaḥ śakra uttamaḥ | 
 BRP178.157.2  yad bhāvyaṃ tat tvam īśānas tvam ṛtas tvaṃ tathāmṛtaḥ || 157 || 
 
 
 BRP178.158.1  tvatto rohaty ayaṃ loko mahīyāṃs tvam anuttamaḥ | 
 BRP178.158.2  tvaṃ jyāyān puruṣas tvaṃ ca tvaṃ deva daśadhā sthitaḥ || 158 || 
 
 
 BRP178.159.1  viśvabhūtaś caturbhāgo navabhāgo 'mṛto divi | 
 BRP178.159.2  navabhāgo 'ntarikṣasthaḥ pauruṣeyaḥ sanātanaḥ || 159 || 
 
 
 BRP178.160.1  bhāgadvayaṃ ca bhūsaṃsthaṃ caturbhāgo 'py abhūd iha | 
 BRP178.160.2  tvatto yajñāḥ sambhavanti jagato vṛṣṭikāraṇam || 160 || 
 
 
 BRP178.161.1  tvatto virāṭ samutpanno jagato hṛdi yaḥ pumān | 
 BRP178.161.2  so 'tiricyata bhūtebhyas tejasā yaśasā śriyā || 161 || 
 
 
 BRP178.162.1  tvattaḥ surāṇām āhāraḥ pṛṣadājyam ajāyata | 
 BRP178.162.2  grāmyāraṇyāś cauṣadhayas tvattaḥ paśumṛgādayaḥ || 162 || 
 
 
 BRP178.163.1  dhyeyadhyānaparas tvaṃ ca kṛtavān asi cauṣadhīḥ | 
 BRP178.163.2  tvaṃ devadeva saptāsya kālākhyo dīptavigrahaḥ || 163 || 
 
 
 BRP178.164.1  jaṅgamājaṅgamaṃ sarvaṃ jagad etac carācaram | 
 BRP178.164.2  tvattaḥ sarvam idaṃ jātaṃ tvayi sarvaṃ pratiṣṭhitam || 164 || 
 
 
 BRP178.165.1  aniruddhas tvaṃ mādhavas tvaṃ pradyumnaḥ surārihā | 
 BRP178.165.2  deva sarvasuraśreṣṭha sarvalokaparāyaṇa || 165 || 
 
 
 BRP178.166.1  trāhi mām aravindākṣa nārāyaṇa namo 'stu te | 
 BRP178.166.2  namas te bhagavan viṣṇo namas te puruṣottama || 166 || 
 
 
 BRP178.167.1  namas te sarvalokeśa namas te kamalālaya | 
 BRP178.167.2  guṇālaya namas te 'stu namas te 'stu guṇākara || 167 || 
 
 
 
 BRP178.168.1  vāsudeva namas te 'stu namas te 'stu surottama | 
 BRP178.168.2  janārdana namas te 'stu namas te 'stu sanātana || 168 || 
 
 
 BRP178.169.1  namas te yogināṃ gamya yogāvāsa namo 'stu te | 
 BRP178.169.2  gopate śrīpate viṣṇo namas te 'stu marutpate || 169 || 
 
 
 BRP178.170.1  jagatpate jagatsūte namas te jñānināṃ pate | 
 BRP178.170.2  divaspate namas te 'stu namas te 'stu mahīpate || 170 || 
 
 
 BRP178.171.1  namas te madhuhantre ca namas te puṣkarekṣaṇa | 
 BRP178.171.2  kaiṭabhaghna namas te 'stu subrahmaṇya namo 'stu te || 171 || 
 
 
 BRP178.172.1  namo 'stu te mahāmīna śrutipṛṣṭhadharācyuta | 
 BRP178.172.2  samudrasalilakṣobha padmajāhlādakāriṇe || 172 || 
 
 
 BRP178.173.1  aśvaśīrṣa mahāghoṇa mahāpuruṣavigraha | 
 BRP178.173.2  madhukaiṭabhahantre ca namas te turagānana || 173 || 
 
 
 BRP178.174.1  mahākamaṭhabhogāya pṛthivyuddharaṇāya ca | 
 BRP178.174.2  vidhṛtādrisvarūpāya mahākūrmāya te namaḥ || 174 || 
 
 
 BRP178.175.1  namo mahāvarāhāya pṛthivyuddhārakāriṇe | 
 BRP178.175.2  namaś cādivarāhāya viśvarūpāya vedhase || 175 || 
 
 
 BRP178.176.1  namo 'nantāya sūkṣmāya mukhyāya ca varāya ca | 
 BRP178.176.2  paramāṇusvarūpāya yogigamyāya te namaḥ || 176 || 
 
 
 BRP178.177.1  tasmai namaḥ kāraṇakāraṇāya | 
 BRP178.177.2  yogīndravṛttanilayāya sudurvidāya | 
 BRP178.177.3  kṣīrārṇavāśritamahāhisutalpagāya | 
 BRP178.177.4  tubhyaṃ namaḥ kanakaratnasukuṇḍalāya || 177 || 
 
 vyāsa uvāca: 
 
 BRP178.178.1  itthaṃ stutas tadā tena prītaḥ provāca mādhavaḥ | 
 BRP178.178.2  kṣipraṃ brūhi muniśreṣṭha matto yad abhivāñchasi || 178 || 
 
 kaṇḍur uvāca: 
 
 BRP178.179.1  saṃsāre 'smiñ jagannātha dustare lomaharṣaṇe | 
 BRP178.179.2  anitye duḥkhabahule kadalīdalasannibhe || 179 || 
 
 
 BRP178.180.1  nirāśraye nirālambe jalabudbudacañcale | 
 BRP178.180.2  sarvopadravasaṃyukte dustare cātibhairave || 180 || 
 
 
 BRP178.181.1  bhramāmi suciraṃ kālaṃ māyayā mohitas tava | 
 BRP178.181.2  na cāntam abhigacchāmi viṣayāsaktamānasaḥ || 181 || 
 
 
 BRP178.182.1  tvām ahaṃ cādya deveśa saṃsārabhayapīḍitaḥ | 
 BRP178.182.2  gato 'smi śaraṇaṃ kṛṣṇa mām uddhara bhavārṇavāt || 182 || 
 
 
 BRP178.183.1  gantum icchāmi paramaṃ padaṃ yat te sanātanam | 
 BRP178.183.2  prasādāt tava deveśa punarāvṛttidurlabham || 183 || 
 
 śrībhagavān uvāca: 
 
 BRP178.184.1  bhakto 'si me muniśreṣṭha mām ārādhaya nityaśaḥ | 
 BRP178.184.2  matprasādād dhruvaṃ mokṣaṃ prāpyasi tvaṃ samīhitam || 184 || 
 
 
 BRP178.185.1  madbhaktāḥ kṣatriyā vaiśyāḥ striyaḥ śūdrāntyajātijāḥ | 
 BRP178.185.2  prāpnuvanti parāṃ siddhiṃ kiṃ punas tvaṃ dvijottama || 185 || 
 
 
 
 BRP178.186.1  śvapāko 'pi ca madbhaktaḥ samyak śraddhāsamanvitaḥ | 
 BRP178.186.2  prāpnoty abhimatāṃ siddhim anyeṣāṃ tatra kā kathā || 186 || 
 
 vyāsa uvāca: 
 
 BRP178.187.1  evam uktvā tu taṃ viprāḥ sa devo bhaktavatsalaḥ | 
 BRP178.187.2  durvijñeyagatir viṣṇus tatraivāntaradhīyata || 187 || 
 
 
 BRP178.188.1  gate tasmin muniśreṣṭhāḥ kaṇḍuḥ saṃhṛṣṭamānasaḥ | 
 BRP178.188.2  sarvān kāmān parityajya svasthacitto bhavat punaḥ || 188 || 
 
 
 BRP178.189.1  sarvendriyāṇi saṃyamya nirmamo nirahaṅkṛtiḥ | 
 BRP178.189.2  ekāgramānasaḥ samyag dhyātvā taṃ puruṣottamam || 189 || 
 
 
 BRP178.190.1  nirlepaṃ nirguṇaṃ śāntaṃ sattāmātravyavasthitam | 
 BRP178.190.2  avāpa paramaṃ mokṣaṃ surāṇām api durlabham || 190 || 
 
 
 BRP178.191.1  yaḥ paṭhec chṛṇuyād vāpi kathāṃ kaṇḍor mahātmanaḥ | 
 BRP178.191.2  vimuktaḥ sarvapāpebhyaḥ svargalokaṃ sa gacchati || 191 || 
 
 
 BRP178.192.1  evaṃ mayā muniśreṣṭhāḥ karmabhūmir udāhṛtā | 
 BRP178.192.2  mokṣakṣetraṃ ca paramaṃ devaṃ ca puruṣottamam || 192 || 
 
 
 BRP178.193.1  ye paśyanti vibhuṃ stuvanti varadaṃ dhyāyanti muktipradaṃ | 
 BRP178.193.2  bhaktyā śrīpuruṣottamākhyam ajaraṃ saṃsāraduḥkhāpaham || 193 || 
 
 
 BRP178.194.1  te bhuktvā manujendrabhogam amalāḥ svarge ca divyaṃ sukhaṃ | 
 BRP178.194.2  paścād yānti samastadoṣarahitāḥ sthānaṃ harer avyayam || 194 || 
 
 
 
        Chapter 179: Introduction to Kṛṣṇacarita
         SS  288-290 
 lomaharṣaṇa uvāca: 
 
 BRP179.001.1  vyāsasya vacanaṃ śrutvā munayaḥ saṃyatendriyāḥ | 
 BRP179.001.2  prītā babhūvuḥ saṃhṛṣṭā vismitāś ca punaḥ punaḥ || 1 || 
 
 munaya ūcuḥ: 
 
 BRP179.002.1  aho bhāratavarṣasya tvayā saṅkīrtitā guṇāḥ | 
 BRP179.002.2  tadvac chrīpuruṣākhyasya kṣetrasya puruṣottama || 2 || 
 
 
 BRP179.003.1  vismayo hi na caikasya śrutvā māhātmyam uttamam | 
 BRP179.003.2  puruṣākhyasya kṣetrasya prītiś ca vadatāṃ vara || 3 || 
 
 
 BRP179.004.1  cirāt prabhṛti cāsmākaṃ saṃśayo hṛdi vartate | 
 BRP179.004.2  tvadṛte saṃśayasyāsya cchettā nānyo 'sti bhūtale || 4 || 
 
 
 BRP179.005.1  utpattiṃ baladevasya kṛṣṇasya ca mahītale | 
 BRP179.005.2  bhadrāyāś caiva kārtsnyena pṛcchāmas tvāṃ mahāmune || 5 || 
 
 
 BRP179.006.1  kimarthaṃ tau samutpannau kṛṣṇasaṅkarṣaṇāv ubhau | 
 BRP179.006.2  vasudevasutau vīrau sthitau nandagṛhe mune || 6 || 
 
 
 BRP179.007.1  niḥsāre mṛtyuloke 'smin duḥkhaprāye 'ticañcale | 
 BRP179.007.2  jalabudbudasaṅkāśe bhairave lomaharṣaṇe || 7 || 
 
 
 BRP179.008.1  viṇmūtrapicchalaṃ kaṣṭaṃ saṅkaṭaṃ duḥkhadāyakam | 
 BRP179.008.2  kathaṃ ghorataraṃ teṣāṃ garbhavāsam arocata || 8 || 
 
 
 
 BRP179.009.1  yāni karmāṇi cakrus te samutpannā mahītale | 
 BRP179.009.2  vistareṇa mune tāni brūhi no vadatāṃ vara || 9 || 
 
 
 BRP179.010.1  samagraṃ caritaṃ teṣām adbhutaṃ cātimānuṣam | 
 BRP179.010.2  kathaṃ sa bhagavān devaḥ sureśaḥ surasattamaḥ || 10 || 
 
 
 BRP179.011.1  vasudevakule dhīmān vāsudevatvam āgataḥ | 
 BRP179.011.2  amaraiś cāvṛtaṃ puṇyaṃ puṇyakṛdbhir alaṅkṛtam || 11 || 
 
 
 BRP179.012.1  devalokaṃ kim utsṛjya martyaloka ihāgataḥ | 
 BRP179.012.2  devamānuṣayor netā dyor bhuvaḥ prabhavo 'vyayaḥ || 12 || 
 
 
 BRP179.013.1  kimarthaṃ divyam ātmānaṃ mānuṣeṣu nyayojayat | 
 BRP179.013.2  yaś cakraṃ vartayaty eko mānuṣāṇām anāmayam || 13 || 
 
 
 BRP179.014.1  sa mānuṣye kathaṃ buddhiṃ cakre cakragadādharaḥ | 
 BRP179.014.2  gopāyanaṃ yaḥ kurute jagataḥ sārvabhautikam || 14 || 
 
 
 BRP179.015.1  sa kathaṃ gāṃ gato viṣṇur gopatvam akarot prabhuḥ | 
 BRP179.015.2  mahābhūtāni bhūtātmā yo dadhāra cakāra ca || 15 || 
 
 
 BRP179.016.1  śrīgarbhaḥ sa kathaṃ garbhe striyā bhūcarayā dhṛtaḥ | 
 BRP179.016.2  yena lokān kramair jitvā tribhir vai tridaśepsayā || 16 || 
 
 
 BRP179.017.1  sthāpitā jagato mārgās trivargāś cābhavaṃs trayaḥ | 
 BRP179.017.2  yo 'ntakāle jagat pītvā kṛtvā toyamayaṃ vapuḥ || 17 || 
 
 
 BRP179.018.1  lokam ekārṇavaṃ cakre dṛśyādṛśyena cātmanā | 
 BRP179.018.2  yaḥ purāṇaḥ purāṇātmā vārāhaṃ rūpam āsthitaḥ || 18 || 
 
 
 BRP179.019.1  viṣāṇāgreṇa vasudhām ujjahārārisūdanaḥ | 
 BRP179.019.2  yaḥ purā puruhūtārthe trailokyam idam avyayam || 19 || 
 
 
 BRP179.020.1  dadau jitvā vasumatīṃ surāṇāṃ surasattamaḥ | 
 BRP179.020.2  yena saiṃhavapuḥ kṛtvā dvidhā kṛtvā ca tat punaḥ || 20 || 
 
 
 BRP179.021.1  pūrvadaityo mahāvīryo hiraṇyakaśipur hataḥ | 
 BRP179.021.2  yaḥ purā hy analo bhūtvā aurvaḥ saṃvartako vibhuḥ || 21 || 
 
 
 BRP179.022.1  pātālastho 'rṇavarasaṃ papau toyamayaṃ hariḥ | 
 BRP179.022.2  sahasracaraṇaṃ brahma sahasrāṃśusahasradam || 22 || 
 
 
 BRP179.023.1  sahasraśirasaṃ devaṃ yam āhur vai yuge yuge | 
 BRP179.023.2  nābhyāṃ padmaṃ samudbhūtaṃ yasya paitāmahaṃ gṛham || 23 || 
 
 
 BRP179.024.1  ekārṇave nāgaloke saddhiraṇmayapaṅkajam | 
 BRP179.024.2  yena te nihatā daityāḥ saṅgrāme tārakāmaye || 24 || 
 
 
 BRP179.025.1  yena devamayaṃ kṛtvā sarvāyudhadharaṃ vapuḥ | 
 BRP179.025.2  guhāsaṃsthena cotsiktaḥ kālanemir nipātitaḥ || 25 || 
 
 
 BRP179.026.1  uttarānte samudrasya kṣīrodasyāmṛtodadhau | 
 BRP179.026.2  yaḥ śete śāśvataṃ yogam āsthāya timiraṃ mahat || 26 || 
 
 
 BRP179.027.1  surāraṇī garbham adhatta divyaṃ | 
 BRP179.027.2  tapaḥprakarṣād aditiḥ purāṇam | 
 BRP179.027.3  śakraṃ ca yo daityagaṇāvaruddhaṃ | 
 BRP179.027.4  garbhāvadhānena kṛtaṃ cakāra || 27 || 
 
 
 
 BRP179.028.1  padāni yo yogamayāni kṛtvā | 
 BRP179.028.2  cakāra daityān salileśayasthān | 
 BRP179.028.3  kṛtvā ca devāṃs tridaśeśvarāṃs tu | 
 BRP179.028.4  cakre sureśaṃ puruhūtam eva || 28 || 
 
 
 BRP179.029.1  gārhapatyena vidhinā anvāhāryeṇa karmaṇā | 
 BRP179.029.2  agnim āhavanīyaṃ ca vedaṃ dīkṣāṃ samid dhruvam || 29 || 
 
 
 BRP179.030.1  prokṣaṇīyaṃ sruvaṃ caiva āvabhṛthyaṃ tathaiva ca | 
 BRP179.030.2  avākpāṇis tu yaś cakre havyabhāgabhujas tathā || 30 || 
 
 
 BRP179.031.1  havyādāṃś ca surāṃś cakre kavyādāṃś ca pitṝn atha | 
 BRP179.031.2  bhogārthe yajñavidhinā 'yojayad yajñakarmaṇi || 31 || 
 
 
 BRP179.032.1  pātrāṇi dakṣiṇāṃ dīkṣāṃ carūṃś colūkhalāni ca | 
 BRP179.032.2  yūpaṃ samit sruvaṃ somaṃ pavitrān paridhīn api || 32 || 
 
 
 BRP179.033.1  yajñiyāni ca dravyāṇi camasāṃś ca tathāparān | 
 BRP179.033.2  sadasyān yajamānāṃś ca medhādīṃś ca kratūttamān || 33 || 
 
 
 BRP179.034.1  vibabhāja purā yas tu pārameṣṭhyena karmaṇā | 
 BRP179.034.2  yugānurūpaṃ yaḥ kṛtvā lokān anuparākramāt || 34 || 
 
 
 BRP179.035.1  kṣaṇā nimeṣāḥ kāṣṭhāś ca kalās traikālyam eva ca | 
 BRP179.035.2  muhūrtās tithayo māsā dinaṃ saṃvatsaras tathā || 35 || 
 
 
 BRP179.036.1  ṛtavaḥ kālayogāś ca pramāṇaṃ trividhaṃ triṣu | 
 BRP179.036.2  āyuḥkṣetrāṇy upacayo lakṣaṇaṃ rūpasauṣṭhavam || 36 || 
 
 
 BRP179.037.1  trayo lokās trayo devās traividyaṃ pāvakās trayaḥ | 
 BRP179.037.2  traikālyaṃ trīṇi karmāṇi trayo varṇās trayo guṇāḥ || 37 || 
 
 
 BRP179.038.1  sṛṣṭā lokāḥ purā sarve yenānantena karmaṇā | 
 BRP179.038.2  sarvabhūtagataḥ sraṣṭā sarvabhūtaguṇātmakaḥ || 38 || 
 
 
 BRP179.039.1  nṛṇām indriyapūrveṇa yogena ramate ca yaḥ | 
 BRP179.039.2  gatāgatābhyāṃ yogena ya eva vidhir īśvaraḥ || 39 || 
 
 
 BRP179.040.1  yo gatir dharmayuktānām agatiḥ pāpakarmaṇām | 
 BRP179.040.2  cāturvarṇyasya prabhavaś cāturvarṇyasya rakṣitā || 40 || 
 
 
 BRP179.041.1  cāturvidyasya yo vettā cāturāśramyasaṃśrayaḥ | 
 BRP179.041.2  digantaraṃ nabho bhūmir vāyur vāpi vibhāvasuḥ || 41 || 
 
 
 BRP179.042.1  candrasūryamayaṃ jyotir yugeśaḥ kṣaṇadācaraḥ | 
 BRP179.042.2  yaḥ paraṃ śrūyate jyotir yaḥ paraṃ śrūyate tapaḥ || 42 || 
 
 
 BRP179.043.1  yaṃ paraṃ prāhur aparaṃ yaḥ paraḥ paramātmavān | 
 BRP179.043.2  ādityānāṃ tu yo devo yaś ca daityāntako vibhuḥ || 43 || 
 
 
 BRP179.044.1  yugānteṣv antako yaś ca yaś ca lokāntakāntakaḥ | 
 BRP179.044.2  setur yo lokasetūnāṃ medhyo yo medhyakarmaṇām || 44 || 
 
 
 BRP179.045.1  vedyo yo vedaviduṣāṃ prabhur yaḥ prabhavātmanām | 
 BRP179.045.2  somabhūtaś ca saumyānām agnibhūto 'gnivarcasām || 45 || 
 
 
 BRP179.046.1  yaḥ śakrāṇām īśabhūtas tapobhūtas tapasvinām | 
 BRP179.046.2  vinayo nayavṛttīnāṃ tejas tejasvinām api || 46 || 
 
 
 BRP179.047.1  vigraho vigrahārhāṇāṃ gatir gatimatām api | 
 BRP179.047.2  ākāśaprabhavo vāyur vāyoḥ prāṇād dhutāśanaḥ || 47 || 
 
 
 
 BRP179.048.1  divo hutāśanaḥ prāṇaḥ prāṇo 'gnir madhusūdanaḥ | 
 BRP179.048.2  rasāc choṇitasambhūtiḥ śoṇitān māṃsam ucyate || 48 || 
 
 
 BRP179.049.1  māṃsāt tu medaso janma medaso 'sthi nirucyate | 
 BRP179.049.2  asthno majjā samabhavan majjātaḥ śukrasambhavaḥ || 49 || 
 
 
 BRP179.050.1  śukrād garbhaḥ samabhavad rasamūlena karmaṇā | 
 BRP179.050.2  tatrāpāṃ prathamo bhāgaḥ sa saumyo rāśir ucyate || 50 || 
 
 
 BRP179.051.1  garbhoṣmasambhavo jñeyo dvitīyo rāśir ucyate | 
 BRP179.051.2  śukraṃ somātmakaṃ vidyād ārtavaṃ pāvakātmakam || 51 || 
 
 
 BRP179.052.1  bhāvā rasānugāś caiṣāṃ bīje ca śaśipāvakau | 
 BRP179.052.2  kaphavarge bhavec chukraṃ pittavarge ca śoṇitam || 52 || 
 
 
 BRP179.053.1  kaphasya hṛdayaṃ sthānaṃ nābhyāṃ pittaṃ pratiṣṭhitam | 
 BRP179.053.2  dehasya madhye hṛdayaṃ sthānaṃ tan manasaḥ smṛtam || 53 || 
 
 
 BRP179.054.1  nābhikoṣṭhāntaraṃ yat tu tatra devo hutāśanaḥ | 
 BRP179.054.2  manaḥ prajāpatir jñeyaḥ kaphaḥ somo vibhāvyate || 54 || 
 
 
 BRP179.055.1  pittam agniḥ smṛtaṃ tv evam agnisomātmakaṃ jagat | 
 BRP179.055.2  evaṃ pravartite garbhe vardhite 'rbudasannibhe || 55 || 
 
 
 BRP179.056.1  vāyuḥ praveśaṃ sañcakre saṅgataḥ paramātmanaḥ | 
 BRP179.056.2  sa pañcadhā śarīrastho bhidyate vartate punaḥ || 56 || 
 
 
 BRP179.057.1  prāṇāpānau samānaś ca udāno vyāna eva ca | 
 BRP179.057.2  prāṇo 'sya paramātmānaṃ vardhayan parivartate || 57 || 
 
 
 BRP179.058.1  apānaḥ paścimaṃ kāyam udāno 'rdhaṃ śarīriṇaḥ | 
 BRP179.058.2  vyānas tu vyāpyate yena samānaḥ sannivartate || 58 || 
 
 
 BRP179.059.1  bhūtāvāptis tatas tasya jāyetendriyagocarā | 
 BRP179.059.2  pṛthivī vāyur ākāśam āpo jyotiś ca pañcamam || 59 || 
 
 
 BRP179.060.1  tasyendriyaniviṣṭāni svaṃ svaṃ bhāgaṃ pracakrire | 
 BRP179.060.2  pārthivaṃ deham āhus tu prāṇātmānaṃ ca mārutam || 60 || 
 
 
 BRP179.061.1  chidrāṇy ākāśayonīni jalāt srāvaḥ pravartate | 
 BRP179.061.2  jyotiś cakṣūṃṣi tejaś ca ātmā teṣāṃ manaḥ smṛtam || 61 || 
 
 
 BRP179.062.1  grāmāś ca viṣayāś caiva yasya vīryāt pravartitāḥ | 
 BRP179.062.2  ity etān puruṣaḥ sarvān sṛjaṃl lokān sanātanaḥ || 62 || 
 
 
 BRP179.063.1  naidhane 'smin kathaṃ loke naratvaṃ viṣṇur āgataḥ | 
 BRP179.063.2  eṣa naḥ saṃśayo brahmann eṣa no vismayo mahān || 63 || 
 
 
 BRP179.064.1  kathaṃ gatir gatimatām āpanno mānuṣīṃ tanum | 
 BRP179.064.2  āścaryaṃ paramaṃ viṣṇur devair daityaiś ca kathyate || 64 || 
 
 
 BRP179.065.1  viṣṇor utpattim āścaryaṃ kathayasva mahāmune | 
 BRP179.065.2  prakhyātabalavīryasya viṣṇor amitatejasaḥ || 65 || 
 
 
 BRP179.066.1  karmaṇāścaryabhūtasya viṣṇos tattvam ihocyatām | 
 BRP179.066.2  kathaṃ sa devo devānām ārtihā puruṣottamaḥ || 66 || 
 
 
 BRP179.067.1  sarvavyāpī jagannāthaḥ sarvalokamaheśvaraḥ | 
 BRP179.067.2  sargasthityantakṛd devaḥ sarvalokasukhāvahaḥ || 67 || 
 
 
 
 BRP179.068.1  akṣayaḥ śāśvato 'nantaḥ kṣayavṛddhivivarjitaḥ | 
 BRP179.068.2  nirlepo nirguṇaḥ sūkṣmo nirvikāro nirañjanaḥ || 68 || 
 
 
 BRP179.069.1  sarvopādhivinirmuktaḥ sattāmātravyavasthitaḥ | 
 BRP179.069.2  avikārī vibhur nityaḥ paramātmā sanātanaḥ || 69 || 
 
 
 BRP179.070.1  acalo nirmalo vyāpī nityatṛpto nirāśrayaḥ | 
 BRP179.070.2  viśuddhaṃ śrūyate yasya haritvaṃ ca kṛte yuge || 70 || 
 
 
 BRP179.071.1  vaikuṇṭhatvaṃ ca deveṣu kṛṣṇatvaṃ mānuṣeṣu ca | 
 BRP179.071.2  īśvarasya hi tasyemāṃ gahanāṃ karmaṇo gatim || 71 || 
 
 
 BRP179.072.1  samatītāṃ bhaviṣyaṃ ca śrotum icchā pravartate | 
 BRP179.072.2  avyakto vyaktaliṅgastho ya eṣa bhagavān prabhuḥ || 72 || 
 
 
 BRP179.073.1  nārāyaṇo hy anantātmā prabhavo 'vyaya eva ca | 
 BRP179.073.2  eṣa nārāyaṇo bhūtvā harir āsīt sanātanaḥ || 73 || 
 
 
 BRP179.074.1  brahmā śakraś ca rudraś ca dharmaḥ śukro bṛhaspatiḥ | 
 BRP179.074.2  pradhānātmā purā hy eṣa brahmāṇam asṛjat prabhuḥ || 74 || 
 
 
 BRP179.075.1  so 'sṛjat pūrvapuruṣaḥ purā kalpe prajāpatīn | 
 BRP179.075.2  evaṃ sa bhagavān viṣṇuḥ sarvalokamaheśvaraḥ | 
 BRP179.075.3  kimarthaṃ martyaloke 'smin yāto yadukule hariḥ || 75 || 
 
 
 
        Chapter 180: Manifestations and incarnations of Viṣṇu
         SS  290-291 
 vyāsa uvāca: 
 
 BRP180.001.1  namaskṛtvā sureśāya viṣṇave prabhaviṣṇave | 
 BRP180.001.2  puruṣāya purāṇāya śāśvatāyāvyayāya ca || 1 || 
 
 
 BRP180.002.1  caturvyūhātmane tasmai nirguṇāya guṇāya ca | 
 BRP180.002.2  variṣṭhāya gariṣṭhāya vareṇyāyāmitāya ca || 2 || 
 
 
 BRP180.003.1  yajñāṅgāyākhilāṅgāya devādyair īpsitāya ca | 
 BRP180.003.2  yasmād aṇutaraṃ nāsti yasmān nāsti bṛhattaram || 3 || 
 
 
 BRP180.004.1  yena viśvam idaṃ vyāptam ajena sacarācaram | 
 BRP180.004.2  āvirbhāvatirobhāvadṛṣṭādṛṣṭavilakṣaṇam || 4 || 
 
 
 BRP180.005.1  vadanti yat sṛṣṭam iti tathaivāpy upasaṃhṛtam | 
 BRP180.005.2  brahmaṇe cādidevāya namaskṛtya samādhinā || 5 || 
 
 
 BRP180.006.1  avikārāya śuddhāya nityāya paramātmane | 
 BRP180.006.2  sadaikarūparūpāya jiṣṇave viṣṇave namaḥ || 6 || 
 
 
 BRP180.007.1  namo hiraṇyagarbhāya haraye śaṅkarāya ca | 
 BRP180.007.2  vāsudevāya tārāya sargasthityantakāriṇe || 7 || 
 
 
 BRP180.008.1  ekānekasvarūpāya sthūlasūkṣmātmane namaḥ | 
 BRP180.008.2  avyaktavyaktabhūtāya viṣṇave muktihetave || 8 || 
 
 
 BRP180.009.1  sargasthitivināśānāṃ jagato yo jaganmayaḥ | 
 BRP180.009.2  mūlabhūto namas tasmai viṣṇave paramātmane || 9 || 
 
 
 
 BRP180.010.1  ādhārabhūtaṃ viśvasyāpy aṇīyāṃsam aṇīyasām | 
 BRP180.010.2  praṇamya sarvabhūtastham acyutaṃ puruṣottamam || 10 || 
 
 
 BRP180.011.1  jñānasvarūpam atyantaṃ nirmalaṃ paramārthataḥ | 
 BRP180.011.2  tam evārthasvarūpeṇa bhrāntidarśanataḥ sthitam || 11 || 
 
 
 BRP180.012.1  viṣṇuṃ grasiṣṇuṃ viśvasya sthitisarge tathā prabhum | 
 BRP180.012.2  anādiṃ jagatām īśam ajam akṣayam avyayam || 12 || 
 
 
 BRP180.013.1  kathayāmi yathā pūrvaṃ yakṣādyair munisattamaiḥ | 
 BRP180.013.2  pṛṣṭaḥ provāca bhagavān abjayoniḥ pitāmahaḥ || 13 || 
 
 
 BRP180.014.1  ṛksāmāny udgiran vaktrair yaḥ punāti jagattrayam | 
 BRP180.014.2  praṇipatya tatheśānam ekārṇavavinirgatam || 14 || 
 
 
 BRP180.015.1  yasyāsuragaṇā yajñān vilumpanti na yājinām | 
 BRP180.015.2  pravakṣyāmi mataṃ kṛtsnaṃ brahmaṇo 'vyaktajanmanaḥ || 15 || 
 
 
 BRP180.016.1  yena sṛṣṭiṃ samuddiśya dharmādyāḥ prakaṭīkṛtāḥ | 
 BRP180.016.2  āpo nārā iti proktā munibhis tattvadarśibhiḥ || 16 || 
 
 
 BRP180.017.1  ayanaṃ tasya tāḥ pūrvaṃ tena nārāyaṇaḥ smṛtaḥ | 
 BRP180.017.2  sa devo bhagavān sarvaṃ vyāpya nārāyaṇo vibhuḥ || 17 || 
 
 
 BRP180.018.1  caturdhā saṃsthito brahmā saguṇo nirguṇas tathā | 
 BRP180.018.2  ekā mūrtir anuddeśyā śuklāṃ paśyanti tāṃ budhāḥ || 18 || 
 
 
 BRP180.019.1  jvālāmālāvanaddhāṅgī niṣṭhā sā yogināṃ parā | 
 BRP180.019.2  dūrasthā cāntikasthā ca vijñeyā sā guṇātigā || 19 || 
 
 
 BRP180.020.1  vāsudevābhidhānāsau nirmamatvena dṛśyate | 
 BRP180.020.2  rūpavarṇādayas tasyā na bhāvāḥ kalpanāmayāḥ || 20 || 
 
 
 BRP180.021.1  āste ca sā sadā śuddhā supratiṣṭhaikarūpiṇī | 
 BRP180.021.2  dvitīyā pṛthivīṃ mūrdhnā śeṣākhyā dhārayaty adhaḥ || 21 || 
 
 
 BRP180.022.1  tāmasī sā samākhyātā tiryaktvaṃ samupāgatā | 
 BRP180.022.2  tṛtīyā karma kurute prajāpālanatatparā || 22 || 
 
 
 BRP180.023.1  sattvodriktā tu sā jñeyā dharmasaṃsthānakāriṇī | 
 BRP180.023.2  caturthī jalamadhyasthā śete pannagatalpagā || 23 || 
 
 
 BRP180.024.1  rajas tasyā guṇaḥ sargaṃ sā karoti sadaiva hi | 
 BRP180.024.2  yā tṛtīyā harer mūrtiḥ prajāpālanatatparā || 24 || 
 
 
 BRP180.025.1  sā tu dharmavyavasthānaṃ karoti niyataṃ bhuvi | 
 BRP180.025.2  proddhatān asurān hanti dharmavyucchittikāriṇaḥ || 25 || 
 
 
 BRP180.026.1  pāti devān sagandharvān dharmarakṣāparāyaṇān | 
 BRP180.026.2  yadā yadā ca dharmasya glāniḥ samupajāyate || 26 || 
 
 
 BRP180.027.1  abhyutthānam adharmasya tadātmānaṃ sṛjaty asau | 
 BRP180.027.2  bhūtvā purā varāheṇa tuṇḍenāpo nirasya ca || 27 || 
 
 
 BRP180.028.1  ekayā daṃṣṭrayotkhātā nalinīva vasundharā | 
 BRP180.028.2  kṛtvā nṛsiṃharūpaṃ ca hiraṇyakaśipur hataḥ || 28 || 
 
 
 BRP180.029.1  vipracittimukhāś cānye dānavā vinipātitāḥ | 
 BRP180.029.2  vāmanaṃ rūpam āsthāya baliṃ saṃyamya māyayā || 29 || 
 
 
 
 BRP180.030.1  trailokyaṃ krāntavān eva vinirjitya diteḥ sutān | 
 BRP180.030.2  bhṛgor vaṃśe samutpanno jāmadagnyaḥ pratāpavān || 30 || 
 
 
 BRP180.031.1  jaghāna kṣatriyān rāmaḥ pitur vadham anusmaran | 
 BRP180.031.2  tathātritanayo bhūtvā dattātreyaḥ pratāpavān || 31 || 
 
 
 BRP180.032.1  yogam aṣṭāṅgam ācakhyāv alarkāya mahātmane | 
 BRP180.032.2  rāmo dāśarathir bhūtvā sa tu devaḥ pratāpavān || 32 || 
 
 
 BRP180.033.1  jaghāna rāvaṇaṃ saṅkhye trailokyasya bhayaṅkaram | 
 BRP180.033.2  yadā caikārṇave supto devadevo jagatpatiḥ || 33 || 
 
 
 BRP180.034.1  sahasrayugaparyantaṃ nāgaparyaṅkago vibhuḥ | 
 BRP180.034.2  yoganidrāṃ samāsthāya sve mahimni vyavasthitaḥ || 34 || 
 
 
 BRP180.035.1  trailokyam udare kṛtvā jagat sthāvarajaṅgamam | 
 BRP180.035.2  janalokagataiḥ siddhaiḥ stūyamāno maharṣibhiḥ || 35 || 
 
 
 BRP180.036.1  tasya nābhau samutpannaṃ padmaṃ dikpattramaṇḍitam | 
 BRP180.036.2  marutkiñjalkasaṃyuktaṃ gṛhaṃ paitāmahaṃ varam || 36 || 
 
 
 BRP180.037.1  yatra brahmā samutpanno devadevaś caturmukhaḥ | 
 BRP180.037.2  tadā karṇamalodbhūtau dānavau madhukaiṭabhau || 37 || 
 
 
 BRP180.038.1  mahābalau mahāvīryau brahmāṇaṃ hantum udyatau | 
 BRP180.038.2  jaghāna tau durādharṣau utthāya śayanodadheḥ || 38 || 
 
 
 BRP180.039.1  evamādīṃs tathaivānyān asaṅkhyātum ihotsahe | 
 BRP180.039.2  avatāro hy ajasyeha māthuraḥ sāmpratas tv ayam || 39 || 
 
 
 BRP180.040.1  iti sā sāttvikī mūrtir avatāraṃ karoti ca | 
 BRP180.040.2  pradyumneti samākhyātā rakṣākarmaṇy avasthitā || 40 || 
 
 
 BRP180.041.1  devatve 'tha manuṣyatve tiryagyonau ca saṃsthitā | 
 BRP180.041.2  gṛhṇāti tatsvabhāvaś ca vāsudevecchayā sadā || 41 || 
 
 
 BRP180.042.1  dadāty abhimatān kāmān pūjitā sā dvijottamāḥ | 
 BRP180.042.2  evaṃ mayā samākhyātaḥ kṛtakṛtyo 'pi yaḥ prabhuḥ | 
 BRP180.042.3  mānuṣatvaṃ gato viṣṇuḥ śṛṇudhvaṃ cottaraṃ punaḥ || 42 || 
 
 
 
        Chapter 181: Heavenly prelude to the incarnation of Viṣṇu as Kṛṣṇa
         SS  292-293 
 vyāsa uvāca: 
 
 BRP181.001.1  śṛṇudhvaṃ muniśārdūlāḥ pravakṣyāmi samāsataḥ | 
 BRP181.001.2  avatāraṃ hareś cātra bhārāvataraṇecchayā || 1 || 
 
 
 BRP181.002.1  yadā yadā tv adharmasya vṛddhir bhavati bho dvijāḥ | 
 BRP181.002.2  dharmaś ca hrāsam abhyeti tadā devo janārdanaḥ || 2 || 
 
 
 BRP181.003.1  avatāraṃ karoty atra dvidhā kṛtvātmanas tanum | 
 BRP181.003.2  sādhūnāṃ rakṣaṇārthāya dharmasaṃsthāpanāya ca || 3 || 
 
 
 
 BRP181.004.1  duṣṭānāṃ nigrahārthāya anyeṣāṃ ca suradviṣām | 
 BRP181.004.2  prajānāṃ rakṣaṇārthāya jāyate 'sau yuge yuge || 4 || 
 
 
 BRP181.005.1  purā kila mahī viprā bhūribhārāvapīḍitā | 
 BRP181.005.2  jagāma dharaṇī merau samāje tridivaukasām || 5 || 
 
 
 BRP181.006.1  sabrahmakān surān sarvān praṇipatyātha medinī | 
 BRP181.006.2  kathayām āsa tat sarvaṃ khedāt karuṇabhāṣiṇī || 6 || 
 
 dharaṇy uvāca: 
 
 BRP181.007.1  agniḥ suvarṇasya gurur gavāṃ sūryo 'paro guruḥ | 
 BRP181.007.2  mamāpy akhilalokānāṃ vandyo nārāyaṇo guruḥ || 7 || 
 
 
 BRP181.008.1  tatsāmpratam ime daityāḥ kālanemipurogamāḥ | 
 BRP181.008.2  martyalokaṃ samāgamya bādhante 'harniśaṃ prajāḥ || 8 || 
 
 
 BRP181.009.1  kālanemir hato yo 'sau viṣṇunā prabhaviṣṇunā | 
 BRP181.009.2  ugrasenasutaḥ kaṃsaḥ sambhūtaḥ sumahāsuraḥ || 9 || 
 
 
 BRP181.010.1  ariṣṭo dhenukaḥ keśī pralambo narakas tathā | 
 BRP181.010.2  sundo 'suras tathātyugro bāṇaś cāpi baleḥ sutaḥ || 10 || 
 
 
 BRP181.011.1  tathānye ca mahāvīryā nṛpāṇāṃ bhavaneṣu ye | 
 BRP181.011.2  samutpannā durātmānas tān na saṅkhyātum utsahe || 11 || 
 
 
 BRP181.012.1  akṣauhiṇyo hi bahulā divyamūrtidhṛtāḥ surāḥ | 
 BRP181.012.2  mahābalānāṃ dṛptānāṃ daityendrāṇāṃ mamopari || 12 || 
 
 
 BRP181.013.1  tadbhūribhārapīḍārtā na śaknomy amareśvarāḥ | 
 BRP181.013.2  vibhartum ātmānam aham iti vijñāpayāmi vaḥ || 13 || 
 
 
 BRP181.014.1  kriyatāṃ tan mahābhāgā mama bhārāvatāraṇam | 
 BRP181.014.2  yathā rasātalaṃ nāhaṃ gaccheyam ativihvalā || 14 || 
 
 vyāsa uvāca: 
 
 BRP181.015.1  ity ākarṇya dharāvākyam aśeṣais tridaśais tataḥ | 
 BRP181.015.2  bhuvo bhārāvatārārthaṃ brahmā prāha ca coditaḥ || 15 || 
 
 brahmovāca: 
 
 BRP181.016.1  yad āha vasudhā sarvaṃ satyam etad divaukasaḥ | 
 BRP181.016.2  ahaṃ bhavo bhavantaś ca sarvaṃ nārāyaṇātmakam || 16 || 
 
 
 BRP181.017.1  vibhūtayas tu yās tasya tāsām eva parasparam | 
 BRP181.017.2  ādhikyaṃ nyūnatā bādhyabādhakatvena vartate || 17 || 
 
 
 BRP181.018.1  tad āgacchata gacchāmaḥ kṣīrābdhes taṭam uttamam | 
 BRP181.018.2  tatrārādhya hariṃ tasmai sarvaṃ vijñāpayāma vai || 18 || 
 
 
 BRP181.019.1  sarvadaiva jagatyarthe sa sarvātmā jaganmayaḥ | 
 BRP181.019.2  svalpāṃśenāvatīryorvyāṃ dharmasya kurute sthitim || 19 || 
 
 vyāsa uvāca: 
 
 BRP181.020.1  ity uktvā prayayau tatra saha devaiḥ pitāmahaḥ | 
 BRP181.020.2  samāhitamanā bhūtvā tuṣṭāva garuḍadhvajam || 20 || 
 
 brahmovāca: 
 
 BRP181.021.1  namo namas te 'stu sahasramūrte | 
 BRP181.021.2  sahasrabāho bahuvaktrapāda | 
 BRP181.021.3/ namo namas te jagataḥ pravṛtti BRP181.021.4  vināśasaṃsthānaparāprameya
            || 21 || 
 
 
 
 BRP181.022.1  sūkṣmātisūkṣmaṃ ca bṛhatpramāṇaṃ | 
 BRP181.022.2  garīyasām apy atigauravātman | 
 BRP181.022.3/ pradhānabuddhīndriyavākpradhāna BRP181.022.4  mūlāparātman bhagavan
            prasīda || 22 || 
 
 
 BRP181.023.1  eṣā mahī deva mahīprasūtair | 
 BRP181.023.2  mahāsuraiḥ pīḍitaśailabandhā | 
 BRP181.023.3  parāyaṇaṃ tvāṃ jagatām upaiti | 
 BRP181.023.4  bhārāvatārārtham apārapāram || 23 || 
 
 
 BRP181.024.1  ete vayaṃ vṛtraripus tathāyaṃ | 
 BRP181.024.2  nāsatyadasrau varuṇas tathaiṣaḥ | 
 BRP181.024.3  ime ca rudrā vasavaḥ sasūryāḥ | 
 BRP181.024.4  samīraṇāgnipramukhās tathānye || 24 || 
 
 
 BRP181.025.1  surāḥ samastāḥ suranātha kāryam | 
 BRP181.025.2  ebhir mayā yac ca tad īśa sarvam | 
 BRP181.025.3  ājñāpayājñāṃ pratipālayantas | 
 BRP181.025.4  tavaiva tiṣṭhāma sadāstadoṣāḥ || 25 || 
 
 vyāsa uvāca: 
 
 BRP181.026.1  evaṃ saṃstūyamānas tu bhagavān parameśvaraḥ | 
 BRP181.026.2  ujjahārātmanaḥ keśau sitakṛṣṇau dvijottamāḥ || 26 || 
 
 
 BRP181.027.1  uvāca ca surān etau matkeśau vasudhātale | 
 BRP181.027.2  avatīrya bhuvo bhārakleśahāniṃ kariṣyataḥ || 27 || 
 
 
 BRP181.028.1  surāś ca sakalāḥ svāṃśair avatīrya mahītale | 
 BRP181.028.2  kurvantu yuddham unmattaiḥ pūrvotpannair mahāsuraiḥ || 28 || 
 
 
 BRP181.029.1  tataḥ kṣayam aśeṣās te daiteyā dharaṇītale | 
 BRP181.029.2  prayāsyanti na sandeho nānāyudhavicūrṇitāḥ || 29 || 
 
 
 BRP181.030.1  vasudevasya yā patnī devakī devatopamā | 
 BRP181.030.2  tasyā garbho 'ṣṭamo 'yaṃ tu matkeśo bhavitā surāḥ || 30 || 
 
 
 BRP181.031.1  avatīrya ca tatrāyaṃ kaṃsaṃ ghātayitā bhuvi | 
 BRP181.031.2  kālanemisamudbhūtam ity uktvāntardadhe hariḥ || 31 || 
 
 
 BRP181.032.1  adṛśyāya tatas te 'pi praṇipatya mahātmane | 
 BRP181.032.2  merupṛṣṭhaṃ surā jagmur avateruś ca bhūtale || 32 || 
 
 
 BRP181.033.1  kaṃsāya cāṣṭamo garbho devakyā dharaṇītale | 
 BRP181.033.2  bhaviṣyatīty ācacakṣe bhagavān nārado muniḥ || 33 || 
 
 
 BRP181.034.1  kaṃso 'pi tad upaśrutya nāradāt kupitas tataḥ | 
 BRP181.034.2  devakīṃ vasudevaṃ ca gṛhe guptāv adhārayat || 34 || 
 
 
 BRP181.035.1  jātaṃ jātaṃ ca kaṃsāya tenaivoktaṃ yathā purā | 
 BRP181.035.2  tathaiva vasudevo 'pi putram arpitavān dvijāḥ || 35 || 
 
 
 BRP181.036.1  hiraṇyakaśipoḥ putrāḥ ṣaḍgarbhā iti viśrutāḥ | 
 BRP181.036.2  viṣṇuprayuktā tān nidrā kramād garbhe nyayojayat || 36 || 
 
 
 BRP181.037.1  yoganidrā mahāmāyā vaiṣṇavī mohitaṃ yayā | 
 BRP181.037.2  avidyayā jagat sarvaṃ tām āha bhagavān hariḥ || 37 || 
 
 viṣṇur uvāca: 
 
 BRP181.038.1  gaccha nidre mamādeśāt pātālatalasaṃśrayān | 
 BRP181.038.2  ekaikaśyena ṣaḍgarbhān devakījaṭhare naya || 38 || 
 
 
 
 BRP181.039.1  hateṣu teṣu kaṃsena śeṣākhyo 'ṃśas tato 'naghaḥ | 
 BRP181.039.2  aṃśāṃśenodare tasyāḥ saptamaḥ sambhaviṣyati || 39 || 
 
 
 BRP181.040.1  gokule vasudevasya bhāryā vai rohiṇī sthitā | 
 BRP181.040.2  tasyāḥ prasūtisamaye garbho neyas tvayodaram || 40 || 
 
 
 BRP181.041.1  saptamo bhojarājasya bhayād rodhoparodhataḥ | 
 BRP181.041.2  devakyāḥ patito garbha iti loko vadiṣyati || 41 || 
 
 
 BRP181.042.1  garbhasaṅkarṣaṇāt so 'tha loke saṅkarṣaṇeti vai | 
 BRP181.042.2  sañjñām avāpsyate vīraḥ śvetādriśikharopamaḥ || 42 || 
 
 
 BRP181.043.1  tato 'haṃ sambhaviṣyāmi devakījaṭhare śubhe | 
 BRP181.043.2  garbhe tvayā yaśodāyā gantavyam avilambitam || 43 || 
 
 
 BRP181.044.1  prāvṛṭkāle ca nabhasi kṛṣṇāṣṭamyām ahaṃ niśi | 
 BRP181.044.2  utpatsyāmi navamyāṃ ca prasūtiṃ tvam avāpsyasi || 44 || 
 
 
 BRP181.045.1  yaśodāśayane māṃ tu devakyās tvām anindite | 
 BRP181.045.2  macchaktipreritamatir vasudevo nayiṣyati || 45 || 
 
 
 BRP181.046.1  kaṃsaś ca tvām upādāya devi śailaśilātale | 
 BRP181.046.2  prakṣepsyaty antarikṣe ca tvaṃ sthānaṃ samavāpsyasi || 46 || 
 
 
 BRP181.047.1  tatas tvāṃ śatadhā śakraḥ praṇamya mama gauravāt | 
 BRP181.047.2  praṇipātānataśirā bhaginītve grahīṣyati || 47 || 
 
 
 BRP181.048.1  tataḥ śumbhaniśumbhādīn hatvā daityān sahasraśaḥ | 
 BRP181.048.2  sthānair anekaiḥ pṛthivīm aśeṣāṃ maṇḍayiṣyasi || 48 || 
 
 
 BRP181.049.1  tvaṃ bhūtiḥ sannatiḥ kīrtiḥ kāntir vai pṛthivī dhṛtiḥ | 
 BRP181.049.2  lajjā puṣṭir uṣā yā ca kācid anyā tvam eva sā || 49 || 
 
 
 BRP181.050.1  ye tvām āryeti durgeti vedagarbhe 'mbiketi ca | 
 BRP181.050.2  bhadreti bhadrakālīti kṣemyā kṣemaṅkarīti ca || 50 || 
 
 
 BRP181.051.1  prātaś caivāparāhṇe ca stoṣyanty ānamramūrtayaḥ | 
 BRP181.051.2  teṣāṃ hi vāñchitaṃ sarvaṃ matprasādād bhaviṣyati || 51 || 
 
 
 BRP181.052.1  surāmāṃsopahārais tu bhakṣyabhojyaiś ca pūjitā | 
 BRP181.052.2  nṛṇām aśeṣakāmāṃs tvaṃ prasannāyāṃ pradāsyasi || 52 || 
 
 
 BRP181.053.1  te sarve sarvadā bhadrā matprasādād asaṃśayam | 
 BRP181.053.2  asandigdhaṃ bhaviṣyanti gaccha devi yathoditam || 53 || 
 
 
 
        Chapter 182: Birth of Kṛṣṇa
         SS  293-294 
 vyāsa uvāca: 
 
 BRP182.001.1  yathoktaṃ sā jagaddhātrī devadevena vai purā | 
 BRP182.001.2  ṣaḍgarbhagarbhavinyāsaṃ cakre cānyasya karṣaṇam || 1 || 
 
 
 BRP182.002.1  saptame rohiṇīṃ prāpte garbhe garbhe tato hariḥ | 
 BRP182.002.2  lokatrayopakārāya devakyāḥ praviveśa vai || 2 || 
 
 
 BRP182.003.1  yoganidrā yaśodāyās tasminn eva tato dine | 
 BRP182.003.2  sambhūtā jaṭhare tadvad yathoktaṃ parameṣṭhinā || 3 || 
 
 
 
 BRP182.004.1  tato grahagaṇaḥ samyak pracacāra divi dvijāḥ | 
 BRP182.004.2  viṣṇor aṃśe mahīṃ yāta ṛtavo 'py abhavañ śubhāḥ || 4 || 
 
 
 BRP182.005.1  notsehe devakīṃ draṣṭuṃ kaścid apy atitejasā | 
 BRP182.005.2  jājvalyamānāṃ tāṃ dṛṣṭvā manāṃsi kṣobham āyayuḥ || 5 || 
 
 
 BRP182.006.1  adṛṣṭāṃ puruṣaiḥ strībhir devakīṃ devatāgaṇāḥ | 
 BRP182.006.2  bibhrāṇāṃ vapuṣā viṣṇuṃ tuṣṭuvus tām aharniśam || 6 || 
 
 devā ūcuḥ: 
 
 BRP182.007.1  tvaṃ svāhā tvaṃ svadhā vidyā sudhā tvaṃ jyotir eva ca | 
 BRP182.007.2  tvaṃ sarvalokarakṣārtham avatīrṇā mahītale || 7 || 
 
 
 BRP182.008.1  prasīda devi sarvasya jagatas tvaṃ śubhaṃ kuru | 
 BRP182.008.2  prītyarthaṃ dhārayeśānaṃ dhṛtaṃ yenākhilaṃ jagat || 8 || 
 
 vyāsa uvāca: 
 
 BRP182.009.1  evaṃ saṃstūyamānā sā devair devam adhārayat | 
 BRP182.009.2  garbheṇa puṇḍarīkākṣaṃ jagatāṃ trāṇakāraṇam || 9 || 
 
 
 BRP182.010.1  tato 'khilajagatpadmabodhāyācyutabhānunā | 
 BRP182.010.2  devakyāḥ pūrvasandhyāyām āvirbhūtaṃ mahātmanā || 10 || 
 
 
 BRP182.011.1  madhyarātre 'khilādhāre jāyamāne janārdane | 
 BRP182.011.2  mandaṃ jagarjur jaladāḥ puṣpavṛṣṭimucaḥ surāḥ || 11 || 
 
 
 BRP182.012.1  phullendīvarapattrābhaṃ caturbāhum udīkṣya tam | 
 BRP182.012.2  śrīvatsavakṣasaṃ jātaṃ tuṣṭāvānakadundubhiḥ || 12 || 
 
 
 BRP182.013.1  abhiṣṭūya ca taṃ vāgbhiḥ prasannābhir mahāmatiḥ | 
 BRP182.013.2  vijñāpayām āsa tadā kaṃsād bhīto dvijottamāḥ || 13 || 
 
 vasudeva uvāca: 
 
 BRP182.014.1  jñāto 'si devadeveśa śaṅkhacakragadādhara | 
 BRP182.014.2  divyaṃ rūpam idaṃ deva prasādenopasaṃhara || 14 || 
 
 
 BRP182.015.1  adyaiva deva kaṃso 'yaṃ kurute mama yātanām | 
 BRP182.015.2  avatīrṇam iti jñātvā tvām asmin mandire mama || 15 || 
 
 devaky uvāca: 
 
 BRP182.016.1  yo 'nantarūpo 'khilaviśvarūpo | 
 BRP182.016.2  garbhe 'pi lokān vapuṣā bibharti | 
 BRP182.016.3  prasīdatām eṣa sa devadevaḥ | 
 BRP182.016.4  svamāyayāviṣkṛtabālarūpaḥ || 16 || 
 
 
 BRP182.017.1  upasaṃhara sarvātman rūpam etac caturbhujam | 
 BRP182.017.2  jānātu māvatāraṃ te kaṃso 'yaṃ ditijāntaka || 17 || 
 
 śrībhagavān uvāca: 
 
 BRP182.018.1  stuto 'haṃ yat tvayā pūrvaṃ putrārthinyā tad adya te | 
 BRP182.018.2  saphalaṃ devi sañjātaṃ jāto 'haṃ yat tavodarāt || 18 || 
 
 vyāsa uvāca: 
 
 BRP182.019.1  ity uktvā bhagavāṃs tūṣṇīṃ babhūva munisattamāḥ | 
 BRP182.019.2  vasudevo 'pi taṃ rātrāv ādāya prayayau bahiḥ || 19 || 
 
 
 BRP182.020.1  mohitāś cābhavaṃs tatra rakṣiṇo yoganidrayā | 
 BRP182.020.2  mathurādvārapālāś ca vrajaty ānakadundubhau || 20 || 
 
 
 
 BRP182.021.1  varṣatāṃ jaladānāṃ ca tat toyam ulbaṇaṃ niśi | 
 BRP182.021.2  sañchādya taṃ yayau śeṣaḥ phaṇair ānakadundubhim || 21 || 
 
 
 BRP182.022.1  yamunāṃ cātigambhīrāṃ nānāvartaśatākulām | 
 BRP182.022.2  vasudevo vahan viṣṇuṃ jānumātravahāṃ yayau || 22 || 
 
 
 BRP182.023.1  kaṃsasya karam ādāya tatraivābhyāgatāṃs taṭe | 
 BRP182.023.2  nandādīn gopavṛddhāṃś ca yamunāyāṃ dadarśa saḥ || 23 || 
 
 
 BRP182.024.1  tasmin kāle yaśodāpi mohitā yoganidrayā | 
 BRP182.024.2  tām eva kanyāṃ munayaḥ prāsūta mohite jane || 24 || 
 
 
 BRP182.025.1  vasudevo 'pi vinyasya bālam ādāya dārikām | 
 BRP182.025.2  yaśodāśayane tūrṇam ājagāmāmitadyutiḥ || 25 || 
 
 
 BRP182.026.1  dadarśa ca vibuddhvā sā yaśodā jātam ātmajam | 
 BRP182.026.2  nīlotpaladalaśyāmaṃ tato 'tyarthaṃ mudaṃ yayau || 26 || 
 
 
 BRP182.027.1  ādāya vasudevo 'pi dārikāṃ nijamandiram | 
 BRP182.027.2  devakīśayane nyasya yathāpūrvam atiṣṭhata || 27 || 
 
 
 BRP182.028.1  tato bāladhvaniṃ śrutvā rakṣiṇaḥ sahasotthitāḥ | 
 BRP182.028.2  kaṃsam āvedayām āsur devakīprasavaṃ dvijāḥ || 28 || 
 
 
 BRP182.029.1  kaṃsas tūrṇam upetyaināṃ tato jagrāha bālikām | 
 BRP182.029.2  muñca muñceti devakyā āsannakaṇṭhaṃ nivāritaḥ || 29 || 
 
 
 BRP182.030.1  cikṣepa ca śilāpṛṣṭhe sā kṣiptā viyati sthitim | 
 BRP182.030.2  avāpa rūpaṃ ca mahat sāyudhāṣṭamahābhujam | 
 BRP182.030.3  prajahāsa tathaivoccaiḥ kaṃsaṃ ca ruṣitābravīt || 30 || 
 
 yogamāyovāca: 
 
 BRP182.031.1  kiṃ mayākṣiptayā kaṃsa jāto yas tvāṃ haniṣyati | 
 BRP182.031.2  sarvasvabhūto devānām āsīn mṛtyuḥ purā sa te | 
 BRP182.031.3  tad etat sampradhāryāśu kriyatāṃ hitam ātmanaḥ || 31 || 
 
 vyāsa uvāca: 
 
 BRP182.032.1  ity uktvā prayayau devī divyasraggandhabhūṣaṇā | 
 BRP182.032.2  paśyato bhojarājasya stutā siddhair vihāyasā || 32 || 
 
 
 
        Chapter 183: Kaṃsa's plans and thoughts
         SS  294 
 vyāsa uvāca: 
 
 BRP183.001.1  kaṃsas tv athodvignamanāḥ prāha sarvān mahāsurān | 
 BRP183.001.2  pralambakeśipramukhān āhūyāsurapuṅgavān || 1 || 
 
 kaṃsa uvāca: 
 
 BRP183.002.1  he pralamba mahābāho keśin dhenuka pūtane | 
 BRP183.002.2  ariṣṭādyais tathā cānyaiḥ śrūyatāṃ vacanaṃ mama || 2 || 
 
 
 BRP183.003.1  māṃ hantum amarair yatnaḥ kṛtaḥ kila durātmabhiḥ | 
 BRP183.003.2  madvīryatāpitān vīrān na tv etān gaṇayāmy aham || 3 || 
 
 
 BRP183.004.1  āścaryaṃ kanyayā coktaṃ jāyate daityapuṅgavāḥ | 
 BRP183.004.2  hāsyaṃ me jāyate vīrās teṣu yatnapareṣv api || 4 || 
 
 
 
 BRP183.005.1  tathāpi khalu duṣṭānāṃ teṣām apy adhikaṃ mayā | 
 BRP183.005.2  apakārāya daityendrā yatanīyaṃ durātmanām || 5 || 
 
 
 BRP183.006.1  utpannaś cāpi mṛtyur me bhūtabhavyabhavatprabhuḥ | 
 BRP183.006.2  ity etad bālikā prāha devakīgarbhasambhavā || 6 || 
 
 
 BRP183.007.1  tasmād bāleṣu paramo yatnaḥ kāryo mahītale | 
 BRP183.007.2  yatrodriktaṃ balaṃ bāle sa hantavyaḥ prayatnataḥ || 7 || 
 
 vyāsa uvāca: 
 
 BRP183.008.1  ity ājñāpyāsurān kaṃsaḥ praviśyātmagṛhaṃ tataḥ | 
 BRP183.008.2  uvāca vasudevaṃ ca devakīm avirodhataḥ || 8 || 
 
 kaṃsa uvāca: 
 
 BRP183.009.1  yuvayor ghātitā garbhā vṛthaivaite mayādhunā | 
 BRP183.009.2  ko 'py anya eva nāśāya bālo mama samudgataḥ || 9 || 
 
 
 BRP183.010.1  tad alaṃ paritāpena nūnaṃ yad bhāvino hi te | 
 BRP183.010.2  arbhakā yuvayoḥ ko vā āyuṣo 'nte na hanyate || 10 || 
 
 vyāsa uvāca: 
 
 BRP183.011.1  ity āśvāsya vimucyaiva kaṃsas tau paritoṣya ca | 
 BRP183.011.2  antargṛhaṃ dvijaśreṣṭhāḥ praviveśa punaḥ svakam || 11 || 
 
 
 
        Chapter 184: Adventures of the child Kṛṣṇa
         SS  294-295 
 vyāsa uvāca: 
 
 BRP184.001.1  vimukto vasudevo 'pi nandasya śakaṭaṃ gataḥ | 
 BRP184.001.2  prahṛṣṭaṃ dṛṣṭavān nandaṃ putro jāto mameti vai || 1 || 
 
 
 BRP184.002.1  vasudevo 'pi taṃ prāha diṣṭyā diṣṭyeti sādaram | 
 BRP184.002.2  vārdhake 'pi samutpannas tanayo 'yaṃ tavādhunā || 2 || 
 
 
 BRP184.003.1  datto hi vārṣikaḥ sarvo bhavadbhir nṛpateḥ karaḥ | 
 BRP184.003.2  yadartham āgatas tasmān nātra stheyaṃ mahātmanā || 3 || 
 
 
 BRP184.004.1  yadartham āgataḥ kāryaṃ tan niṣpannaṃ kim āsyate | 
 BRP184.004.2  bhavadbhir gamyatāṃ nanda tac chīghraṃ nijagokulam || 4 || 
 
 
 BRP184.005.1  mamāpi bālakas tatra rohiṇīprasavo hi yaḥ | 
 BRP184.005.2  sa rakṣaṇīyo bhavatā yathāyaṃ tanayo nijaḥ || 5 || 
 
 vyāsa uvāca: 
 
 BRP184.006.1  ity uktāḥ prayayur gopā nandagopapurogamāḥ | 
 BRP184.006.2  śakaṭāropitair bhāṇḍaiḥ karaṃ dattvā mahābalāḥ || 6 || 
 
 
 BRP184.007.1  vasatāṃ gokule teṣāṃ pūtanā bālaghātinī | 
 BRP184.007.2  suptaṃ kṛṣṇam upādāya rātrau ca pradadau stanam || 7 || 
 
 
 BRP184.008.1  yasmai yasmai stanaṃ rātrau pūtanā samprayacchati | 
 BRP184.008.2  tasya tasya kṣaṇenāṅgaṃ bālakasyopahanyate || 8 || 
 
 
 BRP184.009.1  kṛṣṇas tasyāḥ stanaṃ gāḍhaṃ karābhyām atipīḍitam | 
 BRP184.009.2  gṛhītvā prāṇasahitaṃ papau krodhasamanvitaḥ || 9 || 
 
 
 
 BRP184.010.1  sā vimuktamahārāvā vicchinnasnāyubandhanā | 
 BRP184.010.2  papāta pūtanā bhūmau mriyamāṇātibhīṣaṇā || 10 || 
 
 
 BRP184.011.1  tannādaśrutisantrāsād vibuddhās te vrajaukasaḥ | 
 BRP184.011.2  dadṛśuḥ pūtanotsaṅge kṛṣṇaṃ tāṃ ca nipātitām || 11 || 
 
 
 BRP184.012.1  ādāya kṛṣṇaṃ santrastā yaśodā ca tato dvijāḥ | 
 BRP184.012.2  gopucchabhrāmaṇādyaiś ca bāladoṣam apākarot || 12 || 
 
 
 BRP184.013.1  gopurīṣam upādāya nandagopo 'pi mastake | 
 BRP184.013.2  kṛṣṇasya pradadau rakṣāṃ kurvann idam udairayat || 13 || 
 
 nandagopa uvāca: 
 
 BRP184.014.1  rakṣatu tvām aśeṣāṇāṃ bhūtānāṃ prabhavo hariḥ | 
 BRP184.014.2  yasya nābhisamudbhūtāt paṅkajād abhavaj jagat || 14 || 
 
 
 BRP184.015.1  yena daṃṣṭrāgravidhṛtā dhārayaty avanī jagat | 
 BRP184.015.2  varāharūpadhṛg devaḥ sa tvāṃ rakṣatu keśavaḥ || 15 || 
 
 
 BRP184.016.1  guhyaṃ sa jaṭharaṃ viṣṇur jaṅghāpādau janārdanaḥ | 
 BRP184.016.2  vāmano rakṣatu sadā bhavantaṃ yaḥ kṣaṇād abhūt || 16 || 
 
 
 BRP184.017.1  trivikramakramākrāntatrailokyasphuradāyudhaḥ | 
 BRP184.017.2  śiras te pātu govindaḥ kaṇṭhaṃ rakṣatu keśavaḥ || 17 || 
 
 
 BRP184.018.1  mukhabāhū prabāhū ca manaḥ sarvendriyāṇi ca | 
 BRP184.018.2  rakṣatv avyāhataiśvaryas tava nārāyaṇo 'vyayaḥ || 18 || 
 
 
 BRP184.019.1  tvāṃ dikṣu pātu vaikuṇṭho vidikṣu madhusūdanaḥ | 
 BRP184.019.2  hṛṣīkeśo 'mbare bhūmau rakṣatu tvāṃ mahīdharaḥ || 19 || 
 
 vyāsa uvāca: 
 
 BRP184.020.1  evaṃ kṛtasvastyayano nandagopena bālakaḥ | 
 BRP184.020.2  śāyitaḥ śakaṭasyādho bālaparyaṅkikātale || 20 || 
 
 
 BRP184.021.1  te ca gopā mahad dṛṣṭvā pūtanāyāḥ kalevaram | 
 BRP184.021.2  mṛtāyāḥ paramaṃ trāsaṃ vismayaṃ ca tadā yayuḥ || 21 || 
 
 
 BRP184.022.1  kadācic chakaṭasyādhaḥ śayāno madhusūdanaḥ | 
 BRP184.022.2  cikṣepa caraṇāv ūrdhvaṃ stanārthī praruroda ca || 22 || 
 
 
 BRP184.023.1  tasya pādaprahāreṇa śakaṭaṃ parivartitam | 
 BRP184.023.2  vidhvastabhāṇḍakumbhaṃ tad viparītaṃ papāta vai || 23 || 
 
 
 BRP184.024.1  tato hāhākṛtaḥ sarvo gopagopījano dvijāḥ | 
 BRP184.024.2  ājagāma tadā jñātvā bālam uttānaśāyinam || 24 || 
 
 
 BRP184.025.1  gopāḥ keneti jagaduḥ śakaṭaṃ parivartitam | 
 BRP184.025.2  tatraiva bālakāḥ procur bālenānena pātitam || 25 || 
 
 
 BRP184.026.1  rudatā dṛṣṭam asmābhiḥ pādavikṣepatāḍitam | 
 BRP184.026.2  śakaṭaṃ parivṛttaṃ vai naitad anyasya ceṣṭitam || 26 || 
 
 
 BRP184.027.1  tataḥ punar atīvāsan gopā vismitacetasaḥ | 
 BRP184.027.2  nandagopo 'pi jagrāha bālam atyantavismitaḥ || 27 || 
 
 
 BRP184.028.1  yaśodā vismayārūḍhā bhagnabhāṇḍakapālakam | 
 BRP184.028.2  śakaṭaṃ cārcayām āsa dadhipuṣpaphalākṣataiḥ || 28 || 
 
 
 
 BRP184.029.1  gargaś ca gokule tatra vasudevapracoditaḥ | 
 BRP184.029.2  pracchanna eva gopānāṃ saṃskāram akarot tayoḥ || 29 || 
 
 
 BRP184.030.1  jyeṣṭhaṃ ca rāmam ity āha kṛṣṇaṃ caiva tathāparam | 
 BRP184.030.2  gargo matimatāṃ śreṣṭho nāma kurvan mahāmatiḥ || 30 || 
 
 
 BRP184.031.1  alpenaiva hi kālena vijñātau tau mahābalau | 
 BRP184.031.2  ghṛṣṭajānukarau viprā babhūvatur ubhāv api || 31 || 
 
 
 BRP184.032.1  karīṣabhasmadigdhāṅgau bhramamāṇāv itas tataḥ | 
 BRP184.032.2  na nivārayituṃ śaktā yaśodā tau na rohiṇī || 32 || 
 
 
 BRP184.033.1  govāṭamadhye krīḍantau vatsavāṭagatau punaḥ | 
 BRP184.033.2  tadaharjātagovatsapucchākarṣaṇatatparau || 33 || 
 
 
 BRP184.034.1  yadā yaśodā tau bālāv ekasthānacarāv ubhau | 
 BRP184.034.2  śaśāka no vārayituṃ krīḍantāv aticañcalau || 34 || 
 
 
 BRP184.035.1  dāmnā baddhvā tadā madhye nibabandha ulūkhale | 
 BRP184.035.2  kṛṣṇam akliṣṭakarmāṇam āha cedam amarṣitā || 35 || 
 
 yaśodovāca: 
 
 BRP184.036.1  yadi śakto 'si gaccha tvam aticañcalaceṣṭita || 36 || 
 
 vyāsa uvāca: 
 
 BRP184.037.1  ity uktvā ca nijaṃ karma sā cakāra kuṭumbinī | 
 BRP184.037.2  vyagrāyām atha tasyāṃ sa karṣamāṇa ulūkhalam || 37 || 
 
 
 BRP184.038.1  yamalārjunayor madhye jagāma kamalekṣaṇaḥ | 
 BRP184.038.2  karṣatā vṛkṣayor madhye tiryag evam ulūkhalam || 38 || 
 
 
 BRP184.039.1  bhagnāv uttuṅgaśākhāgrau tena tau yamalārjunau | 
 BRP184.039.2  tataḥ kaṭakaṭāśabdasamākarṇanakātaraḥ || 39 || 
 
 
 BRP184.040.1  ājagāma vrajajano dadṛśe ca mahādrumau | 
 BRP184.040.2  bhagnaskandhau nipātitau bhagnaśākhau mahītale || 40 || 
 
 
 BRP184.041.1  dadarśa cālpadantāsyaṃ smitahāsaṃ ca bālakam | 
 BRP184.041.2  tayor madhyagataṃ baddhaṃ dāmnā gāḍhaṃ tathodare || 41 || 
 
 
 BRP184.042.1  tataś ca dāmodaratāṃ sa yayau dāmabandhanāt | 
 BRP184.042.2  gopavṛddhās tataḥ sarve nandagopapurogamāḥ || 42 || 
 
 
 BRP184.043.1  mantrayām āsur udvignā mahotpātātibhīravaḥ | 
 BRP184.043.2  sthāneneha na naḥ kāryaṃ vrajāmo 'nyan mahāvanam || 43 || 
 
 
 BRP184.044.1  utpātā bahavo hy atra dṛśyante nāśahetavaḥ | 
 BRP184.044.2  pūtanāyā vināśaś ca śakaṭasya viparyayaḥ || 44 || 
 
 
 BRP184.045.1  vinā vātādidoṣeṇa drumayoḥ patanaṃ tathā | 
 BRP184.045.2  vṛndāvanam itaḥ sthānāt tasmād gacchāma mā ciram || 45 || 
 
 
 
 BRP184.046.1  yāvad bhaumamahotpātadoṣo nābhibhaved vrajam | 
 BRP184.046.2  iti kṛtvā matiṃ sarve gamane te vrajaukasaḥ || 46 || 
 
 
 BRP184.047.1  ūcuḥ svaṃ svaṃ kulaṃ śīghraṃ gamyatāṃ mā vilambyatām | 
 BRP184.047.2  tataḥ kṣaṇena prayayuḥ śakaṭair godhanais tathā || 47 || 
 
 
 BRP184.048.1  yūthaśo vatsapālīś ca kālayanto vrajaukasaḥ | 
 BRP184.048.2  sarvāvayavanirdhūtaṃ kṣaṇamātreṇa tat tadā || 48 || 
 
 
 BRP184.049.1  kākakākīsamākīrṇaṃ vrajasthānam abhūd dvijāḥ | 
 BRP184.049.2  vṛndāvanaṃ bhagavatā kṛṣṇenākliṣṭakarmaṇā || 49 || 
 
 
 BRP184.050.1  śubhena manasā dhyātaṃ gavāṃ vṛddhim abhīpsatā | 
 BRP184.050.2  tatas tatrātirukṣe 'pi dharmakāle dvijottamāḥ || 50 || 
 
 
 BRP184.051.1  prāvṛṭkāla ivābhūc ca navaśaṣpaṃ samantataḥ | 
 BRP184.051.2  sa samāvāsitaḥ sarvo vrajo vṛndāvane tataḥ || 51 || 
 
 
 BRP184.052.1  śakaṭīvāṭaparyantacandrārdhākārasaṃsthitiḥ | 
 BRP184.052.2  vatsabālau ca saṃvṛttau rāmadāmodarau tataḥ || 52 || 
 
 
 BRP184.053.1  tatra sthitau tau ca goṣṭhe ceratur bālalīlayā | 
 BRP184.053.2  barhipattrakṛtāpīḍau vanyapuṣpāvataṃsakau || 53 || 
 
 
 BRP184.054.1  gopaveṇukṛtātodyapattravādyakṛtasvanau | 
 BRP184.054.2  kākapakṣadharau bālau kumārāv iva pāvakau || 54 || 
 
 
 BRP184.055.1  hasantau ca ramantau ca ceratus tan mahad vanam | 
 BRP184.055.2  kvacid dhasantāv anyonyaṃ krīḍamānau tathā paraiḥ || 55 || 
 
 
 BRP184.056.1  gopaputraiḥ samaṃ vatsāṃś cārayantau viceratuḥ | 
 BRP184.056.2  kālena gacchatā tau tu saptavarṣau babhūvatuḥ || 56 || 
 
 
 BRP184.057.1  sarvasya jagataḥ pālau vatsapālau mahāvraje | 
 BRP184.057.2  prāvṛṭkālas tato 'tīva meghaughasthagitāmbaraḥ || 57 || 
 
 
 BRP184.058.1  babhūva vāridhārābhir aikyaṃ kurvan diśām iva | 
 BRP184.058.2  prarūḍhanavapuṣpāḍhyā śakragopavṛtā mahī || 58 || 
 
 
 BRP184.059.1  yathā mārakate vāsīt padmarāgavibhūṣitā | 
 BRP184.059.2  ūhur unmārgagāmīni nimnagāmbhāṃsi sarvataḥ || 59 || 
 
 
 BRP184.060.1  manāṃsi durvinītānāṃ prāpya lakṣmīṃ navām iva | 
 BRP184.060.2  vikāle ca yathākāmaṃ vrajam etya mahābalau | 
 BRP184.060.3  gopaiḥ samānaiḥ sahitau cikrīḍāte 'marāv iva || 60 || 
 
 
 
        Chapter 185: Kālīya-episode
         SS  295-296 
 vyāsa uvāca: 
 
 BRP185.001.1  ekadā tu vinā rāmaṃ kṛṣṇo vṛndāvanaṃ yayau | 
 BRP185.001.2  vicacāra vṛto gopair vanyapuṣpasragujjvalaḥ || 1 || 
 
 
 BRP185.002.1  sa jagāmātha kālindīṃ lolakallolaśālinīm | 
 BRP185.002.2  tīrasaṃlagnaphenaughair hasantīm iva sarvataḥ || 2 || 
 
 
 
 BRP185.003.1  tasyāṃ cātimahābhīmaṃ viṣāgnikaṇadūṣitam | 
 BRP185.003.2  hradaṃ kālīyanāgasya dadarśātivibhīṣaṇam || 3 || 
 
 
 BRP185.004.1  viṣāgninā visaratā dagdhatīramahātarum | 
 BRP185.004.2  vātāhatāmbuvikṣepasparśadagdhavihaṅgamam || 4 || 
 
 
 BRP185.005.1  tam atīva mahāraudraṃ mṛtyuvaktram ivāparam | 
 BRP185.005.2  vilokya cintayām āsa bhagavān madhusūdanaḥ || 5 || 
 
 
 BRP185.006.1  asmin vasati duṣṭātmā kālīyo 'sau viṣāyudhaḥ | 
 BRP185.006.2  yo mayā nirjitas tyaktvā duṣṭo naṣṭaḥ payonidhau || 6 || 
 
 
 BRP185.007.1  teneyaṃ dūṣitā sarvā yamunā sāgaraṅgamā | 
 BRP185.007.2  na narair godhanair vāpi tṛṣārtair upabhujyate || 7 || 
 
 
 BRP185.008.1  tad asya nāgarājasya kartavyo nigraho mayā | 
 BRP185.008.2  nityatrastāḥ sukhaṃ yena careyur vrajavāsinaḥ || 8 || 
 
 
 BRP185.009.1  etadarthaṃ nṛloke 'sminn avatāro mayā kṛtaḥ | 
 BRP185.009.2  yad eṣām utpathasthānāṃ kāryā śāstir durātmanām || 9 || 
 
 
 BRP185.010.1  tad etan nātidūrasthaṃ kadambam uruśākhinam | 
 BRP185.010.2  adhiruhyotpatiṣyāmi hrade 'smiñ jīvanāśinaḥ || 10 || 
 
 vyāsa uvāca: 
 
 BRP185.011.1  itthaṃ vicintya baddhvā ca gāḍhaṃ parikaraṃ tataḥ | 
 BRP185.011.2  nipapāta hrade tatra sarparājasya vegataḥ || 11 || 
 
 
 BRP185.012.1  tenāpi patatā tatra kṣobhitaḥ sa mahāhradaḥ | 
 BRP185.012.2  atyarthadūrajātāṃś ca tāṃś cāsiñcan mahīruhān || 12 || 
 
 
 BRP185.013.1  te 'hiduṣṭaviṣajvālātaptāmbutapanokṣitāḥ | 
 BRP185.013.2  jajvaluḥ pādapāḥ sadyo jvālāvyāptadigantarāḥ || 13 || 
 
 
 BRP185.014.1  āsphoṭayām āsa tadā kṛṣṇo nāgahradaṃ bhujaiḥ | 
 BRP185.014.2  tacchabdaśravaṇāc cātha nāgarājo 'bhyupāgamat || 14 || 
 
 
 BRP185.015.1  ātāmranayanaḥ kopād viṣajvālākulaiḥ phaṇaiḥ | 
 BRP185.015.2  vṛto mahāviṣaiś cānyair aruṇair anilāśanaiḥ || 15 || 
 
 
 BRP185.016.1  nāgapatnyaś ca śataśo hārihāropaśobhitāḥ | 
 BRP185.016.2  prakampitatanūtkṣepacalatkuṇḍalakāntayaḥ || 16 || 
 
 
 BRP185.017.1  tataḥ praveṣṭitaḥ sarpaiḥ sa kṛṣṇo bhogabandhanaiḥ | 
 BRP185.017.2  dadaṃśuś cāpi te kṛṣṇaṃ viṣajvālāvilair mukhaiḥ || 17 || 
 
 
 BRP185.018.1  taṃ tatra patitaṃ dṛṣṭvā nāgabhoganipīḍitam | 
 BRP185.018.2  gopā vrajam upāgatya cukruśuḥ śokalālasāḥ || 18 || 
 
 gopā ūcuḥ: 
 
 BRP185.019.1  eṣa kṛṣṇo gato mohamagno vai kāliye hrade | 
 BRP185.019.2  bhakṣyate sarparājena tad āgacchata mā ciram || 19 || 
 
 vyāsa uvāca: 
 
 BRP185.020.1  etac chrutvā tato gopā vajrapātopamaṃ vacaḥ | 
 BRP185.020.2  gopyaś ca tvaritā jagmur yaśodāpramukhā hradam || 20 || 
 
 
 BRP185.021.1  hā hā kvāsāv iti jano gopīnām ativihvalaḥ | 
 BRP185.021.2  yaśodayā samaṃ bhrānto drutaḥ praskhalito yayau || 21 || 
 
 
 
 BRP185.022.1  nandagopaś ca gopāś ca rāmaś cādbhutavikramaḥ | 
 BRP185.022.2  tvaritaṃ yamunāṃ jagmuḥ kṛṣṇadarśanalālasāḥ || 22 || 
 
 
 BRP185.023.1  dadṛśuś cāpi te tatra sarparājavaśaṅgatam | 
 BRP185.023.2  niṣprayatnaṃ kṛtaṃ kṛṣṇaṃ sarpabhogena veṣṭitam || 23 || 
 
 
 BRP185.024.1  nandagopaś ca niśceṣṭaḥ paśyan putramukhaṃ bhṛśam | 
 BRP185.024.2  yaśodā ca mahābhāgā babhūva munisattamāḥ || 24 || 
 
 
 BRP185.025.1  gopyas tv anyā rudatyaś ca dadṛśuḥ śokakātarāḥ | 
 BRP185.025.2  procuś ca keśavaṃ prītyā bhayakātaragadgadam || 25 || 
 
 
 BRP185.026.1  sarvā yaśodayā sārdhaṃ viśāmo 'tra mahāhrade | 
 BRP185.026.2  nāgarājasya no gantum asmākaṃ yujyate vraje || 26 || 
 
 
 BRP185.027.1  divasaḥ ko vinā sūryaṃ vinā candreṇa kā niśā | 
 BRP185.027.2  vinā dugdhena kā gāvo vinā kṛṣṇena ko vrajaḥ | 
 BRP185.027.3  vinākṛtā na yāsyāmaḥ kṛṣṇenānena gokulam || 27 || 
 
 vyāsa uvāca: 
 
 BRP185.028.1  iti gopīvacaḥ śrutvā rauhiṇeyo mahābalaḥ | 
 BRP185.028.2  uvāca gopān vidhurān vilokya stimitekṣaṇaḥ || 28 || 
 
 
 BRP185.029.1  nandaṃ ca dīnam atyarthaṃ nyastadṛṣṭiṃ sutānane | 
 BRP185.029.2  mūrchākulāṃ yaśodāṃ ca kṛṣṇamāhātmyasañjñayā || 29 || 
 
 balarāma uvāca: 
 
 BRP185.030.1  kim ayaṃ devadeveśa bhāvo 'yaṃ mānuṣas tvayā | 
 BRP185.030.2  vyajyate svaṃ tam ātmānaṃ kim anyaṃ tvaṃ na vetsi yat || 30 || 
 
 
 BRP185.031.1  tvam asya jagato nābhiḥ surāṇām eva cāśrayaḥ | 
 BRP185.031.2  kartāpahartā pātā ca trailokyaṃ tvaṃ trayīmayaḥ || 31 || 
 
 
 BRP185.032.1  atrāvatīrṇayoḥ kṛṣṇa gopā eva hi bāndhavāḥ | 
 BRP185.032.2  gopyaś ca sīdataḥ kasmāt tvaṃ bandhūn samupekṣase || 32 || 
 
 
 BRP185.033.1  darśito mānuṣo bhāvo darśitaṃ bālaceṣṭitam | 
 BRP185.033.2  tad ayaṃ damyatāṃ kṛṣṇa durātmā daśanāyudhaḥ || 33 || 
 
 vyāsa uvāca: 
 
 BRP185.034.1  iti saṃsmāritaḥ kṛṣṇaḥ smitabhinnauṣṭhasampuṭaḥ | 
 BRP185.034.2  āsphālya mocayām āsa svaṃ dehaṃ bhogabandhanāt || 34 || 
 
 
 BRP185.035.1  ānāmya cāpi hastābhyām ubhābhyāṃ madhyamaṃ phaṇam | 
 BRP185.035.2  āruhya bhugnaśirasaḥ prananartoruvikramaḥ || 35 || 
 
 
 BRP185.036.1  vraṇāḥ phaṇe 'bhavaṃs tasya kṛṣṇasyāṅghrivikuṭṭanaiḥ | 
 BRP185.036.2  yatronnatiṃ ca kurute nanāmāsya tataḥ śiraḥ || 36 || 
 
 
 BRP185.037.1  mūrchām upāyayau bhrāntyā nāgaḥ kṛṣṇasya kuṭṭanaiḥ | 
 BRP185.037.2  daṇḍapātanipātena vavāma rudhiraṃ bahu || 37 || 
 
 
 BRP185.038.1  taṃ nirbhugnaśirogrīvam āsyaprasrutaśoṇitam | 
 BRP185.038.2  vilokya śaraṇaṃ jagmus tatpatnyo madhusūdanam || 38 || 
 
 nāgapatnya ūcuḥ: 
 
 BRP185.039.1  jñāto 'si devadeveśa sarveśas tvam anuttama | 
 BRP185.039.2  paraṃ jyotir acintyaṃ yat tadaṃśaḥ parameśvaraḥ || 39 || 
 
 
 
 BRP185.040.1  na samarthāḥ sura stotuṃ yam ananyabhavaṃ prabhum | 
 BRP185.040.2  svarūpavarṇanaṃ tasya kathaṃ yoṣit kariṣyati || 40 || 
 
 
 BRP185.041.1  yasyākhilamahīvyomajalāgnipavanātmakam | 
 BRP185.041.2  brahmāṇḍam alpakāṃśāṃśaḥ stoṣyāmas taṃ kathaṃ vayam || 41 || 
 
 
 BRP185.042.1  tataḥ kuru jagatsvāmin prasādam avasīdataḥ | 
 BRP185.042.2  prāṇāṃs tyajati nāgo 'yaṃ bhartṛbhikṣā pradīyatām || 42 || 
 
 vyāsa uvāca: 
 
 BRP185.043.1  ity ukte tābhir āśvāsya klāntadeho 'pi pannagaḥ | 
 BRP185.043.2  prasīda devadeveti prāha vākyaṃ śanaiḥ śanaiḥ || 43 || 
 
 kālīya uvāca: 
 
 BRP185.044.1  tavāṣṭaguṇam aiśvaryaṃ nātha svābhāvikaṃ param | 
 BRP185.044.2  nirastātiśayaṃ yasya tasya stoṣyāmi kiṃ nv aham || 44 || 
 
 
 BRP185.045.1  tvaṃ paras tvaṃ parasyādyaḥ paraṃ tvaṃ tatparātmakam | 
 BRP185.045.2  parasmāt paramo yas tvaṃ tasya stoṣyāmi kiṃ nv aham || 45 || 
 
 
 BRP185.046.1  yathāhaṃ bhavatā sṛṣṭo jātyā rūpeṇa ceśvaraḥ | 
 BRP185.046.2  svabhāvena ca saṃyuktas tathedaṃ ceṣṭitaṃ mayā || 46 || 
 
 
 BRP185.047.1  yady anyathā pravarteya devadeva tato mayi | 
 BRP185.047.2  nyāyyo daṇḍanipātas te tavaiva vacanaṃ yathā || 47 || 
 
 
 BRP185.048.1  tathāpi yaṃ jagatsvāmī daṇḍaṃ pātitavān mayi | 
 BRP185.048.2  sa soḍho 'yaṃ varo daṇḍas tvatto nānyo 'stu me varaḥ || 48 || 
 
 
 BRP185.049.1  hatavīryo hataviṣo damito 'haṃ tvayācyuta | 
 BRP185.049.2  jīvitaṃ dīyatām ekam ājñāpaya karomi kim || 49 || 
 
 śrībhagavān uvāca: 
 
 BRP185.050.1  nātra stheyaṃ tvayā sarpa kadācid yamunājale | 
 BRP185.050.2  sabhṛtyaparivāras tvaṃ samudrasalilaṃ vraja || 50 || 
 
 
 BRP185.051.1  matpadāni ca te sarpa dṛṣṭvā mūrdhani sāgare | 
 BRP185.051.2  garuḍaḥ pannagaripus tvayi na prahariṣyati || 51 || 
 
 vyāsa uvāca: 
 
 BRP185.052.1  ity uktvā sarparājānaṃ mumoca bhagavān hariḥ | 
 BRP185.052.2  praṇamya so 'pi kṛṣṇāya jagāma payasāṃ nidhim || 52 || 
 
 
 BRP185.053.1  paśyatāṃ sarvabhūtānāṃ sabhṛtyāpatyabandhavaḥ | 
 BRP185.053.2  samastabhāryāsahitaḥ parityajya svakaṃ hradam || 53 || 
 
 
 BRP185.054.1  gate sarpe pariṣvajya mṛtaṃ punar ivāgatam | 
 BRP185.054.2  gopā mūrdhani govindaṃ siṣicur netrajair jalaiḥ || 54 || 
 
 
 BRP185.055.1  kṛṣṇam akliṣṭakarmāṇam anye vismitacetasaḥ | 
 BRP185.055.2  tuṣṭuvur muditā gopā dṛṣṭvā śivajalāṃ nadīm || 55 || 
 
 
 BRP185.056.1  gīyamāno 'tha gopībhiś caritaiś cāruceṣṭitaiḥ | 
 BRP185.056.2  saṃstūyamāno gopālaiḥ kṛṣṇo vrajam upāgamat || 56 || 
 
 
 
 
        Chapter 186: Dhenuka-episode
         SS  296-297 
 vyāsa uvāca: 
 
 BRP186.001.1  gāḥ pālayantau ca punaḥ sahitau rāmakeśavau | 
 BRP186.001.2  bhramamāṇau vane tatra ramyaṃ tālavanaṃ gatau || 1 || 
 
 
 BRP186.002.1  tac ca tālavanaṃ nityaṃ dhenuko nāma dānavaḥ | 
 BRP186.002.2  nṛgomāṃsakṛtāhāraḥ sadādhyāste kharākṛtiḥ || 2 || 
 
 
 BRP186.003.1  tatra tālavanaṃ ramyaṃ phalasampatsamanvitam | 
 BRP186.003.2  dṛṣṭvā spṛhānvitā gopāḥ phalādāne 'bruvan vacaḥ || 3 || 
 
 gopā ūcuḥ: 
 
 BRP186.004.1  he rāma he kṛṣṇa sadā dhenukenaiva rakṣyate | 
 BRP186.004.2  bhūpradeśo yatas tasmāt tyaktānīmāni santi vai || 4 || 
 
 
 BRP186.005.1  phalāni paśya tālānāṃ gandhamodayutāni vai | 
 BRP186.005.2  vayam etāny abhīpsāmaḥ pātyantāṃ yadi rocate || 5 || 
 
 
 BRP186.006.1  iti gopakumārāṇāṃ śrutvā saṅkarṣaṇo vacaḥ | 
 BRP186.006.2  kṛṣṇaś ca pātayām āsa bhuvi tālaphalāni vai || 6 || 
 
 
 BRP186.007.1  tālānāṃ patatāṃ śabdam ākarṇyāsurarāṭ tataḥ | 
 BRP186.007.2  ājagāma sa duṣṭātmā kopād daiteyagardabhaḥ || 7 || 
 
 
 BRP186.008.1  padbhyām ubhābhyāṃ sa tadā paścimābhyāṃ ca taṃ balī | 
 BRP186.008.2  jaghānorasi tābhyāṃ ca sa ca tenāpy agṛhyata || 8 || 
 
 
 BRP186.009.1  gṛhītvā bhrāmaṇenaiva cāmbare gatajīvitam | 
 BRP186.009.2  tasminn eva pracikṣepa vegena tṛṇarājani || 9 || 
 
 
 BRP186.010.1  tataḥ phalāny anekāni tālāgrān nipatan kharaḥ | 
 BRP186.010.2  pṛthivyāṃ pātayām āsa mahāvāto 'mbudān iva || 10 || 
 
 
 BRP186.011.1  anyān apy asya vai jñātīn āgatān daityagardabhān | 
 BRP186.011.2  kṛṣṇaś cikṣepa tālāgre balabhadraś ca līlayā || 11 || 
 
 
 BRP186.012.1  kṣaṇenālaṅkṛtā pṛthvī pakvais tālaphalais tadā | 
 BRP186.012.2  daityagardabhadehaiś ca munayaḥ śuśubhe 'dhikam || 12 || 
 
 
 BRP186.013.1  tato gāvo nirābādhās tasmiṃs tālavane dvijāḥ | 
 BRP186.013.2  navaśaṣpaṃ sukhaṃ cerur yatra bhuktam abhūt purā || 13 || 
 
 
 
        Chapter 187: Pralamba-episode; institution of hill-worship by Kṛṣṇa
         SS  297-298 
 vyāsa uvāca: 
 
 BRP187.001.1  tasmin rāsabhadaiteye sānuje vinipātite | 
 BRP187.001.2  sarvagopālagopīnāṃ ramyaṃ tālavanaṃ babhau || 1 || 
 
 
 BRP187.002.1  tatas tau jātaharṣau tu vasudevasutāv ubhau | 
 BRP187.002.2  śuśubhāte mahātmānau bālaśṛṅgāv ivarṣabhau || 2 || 
 
 
 
 BRP187.003.1  cārayantau ca gā dūre vyāharantau ca nāmabhiḥ | 
 BRP187.003.2  niyogapāśaskandhau tau vanamālāvibhūṣitau || 3 || 
 
 
 BRP187.004.1  suvarṇāñjanacūrṇābhyāṃ tadā tau bhūṣitāmbarau | 
 BRP187.004.2  mahendrāyudhasaṅkāśau śvetakṛṣṇāv ivāmbudau || 4 || 
 
 
 BRP187.005.1  ceratur lokasiddhābhiḥ krīḍābhir itaretaram | 
 BRP187.005.2  samastalokanāthānāṃ nāthabhūtau bhuvaṃ gatau || 5 || 
 
 
 BRP187.006.1  manuṣyadharmābhiratau mānayantau manuṣyatām | 
 BRP187.006.2  tajjātiguṇayuktābhiḥ krīḍābhiś ceratur vanam || 6 || 
 
 
 BRP187.007.1  tatas tv āndolikābhiś ca niyuddhaiś ca mahābalau | 
 BRP187.007.2  vyāyāmaṃ cakratus tatra kṣepaṇīyais tathāśmabhiḥ || 7 || 
 
 
 BRP187.008.1  tallipsur asuras tatra ubhayo ramamāṇayoḥ | 
 BRP187.008.2  ājagāma pralambākhyo gopaveṣatirohitaḥ || 8 || 
 
 
 BRP187.009.1  so 'vagāhata niḥśaṅkaṃ teṣāṃ madhyamamānuṣaḥ | 
 BRP187.009.2  mānuṣaṃ rūpam āsthāya pralambo dānavottamaḥ || 9 || 
 
 
 BRP187.010.1  tayoś chidrāntaraprepsur atiśīghram amanyata | 
 BRP187.010.2  kṛṣṇaṃ tato rauhiṇeyaṃ hantuṃ cakre manoratham || 10 || 
 
 
 BRP187.011.1  hariṇā krīḍanaṃ nāma bālakrīḍanakaṃ tataḥ | 
 BRP187.011.2  prakrīḍitās tu te sarve dvau dvau yugapad utpatan || 11 || 
 
 
 BRP187.012.1  śrīdāmnā saha govindaḥ pralambena tathā balaḥ | 
 BRP187.012.2  gopālair aparaiś cānye gopālāḥ saha pupluvuḥ || 12 || 
 
 
 BRP187.013.1  śrīdāmānaṃ tataḥ kṛṣṇaḥ pralambaṃ rohiṇīsutaḥ | 
 BRP187.013.2  jitavān kṛṣṇapakṣīyair gopair anyaiḥ parājitāḥ || 13 || 
 
 
 BRP187.014.1  te vāhayantas tv anyonyaṃ bhāṇḍīraskandham etya vai | 
 BRP187.014.2  punar nivṛttās te sarve ye ye tatra parājitāḥ || 14 || 
 
 
 BRP187.015.1  saṅkarṣaṇaṃ tu skandhena śīghram utkṣipya dānavaḥ | 
 BRP187.015.2  na tasthau prajagāmaiva sacandra iva vāridaḥ || 15 || 
 
 
 BRP187.016.1  aśakto vahane tasya saṃrambhād dānavottamaḥ | 
 BRP187.016.2  vavṛdhe sumahākāyaḥ prāvṛṣīva balāhakaḥ || 16 || 
 
 
 BRP187.017.1  saṅkarṣaṇas tu taṃ dṛṣṭvā dagdhaśailopamākṛtim | 
 BRP187.017.2  sragdāmalambābharaṇaṃ mukuṭāṭopamastakam || 17 || 
 
 
 BRP187.018.1  raudraṃ śakaṭacakrākṣaṃ pādanyāsacalatkṣitim | 
 BRP187.018.2  hriyamāṇas tataḥ kṛṣṇam idaṃ vacanam abravīt || 18 || 
 
 balarāma uvāca: 
 
 BRP187.019.1  kṛṣṇa kṛṣṇa hriye tv eṣa parvatodagramūrtinā | 
 BRP187.019.2  kenāpi paśya daityena gopālacchadmarūpiṇā || 19 || 
 
 
 BRP187.020.1  yad atra sāmprataṃ kāryaṃ mayā madhuniṣūdana | 
 BRP187.020.2  tat kathyatāṃ prayāty eṣa durātmātitvarānvitaḥ || 20 || 
 
 vyāsa uvāca: 
 
 BRP187.021.1  tam āha rāmaṃ govindaḥ smitabhinnauṣṭhasampuṭaḥ | 
 BRP187.021.2  mahātmā rauhiṇeyasya balavīryapramāṇavit || 21 || 
 
 kṛṣṇa uvāca: 
 
 BRP187.022.1  kim ayaṃ mānuṣo bhāvo vyaktam evāvalambyate | 
 BRP187.022.2  sarvātman sarvaguhyānāṃ guhyād guhyātmanā tvayā || 22 || 
 
 
 
 BRP187.023.1  smarāśeṣajagadīśa kāraṇaṃ kāraṇāgraja | 
 BRP187.023.2  ātmānam ekaṃ tadvac ca jagaty ekārṇave ca yaḥ || 23 || 
 
 
 BRP187.024.1  bhavān ahaṃ ca viśvātmann ekam eva hi kāraṇam | 
 BRP187.024.2  jagato 'sya jagaty arthe bhedenāvāṃ vyavasthitau || 24 || 
 
 
 BRP187.025.1  tat smaryatām ameyātmaṃs tvayātmā jahi dānavam | 
 BRP187.025.2  mānuṣyam evam ālambya bandhūnāṃ kriyatāṃ hitam || 25 || 
 
 vyāsa uvāca: 
 
 BRP187.026.1  iti saṃsmārito viprāḥ kṛṣṇena sumahātmanā | 
 BRP187.026.2  vihasya pīḍayām āsa pralambaṃ balavān balaḥ || 26 || 
 
 
 BRP187.027.1  muṣṭinā cāhan mūrdhni kopasaṃraktalocanaḥ | 
 BRP187.027.2  tena cāsya prahāreṇa bahir yāte vilocane || 27 || 
 
 
 BRP187.028.1  sa niṣkāsitamastiṣko mukhāc choṇitam udvaman | 
 BRP187.028.2  nipapāta mahīpṛṣṭhe daityavaryo mamāra ca || 28 || 
 
 
 BRP187.029.1  pralambaṃ nihataṃ dṛṣṭvā balenādbhutakarmaṇā | 
 BRP187.029.2  prahṛṣṭās tuṣṭuvur gopāḥ sādhu sādhv iti cābruvan || 29 || 
 
 
 BRP187.030.1  saṃstūyamāno rāmas tu gopair daitye nipātite | 
 BRP187.030.2  pralambe saha kṛṣṇena punar gokulam āyayau || 30 || 
 
 vyāsa uvāca: 
 
 BRP187.031.1  tayor viharator evaṃ rāmakeśavayor vraje | 
 BRP187.031.2  prāvṛḍvyatītā vikasatsarojā cābhavac charat || 31 || 
 
 
 BRP187.032.1  vimalāmbaranakṣatre kāle cābhyāgate vrajam | 
 BRP187.032.2  dadarśendrotsavārambhapravṛttān vrajavāsinaḥ || 32 || 
 
 
 BRP187.033.1  kṛṣṇas tān utsukān dṛṣṭvā gopān utsavalālasān | 
 BRP187.033.2  kautūhalād idaṃ vākyaṃ prāha vṛddhān mahāmatiḥ || 33 || 
 
 kṛṣṇa uvāca: 
 
 BRP187.034.1  ko 'yaṃ śakramaho nāma yena vo harṣa āgataḥ | 
 BRP187.034.2  prāha taṃ nandagopaś ca pṛcchantam atisādaram || 34 || 
 
 nanda uvāca: 
 
 BRP187.035.1  meghānāṃ payasām īśo devarājaḥ śatakratuḥ | 
 BRP187.035.2  yena sañcoditā meghā varṣanty ambumayaṃ rasam || 35 || 
 
 
 BRP187.036.1  tadvṛṣṭijanitaṃ sasyaṃ vayam anye ca dehinaḥ | 
 BRP187.036.2  vartayāmopabhuñjānās tarpayāmaś ca devatāḥ || 36 || 
 
 
 BRP187.037.1  kṣīravatya imā gāvo vatsavatyaś ca nirvṛtāḥ | 
 BRP187.037.2  tena saṃvardhitaiḥ sasyaiḥ puṣṭās tuṣṭā bhavanti vai || 37 || 
 
 
 BRP187.038.1  nāsasyā nānṛṇā bhūmir na bubhukṣārdito janaḥ | 
 BRP187.038.2  dṛśyate yatra dṛśyante vṛṣṭimanto balāhakāḥ || 38 || 
 
 
 BRP187.039.1  bhaumam etat payo gobhir dhatte sūryasya vāridaḥ | 
 BRP187.039.2  parjanyaḥ sarvalokasya bhavāya bhuvi varṣati || 39 || 
 
 
 BRP187.040.1  tasmāt prāvṛṣi rājānaḥ śakraṃ sarve mudānvitāḥ | 
 BRP187.040.2  mahe sureśam arghanti vayam anye ca dehinaḥ || 40 || 
 
 
 vyāsa uvāca: 
 
 BRP187.041.1  nandagopasya vacanaṃ śrutvetthaṃ śakrapūjane | 
 BRP187.041.2  kopāya tridaśendrasya prāha dāmodaras tadā || 41 || 
 
 kṛṣṇa uvāca: 
 
 BRP187.042.1  na vayaṃ kṛṣikartāro vaṇijyājīvino na ca | 
 BRP187.042.2  gāvo 'smaddaivataṃ tāta vayaṃ vanacarā yataḥ || 42 || 
 
 
 BRP187.043.1  ānvīkṣikī trayī vārttā daṇḍanītis tathāparā | 
 BRP187.043.2  vidyācatuṣṭayaṃ tv etad vārttām atra śṛṇuṣva me || 43 || 
 
 
 BRP187.044.1  kṛṣir vaṇijyā tadvac ca tṛtīyaṃ paśupālanam | 
 BRP187.044.2  vidyā hy etā mahābhāgā vārttā vṛttitrayāśrayā || 44 || 
 
 
 BRP187.045.1  karṣakāṇāṃ kṛṣir vṛttiḥ paṇyaṃ tu paṇajīvinām | 
 BRP187.045.2  asmākaṃ gāḥ parā vṛttir vārttā bhedair iyaṃ tribhiḥ || 45 || 
 
 
 BRP187.046.1  vidyayā yo yayā yuktas tasya sā daivataṃ mahat | 
 BRP187.046.2  saiva pūjyārcanīyā ca saiva tasyopakārikā || 46 || 
 
 
 BRP187.047.1  yo 'nyasyāḥ phalam aśnan vai pūjayaty aparāṃ naraḥ | 
 BRP187.047.2  iha ca pretya caivāsau tāta nāpnoti śobhanam || 47 || 
 
 
 BRP187.048.1  pūjyantāṃ prathitāḥ sīmāḥ sīmāntaṃ ca punar vanam | 
 BRP187.048.2  vanāntā girayaḥ sarve sā cāsmākaṃ parā gatiḥ || 48 || 
 
 
 BRP187.049.1  giriyajñas tv ayaṃ tasmād goyajñaś ca pravartyatām | 
 BRP187.049.2  kim asmākaṃ mahendreṇa gāvaḥ śailāś ca devatāḥ || 49 || 
 
 
 BRP187.050.1  mantrayajñaparā viprāḥ sīrayajñāś ca karṣakāḥ | 
 BRP187.050.2  girigoyajñaśīlāś ca vayam adrivanāśrayāḥ || 50 || 
 
 
 BRP187.051.1  tasmād govardhanaḥ śailo bhavadbhir vividhārhaṇaiḥ | 
 BRP187.051.2  arcyatāṃ pūjyatāṃ medhyaṃ paśuṃ hatvā vidhānataḥ || 51 || 
 
 
 BRP187.052.1  sarvaghoṣasya sandohā gṛhyantāṃ mā vicāryatām | 
 BRP187.052.2  bhojyantāṃ tena vai viprās tathānye cāpi vāñchakāḥ || 52 || 
 
 
 BRP187.053.1  tam arcitaṃ kṛte home bhojiteṣu dvijātiṣu | 
 BRP187.053.2  śaratpuṣpakṛtāpīḍāḥ parigacchantu gogaṇāḥ || 53 || 
 
 
 BRP187.054.1  etan mama mataṃ gopāḥ samprītyā kriyate yadi | 
 BRP187.054.2  tataḥ kṛtā bhavet prītir gavām adres tathā mama || 54 || 
 
 vyāsa uvāca: 
 
 BRP187.055.1  iti tasya vacaḥ śrutvā nandādyās te vrajaukasaḥ | 
 BRP187.055.2  prītyutphullamukhā viprāḥ sādhu sādhv ity athābruvan || 55 || 
 
 
 BRP187.056.1  śobhanaṃ te mataṃ vatsa yad etad bhavatoditam | 
 BRP187.056.2  tat kariṣyāmy ahaṃ sarvaṃ giriyajñaḥ pravartyatām || 56 || 
 
 
 BRP187.057.1  tathā ca kṛtavantas te giriyajñaṃ vrajaukasaḥ | 
 BRP187.057.2  dadhipāyasamāṃsādyair daduḥ śailabaliṃ tataḥ || 57 || 
 
 
 BRP187.058.1  dvijāṃś ca bhojayām āsuḥ śataśo 'tha sahasraśaḥ | 
 BRP187.058.2  gāvaḥ śailaṃ tataś cakrur arcitās taṃ pradakṣiṇam || 58 || 
 
 
 BRP187.059.1  vṛṣabhāś cābhinardantaḥ satoyā jaladā iva | 
 BRP187.059.2  girimūrdhani govindaḥ śailo 'ham iti mūrtimān || 59 || 
 
 
 
 BRP187.060.1  bubhuje 'nnaṃ bahuvidhaṃ gopavaryāhṛtaṃ dvijāḥ | 
 BRP187.060.2  kṛṣṇas tenaiva rūpeṇa gopaiḥ saha gireḥ śiraḥ || 60 || 
 
 
 BRP187.061.1  adhiruhyārcayām āsa dvitīyām ātmanas tanum | 
 BRP187.061.2  antardhānaṃ gate tasmin gopā labdhvā tato varān | 
 BRP187.061.3  kṛtvā girimahaṃ goṣṭhaṃ nijam abhyāyayuḥ punaḥ || 61 || 
 
 
 
        Chapter 188: Govardhana-episode; encounter of Indra and Kṛṣṇa
         SS  298-299 
 vyāsa uvāca: 
 
 BRP188.001.1  mahe pratihate śakro bhṛśaṃ kopasamanvitaḥ | 
 BRP188.001.2  saṃvartakaṃ nāma gaṇaṃ toyadānām athābravīt || 1 || 
 
 indra uvāca: 
 
 BRP188.002.1  bho bho meghā niśamyaitad vadato vacanaṃ mama | 
 BRP188.002.2  ājñānantaram evāśu kriyatām avicāritam || 2 || 
 
 
 BRP188.003.1  nandagopaḥ sudurbuddhir gopair anyaiḥ sahāyavān | 
 BRP188.003.2  kṛṣṇāśrayabalādhmāto mahabhaṅgam acīkarat || 3 || 
 
 
 BRP188.004.1  ājīvo yaḥ paraṃ teṣāṃ gopatvasya ca kāraṇam | 
 BRP188.004.2  tā gāvo vṛṣṭipātena pīḍyantāṃ vacanān mama || 4 || 
 
 
 BRP188.005.1  aham apy adriśṛṅgābhaṃ tuṅgam āruhya vāraṇam | 
 BRP188.005.2  sāhāyyaṃ vaḥ kariṣyāmi vāyūnāṃ saṅgamena ca || 5 || 
 
 vyāsa uvāca: 
 
 BRP188.006.1  ity ājñaptāḥ surendreṇa mumucus te balāhakāḥ | 
 BRP188.006.2  vātavarṣaṃ mahābhīmam abhāvāya gavāṃ dvijāḥ || 6 || 
 
 
 BRP188.007.1  tataḥ kṣaṇena dharaṇī kakubho 'mbaram eva ca | 
 BRP188.007.2  ekaṃ dhārāmahāsārapūraṇenābhavad dvijāḥ || 7 || 
 
 
 BRP188.008.1  gāvas tu tena patatā varṣavātena veginā | 
 BRP188.008.2  dhutāḥ prāṇāñ jahuḥ sarvās tiryaṅmukhaśirodharāḥ || 8 || 
 
 
 BRP188.009.1  kroḍena vatsān ākramya tasthur anyā dvijottamāḥ | 
 BRP188.009.2  gāvo vivatsāś ca kṛtā vāripūreṇa cāparāḥ || 9 || 
 
 
 BRP188.010.1  vatsāś ca dīnavadanāḥ pavanākampikandharāḥ | 
 BRP188.010.2  trāhi trāhīty alpaśabdāḥ kṛṣṇam ūcur ivārtakāḥ || 10 || 
 
 
 BRP188.011.1  tatas tad gokulaṃ sarvaṃ gogopīgopasaṅkulam | 
 BRP188.011.2  atīvārtaṃ harir dṛṣṭvā trāṇāyācintayat tadā || 11 || 
 
 
 BRP188.012.1  etat kṛtaṃ mahendreṇa mahabhaṅgavirodhinā | 
 BRP188.012.2  tad etad akhilaṃ goṣṭhaṃ trātavyam adhunā mayā || 12 || 
 
 
 BRP188.013.1  imam adrim ahaṃ vīryād utpāṭyoruśilātalam | 
 BRP188.013.2  dhārayiṣyāmi goṣṭhasya pṛthucchattram ivopari || 13 || 
 
 vyāsa uvāca: 
 
 BRP188.014.1  iti kṛtvā matiṃ kṛṣṇo govardhanamahīdharam | 
 BRP188.014.2  utpāṭyaikakareṇaiva dhārayām āsa līlayā || 14 || 
 
 
 
 BRP188.015.1  gopāṃś cāha jagannāthaḥ samutpāṭitabhūdharaḥ | 
 BRP188.015.2  viśadhvam atra sahitāḥ kṛtaṃ varṣanivāraṇam || 15 || 
 
 
 BRP188.016.1  sunirvāteṣu deśeṣu yathāyogyam ihāsyatām | 
 BRP188.016.2  praviśya nātra bhetavyaṃ giripātasya nirbhayaiḥ || 16 || 
 
 
 BRP188.017.1  ity uktās tena te gopā viviśur godhanaiḥ saha | 
 BRP188.017.2  śakaṭāropitair bhāṇḍair gopyaś cāsārapīḍitāḥ || 17 || 
 
 
 BRP188.018.1  kṛṣṇo 'pi taṃ dadhāraivaṃ śailam atyantaniścalam | 
 BRP188.018.2  vrajaukovāsibhir harṣavismitākṣair nirīkṣitaḥ || 18 || 
 
 
 BRP188.019.1  gopagopījanair hṛṣṭaiḥ prītivistāritekṣaṇaiḥ | 
 BRP188.019.2  saṃstūyamānacaritaḥ kṛṣṇaḥ śailam adhārayat || 19 || 
 
 
 BRP188.020.1  saptarātraṃ mahāmeghā vavarṣur nandagokule | 
 BRP188.020.2  indreṇa coditā meghā gopānāṃ nāśakāriṇā || 20 || 
 
 
 BRP188.021.1  tato dhṛte mahāśaile paritrāte ca gokule | 
 BRP188.021.2  mithyāpratijño balabhid vārayām āsa tān ghanān || 21 || 
 
 
 BRP188.022.1  vyabhre nabhasi devendre vitathe śakramantrite | 
 BRP188.022.2  niṣkramya gokulaṃ hṛṣṭaḥ svasthānaṃ punar āgamat || 22 || 
 
 
 BRP188.023.1  mumoca kṛṣṇo 'pi tadā govardhanamahāgirim | 
 BRP188.023.2  svasthāne vismitamukhair dṛṣṭas tair vrajavāsibhiḥ || 23 || 
 
 vyāsa uvāca: 
 
 BRP188.024.1  dhṛte govardhane śaile paritrāte ca gokule | 
 BRP188.024.2  rocayām āsa kṛṣṇasya darśanaṃ pākaśāsanaḥ || 24 || 
 
 
 BRP188.025.1  so 'dhiruhya mahānāgam airāvatam amitrajit | 
 BRP188.025.2  govardhanagirau kṛṣṇaṃ dadarśa tridaśādhipaḥ || 25 || 
 
 
 BRP188.026.1  cārayantaṃ mahāvīryaṃ gāś ca gopavapurdharam | 
 BRP188.026.2  kṛtsnasya jagato gopaṃ vṛtaṃ gopakumārakaiḥ || 26 || 
 
 
 BRP188.027.1  garuḍaṃ ca dadarśoccair antardhānagataṃ dvijāḥ | 
 BRP188.027.2  kṛtacchāyaṃ harer mūrdhni pakṣābhyāṃ pakṣipuṅgavam || 27 || 
 
 
 BRP188.028.1  avaruhya sa nāgendrād ekānte madhusūdanam | 
 BRP188.028.2  śakraḥ sasmitam āhedaṃ prītivisphāritekṣaṇaḥ || 28 || 
 
 indra uvāca: 
 
 BRP188.029.1  kṛṣṇa kṛṣṇa śṛṇuṣvedaṃ yadartham aham āgataḥ | 
 BRP188.029.2  tvatsamīpaṃ mahābāho naitac cintyaṃ tvayānyathā || 29 || 
 
 
 BRP188.030.1  bhārāvataraṇārdhāya pṛthivyāḥ pṛthivītalam | 
 BRP188.030.2  avatīrṇo 'khilādhāras tvam eva parameśvara || 30 || 
 
 
 BRP188.031.1  mahabhaṅgaviruddhena mayā gokulanāśakāḥ | 
 BRP188.031.2  samādiṣṭā mahāmeghās taiś caitat kadanaṃ kṛtam || 31 || 
 
 
 BRP188.032.1  trātās tāpāt tvayā gāvaḥ samutpāṭya mahāgirim | 
 BRP188.032.2  tenāhaṃ toṣito vīra karmaṇātyadbhutena te || 32 || 
 
 
 BRP188.033.1  sādhitaṃ kṛṣṇa devānām adya manye prayojanam | 
 BRP188.033.2  tvayāyam adripravaraḥ kareṇaikena coddhṛtaḥ || 33 || 
 
 
 BRP188.034.1  gobhiś ca noditaḥ kṛṣṇa tvatsamīpam ihāgataḥ | 
 BRP188.034.2  tvayā trātābhir atyarthaṃ yuṣmatkāraṇakāraṇāt || 34 || 
 
 
 
 BRP188.035.1  sa tvāṃ kṛṣṇābhiṣekṣyāmi gavāṃ vākyapracoditaḥ | 
 BRP188.035.2  upendratve gavām indro govindas tvaṃ bhaviṣyasi || 35 || 
 
 
 BRP188.036.1  athopavāhyād ādāya ghaṇṭām airāvatād gajāt | 
 BRP188.036.2  abhiṣekaṃ tayā cakre pavitrajalapūrṇayā || 36 || 
 
 
 BRP188.037.1  kriyamāṇe 'bhiṣeke tu gāvaḥ kṛṣṇasya tatkṣaṇāt | 
 BRP188.037.2  prasravodbhūtadugdhārdrāṃ sadyaś cakrur vasundharām || 37 || 
 
 
 BRP188.038.1  abhiṣicya gavāṃ vākyād devendro vai janārdanam | 
 BRP188.038.2  prītyā sapraśrayaṃ kṛṣṇaṃ punar āha śacīpatiḥ || 38 || 
 
 indra uvāca: 
 
 BRP188.039.1  gavām etat kṛtaṃ vākyāt tathānyad api me śṛṇu | 
 BRP188.039.2  yad bravīmi mahābhāga bhārāvataraṇecchayā || 39 || 
 
 
 BRP188.040.1  mamāṃśaḥ puruṣavyāghraḥ pṛthivyāṃ pṛthivīdhara | 
 BRP188.040.2  avatīrṇo 'rjuno nāma sa rakṣyo bhavatā sadā || 40 || 
 
 
 BRP188.041.1  bhārāvataraṇe sakhyaṃ sa te vīraḥ kariṣyati | 
 BRP188.041.2  sa rakṣaṇīyo bhavatā yathātmā madhusūdana || 41 || 
 
 śrībhagavān uvāca: 
 
 BRP188.042.1  jānāmi bhārate vaṃśe jātaṃ pārthaṃ tavāṃśataḥ | 
 BRP188.042.2  tam ahaṃ pālayiṣyāmi yāvad asmi mahītale || 42 || 
 
 
 BRP188.043.1  yāvan mahītale śakra sthāsyāmy aham arindama | 
 BRP188.043.2  na tāvad arjunaṃ kaścid devendra yudhi jeṣyati || 43 || 
 
 
 BRP188.044.1  kaṃso nāma mahābāhur daityo 'riṣṭas tathā paraḥ | 
 BRP188.044.2  keśī kuvalayāpīḍo narakādyās tathāpare || 44 || 
 
 
 BRP188.045.1  hateṣu teṣu devendra bhaviṣyati mahāhavaḥ | 
 BRP188.045.2  tatra viddhi sahasrākṣa bhārāvataraṇaṃ kṛtam || 45 || 
 
 
 BRP188.046.1  sa tvaṃ gaccha na santāpaṃ putrārthe kartum arhasi | 
 BRP188.046.2  nārjunasya ripuḥ kaścin mamāgre prabhaviṣyati || 46 || 
 
 
 BRP188.047.1  arjunārthe tv ahaṃ sarvān yudhiṣṭhirapurogamān | 
 BRP188.047.2  nivṛtte bhārate yuddhe kuntyai dāsyāmi vikṣatān || 47 || 
 
 vyāsa uvāca: 
 
 BRP188.048.1  ity uktaḥ sampariṣvajya devarājo janārdanam | 
 BRP188.048.2  āruhyairāvataṃ nāgaṃ punar eva divaṃ yayau || 48 || 
 
 
 BRP188.049.1  kṛṣṇo 'pi sahito gobhir gopālaiś ca punar vrajam | 
 BRP188.049.2  ājagāmātha gopīnāṃ dṛṣṭapūtena vartmanā || 49 || 
 
 
 
 
        Chapter 189: Kṛṣṇa and the cowherds; Ariṣṭa-episode
         SS  299-300 
 vyāsa uvāca: 
 
 BRP189.001.1  gate śakre tu gopālāḥ kṛṣṇam akliṣṭakāriṇam | 
 BRP189.001.2  ūcuḥ prītyā dhṛtaṃ dṛṣṭvā tena govardhanācalam || 1 || 
 
 gopā ūcuḥ: 
 
 BRP189.002.1  vayam asmān mahābhāga bhavatā mahato bhayāt | 
 BRP189.002.2  gāvaś ca bhavatā trātā giridhāraṇakarmaṇā || 2 || 
 
 
 BRP189.003.1  bālakrīḍeyam atulā gopālatvaṃ jugupsitam | 
 BRP189.003.2  divyaṃ ca karma bhavataḥ kim etat tāta kathyatām || 3 || 
 
 
 BRP189.004.1  kāliyo damitas toye pralambo vinipātitaḥ | 
 BRP189.004.2  dhṛto govardhanaś cāyaṃ śaṅkitāni manāṃsi naḥ || 4 || 
 
 
 BRP189.005.1  satyaṃ satyaṃ hareḥ pādau śrayāmo 'mitavikrama | 
 BRP189.005.2  yathā tvadvīryam ālokya na tvāṃ manyāmahe naram || 5 || 
 
 
 BRP189.006.1  devo vā dānavo vā tvaṃ yakṣo gandharva eva vā | 
 BRP189.006.2  kiṃ cāsmākaṃ vicāreṇa bāndhavo 'sti namo 'stu te || 6 || 
 
 
 BRP189.007.1  prītiḥ sastrīkumārasya vrajasya tava keśava | 
 BRP189.007.2  karma cedam aśakyaṃ yat samastais tridaśair api || 7 || 
 
 
 BRP189.008.1  bālatvaṃ cātivīryaṃ ca janma cāsmāsv aśobhanam | 
 BRP189.008.2  cintyamānam ameyātmañ śaṅkāṃ kṛṣṇa prayacchati || 8 || 
 
 vyāsa uvāca: 
 
 BRP189.009.1  kṣaṇaṃ bhūtvā tv asau tūṣṇīṃ kiñcit praṇayakopavān | 
 BRP189.009.2  ity evam uktas tair gopair āha kṛṣṇo dvijottamāḥ || 9 || 
 
 śrīkṛṣṇa uvāca: 
 
 BRP189.010.1  matsambandhena vo gopā yadi lajjā na jāyate | 
 BRP189.010.2  ślāghyo vāhaṃ tataḥ kiṃ vo vicāreṇa prayojanam || 10 || 
 
 
 BRP189.011.1  yadi vo 'sti mayi prītiḥ ślāghyo 'haṃ bhavatāṃ yadi | 
 BRP189.011.2  tad arghā bandhusadṛśī bāndhavāḥ kriyatāṃ mayi || 11 || 
 
 
 BRP189.012.1  nāhaṃ devo na gandharvo na yakṣo na ca dānavaḥ | 
 BRP189.012.2  ahaṃ vo bāndhavo jāto nātaś cintyam ato 'nyathā || 12 || 
 
 vyāsa uvāca: 
 
 BRP189.013.1  iti śrutvā harer vākyaṃ baddhamaunās tato balam | 
 BRP189.013.2  yayur gopā mahābhāgās tasmin praṇayakopini || 13 || 
 
 
 BRP189.014.1  kṛṣṇas tu vimalaṃ vyoma śaraccandrasya candrikām | 
 BRP189.014.2  tathā kumudinīṃ phullām āmoditadigantarām || 14 || 
 
 
 BRP189.015.1  vanarājīṃ tathā kūjadbhṛṅgamālāmanoramām | 
 BRP189.015.2  vilokya saha gopībhir manaś cakre ratiṃ prati || 15 || 
 
 
 BRP189.016.1  saha rāmeṇa madhuram atīva vanitāpriyam | 
 BRP189.016.2  jagau kamalapādo 'sau nāma tatra kṛtavrataḥ || 16 || 
 
 
 BRP189.017.1  ramyaṃ gītadhvaniṃ śrutvā santyajyāvasathāṃs tadā | 
 BRP189.017.2  ājagmus tvaritā gopyo yatrāste madhusūdanaḥ || 17 || 
 
 
 BRP189.018.1  śanaiḥ śanair jagau gopī kācit tasya padānugā | 
 BRP189.018.2  dattāvadhānā kācic ca tam eva manasāsmarat || 18 || 
 
 
 
 BRP189.019.1  kācit kṛṣṇeti kṛṣṇeti coktvā lajjām upāyayau | 
 BRP189.019.2  yayau ca kācit premāndhā tatpārśvam avilajjitā || 19 || 
 
 
 BRP189.020.1  kācid āvasathasyāntaḥ sthitvā dṛṣṭvā bahir gurum | 
 BRP189.020.2  tanmayatvena govindaṃ dadhyau mīlitalocanā || 20 || 
 
 
 BRP189.021.1  gopīparivṛto rātriṃ śaraccandramanoramām | 
 BRP189.021.2  mānayām āsa govindo rāsārambharasotsukaḥ || 21 || 
 
 
 BRP189.022.1  gopyaś ca vṛndaśaḥ kṛṣṇaceṣṭābhyāyattamūrtayaḥ | 
 BRP189.022.2  anyadeśagate kṛṣṇe cerur vṛndāvanāntaram || 22 || 
 
 
 BRP189.023.1  babhramus tās tato gopyaḥ kṛṣṇadarśanalālasāḥ | 
 BRP189.023.2  kṛṣṇasya caraṇaṃ rātrau dṛṣṭvā vṛndāvane dvijāḥ || 23 || 
 
 
 BRP189.024.1  evaṃ nānāprakārāsu kṛṣṇaceṣṭāsu tāsu ca | 
 BRP189.024.2  gopyo vyagrāḥ samaṃ cerū ramyaṃ vṛndāvanaṃ vanam || 24 || 
 
 
 BRP189.025.1  nivṛttās tās tato gopyo nirāśāḥ kṛṣṇadarśane | 
 BRP189.025.2  yamunātīram āgamya jagus taccaritaṃ dvijāḥ || 25 || 
 
 
 BRP189.026.1  tato dadṛśur āyāntaṃ vikāśimukhapaṅkajam | 
 BRP189.026.2  gopyas trailokyagoptāraṃ kṛṣṇam akliṣṭakāriṇam || 26 || 
 
 
 BRP189.027.1  kācid ālokya govindam āyāntam atiharṣitā | 
 BRP189.027.2  kṛṣṇa kṛṣṇeti kṛṣṇeti prāhotphullavilocanā || 27 || 
 
 
 BRP189.028.1  kācid bhrūbhaṅguraṃ kṛtvā lalāṭaphalakaṃ harim | 
 BRP189.028.2  vilokya netrabhṛṅgābhyāṃ papau tanmukhapaṅkajam || 28 || 
 
 
 BRP189.029.1  kācid ālokya govindaṃ nimīlitavilocanā | 
 BRP189.029.2  tasyaiva rūpaṃ dhyāyantī yogārūḍheva sā babhau || 29 || 
 
 
 BRP189.030.1  tataḥ kāñcit priyālāpaiḥ kāñcid bhrūbhaṅgavīkṣitaiḥ | 
 BRP189.030.2  ninye 'nunayam anyāś ca karasparśena mādhavaḥ || 30 || 
 
 
 BRP189.031.1  tābhiḥ prasannacittābhir gopībhiḥ saha sādaram | 
 BRP189.031.2  rarāma rāsagoṣṭhībhir udāracarito hariḥ || 31 || 
 
 
 BRP189.032.1  rāsamaṇḍalabaddho 'pi kṛṣṇapārśvam anūdgatā | 
 BRP189.032.2  gopījano na caivābhūd ekasthānasthirātmanā || 32 || 
 
 
 BRP189.033.1  haste pragṛhya caikaikāṃ gopikāṃ rāsamaṇḍalam | 
 BRP189.033.2  cakāra ca karasparśanimīlitadṛśaṃ hariḥ || 33 || 
 
 
 BRP189.034.1  tataḥ pravavṛte ramyā caladvalayanisvanaiḥ | 
 BRP189.034.2  anuyātaśaratkāvyageyagītir anukramām || 34 || 
 
 
 BRP189.035.1  kṛṣṇaḥ śaraccandramasaṃ kaumudīkumudākaram | 
 BRP189.035.2  jagau gopījanas tv ekaṃ kṛṣṇanāma punaḥ punaḥ || 35 || 
 
 
 BRP189.036.1  parivṛttā śrameṇaikā caladvalayatāpinī | 
 BRP189.036.2  dadau bāhulatāṃ skandhe gopī madhuvighātinaḥ || 36 || 
 
 
 BRP189.037.1  kācit pravilasadbāhuḥ parirabhya cucumba tam | 
 BRP189.037.2  gopī gītastutivyājanipuṇā madhusūdanam || 37 || 
 
 
 
 BRP189.038.1  gopīkapolasaṃśleṣam abhipadya harer bhujau | 
 BRP189.038.2  pulakodgamaśasyāya svedāmbughanatāṃ gatau || 38 || 
 
 
 BRP189.039.1  rāsageyaṃ jagau kṛṣṇo yāvat tārataradhvaniḥ | 
 BRP189.039.2  sādhu kṛṣṇeti kṛṣṇeti tāvat tā dviguṇaṃ jaguḥ || 39 || 
 
 
 BRP189.040.1  gate 'nugamanaṃ cakrur valane sammukhaṃ yayuḥ | 
 BRP189.040.2  pratilomānulomena bhejur gopāṅganā harim || 40 || 
 
 
 BRP189.041.1  sa tadā saha gopībhī rarāma madhusūdanaḥ | 
 BRP189.041.2  sa varṣakoṭipratimaḥ kṣaṇas tena vinābhavat || 41 || 
 
 
 BRP189.042.1  tā vāryamāṇāḥ pitṛbhiḥ patibhir bhrātṛbhis tathā | 
 BRP189.042.2  kṛṣṇaṃ gopāṅganā rātrau ramayanti ratipriyāḥ || 42 || 
 
 
 BRP189.043.1  so 'pi kaiśorakavayā mānayan madhusūdanaḥ | 
 BRP189.043.2  reme tābhir ameyātmā kṣapāsu kṣapitāhitaḥ || 43 || 
 
 
 BRP189.044.1  tadbhartṛṣu tathā tāsu sarvabhūteṣu ceśvaraḥ | 
 BRP189.044.2  ātmasvarūparūpo 'sau vyāpya sarvam avasthitaḥ || 44 || 
 
 
 BRP189.045.1  yathā samastabhūteṣu nabho 'gniḥ pṛthivī jalam | 
 BRP189.045.2  vāyuś cātmā tathaivāsau vyāpya sarvam avasthitaḥ || 45 || 
 
 vyāsa uvāca: 
 
 BRP189.046.1  pradoṣārdhe kadācit tu rāsāsakte janārdane | 
 BRP189.046.2  trāsayan samado goṣṭhān ariṣṭaḥ samupāgataḥ || 46 || 
 
 
 BRP189.047.1  satoyatoyadākāras tīkṣṇaśṛṅgo 'rkalocanaḥ | 
 BRP189.047.2  khurāgrapātair atyarthaṃ dārayan dharaṇītalam || 47 || 
 
 
 BRP189.048.1  lelihānaḥ saniṣpeṣaṃ jihvayauṣṭhau punaḥ punaḥ | 
 BRP189.048.2  saṃrambhākṣiptalāṅgūlaḥ kaṭhinaskandhabandhanaḥ || 48 || 
 
 
 BRP189.049.1  udagrakakudābhogaḥ pramāṇād duratikramaḥ | 
 BRP189.049.2  viṇmūtrāliptapṛṣṭhāṅgo gavām udvegakārakaḥ || 49 || 
 
 
 BRP189.050.1  pralambakaṇṭho 'bhimukhas tarughātāṅkitānanaḥ | 
 BRP189.050.2  pātayan sa gavāṃ garbhān daityo vṛṣabharūpadhṛk || 50 || 
 
 
 BRP189.051.1  sūdayaṃs tarasā sarvān vanāny aṭati yaḥ sadā | 
 BRP189.051.2  tatas tam atighorākṣam avekṣyātibhayāturāḥ || 51 || 
 
 
 BRP189.052.1  gopā gopastriyaś caiva kṛṣṇa kṛṣṇeti cukruśuḥ | 
 BRP189.052.2  siṃhanādaṃ tataś cakre talaśabdaṃ ca keśavaḥ || 52 || 
 
 
 BRP189.053.1  tacchabdaśravaṇāc cāsau dāmodaramukhaṃ yayau | 
 BRP189.053.2  agranyastaviṣāṇāgraḥ kṛṣṇakukṣikṛtekṣaṇaḥ || 53 || 
 
 
 BRP189.054.1  abhyadhāvata duṣṭātmā daityo vṛṣabharūpadhṛk | 
 BRP189.054.2  āyāntaṃ daityavṛṣabhaṃ dṛṣṭvā kṛṣṇo mahābalam || 54 || 
 
 
 BRP189.055.1  na cacāla tataḥ sthānād avajñāsmitalīlayā | 
 BRP189.055.2  āsannaṃ caiva jagrāha grāhavan madhusūdanaḥ || 55 || 
 
 
 BRP189.056.1  jaghāna jānunā kukṣau viṣāṇagrahaṇācalam | 
 BRP189.056.2  tasya darpabalaṃ hatvā gṛhītasya viṣāṇayoḥ || 56 || 
 
 
 BRP189.057.1  āpīḍayad ariṣṭasya kaṇṭhaṃ klinnam ivāmbaram | 
 BRP189.057.2  utpāṭya śṛṅgam ekaṃ ca tenaivātāḍayat tataḥ || 57 || 
 
 
 
 BRP189.058.1  mamāra sa mahādaityo mukhāc choṇitam udvaman | 
 BRP189.058.2  tuṣṭuvur nihate tasmin gopā daitye janārdanam | 
 BRP189.058.3  jambhe hate sahasrākṣaṃ purā devagaṇā yathā || 58 || 
 
 
 
        Chapter 190: Kaṃsa's plans against Kṛṣṇa; Keśin-episode
         SS  301 
 vyāsa uvāca: 
 
 BRP190.001.1  kakudmini hate 'riṣṭe dhenuke ca nipātite | 
 BRP190.001.2  pralambe nidhanaṃ nīte dhṛte govardhanācale || 1 || 
 
 
 BRP190.002.1  damite kāliye nāge bhagne tuṅgadrumadvaye | 
 BRP190.002.2  hatāyāṃ pūtanāyāṃ ca śakaṭe parivartite || 2 || 
 
 
 BRP190.003.1  kaṃsāya nāradaḥ prāha yathāvṛttam anukramāt | 
 BRP190.003.2  yaśodādevakīgarbhaparivartādy aśeṣataḥ || 3 || 
 
 
 BRP190.004.1  śrutvā tat sakalaṃ kaṃso nāradād devadarśanāt | 
 BRP190.004.2  vasudevaṃ prati tadā kopaṃ cakre sa durmatiḥ || 4 || 
 
 
 BRP190.005.1  so 'tikopād upālabhya sarvayādavasaṃsadi | 
 BRP190.005.2  jagarhe yādavāṃś cāpi kāryaṃ caitad acintayat || 5 || 
 
 
 BRP190.006.1  yāvan na balam ārūḍhau balakṛṣṇau subālakau | 
 BRP190.006.2  tāvad eva mayā vadhyāv asādhyau rūḍhayauvanau || 6 || 
 
 
 BRP190.007.1  cāṇūro 'tra mahāvīryo muṣṭikaś ca mahābalaḥ | 
 BRP190.007.2  etābhyāṃ mallayuddhe tau ghātayiṣyāmi durmadau || 7 || 
 
 
 BRP190.008.1  dhanurmahamahāyāgavyājenānīya tau vrajāt | 
 BRP190.008.2  tathā tathā kariṣyāmi yāsyataḥ saṅkṣayaṃ yathā || 8 || 
 
 vyāsa uvāca: 
 
 BRP190.009.1  ity ālocya sa duṣṭātmā kaṃso rāmajanārdanau | 
 BRP190.009.2  hantuṃ kṛtamatir vīram akrūraṃ vākyam abravīt || 9 || 
 
 kaṃsa uvāca: 
 
 BRP190.010.1  bho bho dānapate vākyaṃ kriyatāṃ prītaye mama | 
 BRP190.010.2  itaḥ syandanam āruhya gamyatāṃ nandagokulam || 10 || 
 
 
 BRP190.011.1  vasudevasutau tatra viṣṇor aṃśasamudbhavau | 
 BRP190.011.2  nāśāya kila sambhūtau mama duṣṭau pravardhataḥ || 11 || 
 
 
 BRP190.012.1  dhanurmahamahāyāgaś caturdaśyāṃ bhaviṣyati | 
 BRP190.012.2  āneyau bhavatā tau tu mallayuddhāya tatra vai || 12 || 
 
 
 BRP190.013.1  cāṇūramuṣṭikau mallau niyuddhakuśalau mama | 
 BRP190.013.2  tābhyāṃ sahānayor yuddhaṃ sarvaloko 'tra paśyatu || 13 || 
 
 
 BRP190.014.1  nāgaḥ kuvalayāpīḍo mahāmātrapracoditaḥ | 
 BRP190.014.2  sa tau nihaṃsyate pāpau vasudevātmajau śiśū || 14 || 
 
 
 BRP190.015.1  tau hatvā vasudevaṃ ca nandagopaṃ ca durmatim | 
 BRP190.015.2  haniṣye pitaraṃ caiva ugrasenaṃ ca durmatim || 15 || 
 
 
 
 BRP190.016.1  tataḥ samastagopānāṃ godhanāny akhilāny aham | 
 BRP190.016.2  vittaṃ cāpahariṣyāmi duṣṭānāṃ madvadhaiṣiṇām || 16 || 
 
 
 BRP190.017.1  tvām ṛte yādavāś ceme duṣṭā dānapate mama | 
 BRP190.017.2  eteṣāṃ ca vadhāyāhaṃ prayatiṣyāmy anukramāt || 17 || 
 
 
 BRP190.018.1  tato niṣkaṇṭakaṃ sarvaṃ rājyam etad ayādavam | 
 BRP190.018.2  prasādhiṣye tvayā tasmān matprītyā vīra gamyatām || 18 || 
 
 
 BRP190.019.1  yathā ca māhiṣaṃ sarpir dadhi cāpy upahārya vai | 
 BRP190.019.2  gopāḥ samānayanty āśu tvayā vācyās tathā tathā || 19 || 
 
 vyāsa uvāca: 
 
 BRP190.020.1  ity ājñaptas tadākrūro mahābhāgavato dvijāḥ | 
 BRP190.020.2  prītimān abhavat kṛṣṇaṃ śvo drakṣyāmīti satvaraḥ || 20 || 
 
 
 BRP190.021.1  tathety uktvā tu rājānaṃ ratham āruhya satvaraḥ | 
 BRP190.021.2  niścakrāma tadā puryā mathurāyā madhupriyaḥ || 21 || 
 
 vyāsa uvāca: 
 
 BRP190.022.1  keśī cāpi balodagraḥ kaṃsadūtaḥ pracoditaḥ | 
 BRP190.022.2  kṛṣṇasya nidhanākāṅkṣī vṛndāvanam upāgamat || 22 || 
 
 
 BRP190.023.1  sa khurakṣatabhūpṛṣṭhaḥ saṭākṣepadhutāmbudaḥ | 
 BRP190.023.2  punar vikrāntacandrārkamārgo gopāntam āgamat || 23 || 
 
 
 BRP190.024.1  tasya hreṣitaśabdena gopālā daityavājinaḥ | 
 BRP190.024.2  gopyaś ca bhayasaṃvignā govindaṃ śaraṇaṃ yayuḥ || 24 || 
 
 
 BRP190.025.1  trāhi trāhīti govindas teṣāṃ śrutvā tu tadvacaḥ | 
 BRP190.025.2  satoyajaladadhvānagambhīram idam uktavān || 25 || 
 
 govinda uvāca: 
 
 BRP190.026.1  alaṃ trāsena gopālāḥ keśinaḥ kiṃ bhayāturaiḥ | 
 BRP190.026.2  bhavadbhir gopajātīyair vīravīryaṃ vilopyate || 26 || 
 
 
 BRP190.027.1  kim anenālpasāreṇa hreṣitāropakāriṇā | 
 BRP190.027.2  daiteyabalavāhyena valgatā duṣṭavājinā || 27 || 
 
 
 BRP190.028.1  ehy ehi duṣṭa kṛṣṇo 'haṃ pūṣṇas tv iva pinākadhṛk | 
 BRP190.028.2  pātayiṣyāmi daśanān vadanād akhilāṃs tava || 28 || 
 
 vyāsa uvāca: 
 
 BRP190.029.1  ity uktvā sa tu govindaḥ keśinaḥ sammukhaṃ yayau | 
 BRP190.029.2  vivṛtāsyaś ca so 'py enaṃ daiteyaś ca upādravat || 29 || 
 
 
 BRP190.030.1  bāhum ābhoginaṃ kṛtvā mukhe tasya janārdanaḥ | 
 BRP190.030.2  praveśayām āsa tadā keśino duṣṭavājinaḥ || 30 || 
 
 
 BRP190.031.1  keśino vadanaṃ tena viśatā kṛṣṇabāhunā | 
 BRP190.031.2  śātitā daśanās tasya sitābhrāvayavā iva || 31 || 
 
 
 BRP190.032.1  kṛṣṇasya vavṛdhe bāhuḥ keśidehagato dvijāḥ | 
 BRP190.032.2  vināśāya yathā vyādhir āptabhūtair upekṣitaḥ || 32 || 
 
 
 BRP190.033.1  vipāṭitauṣṭho bahulaṃ saphenaṃ rudhiraṃ vaman | 
 BRP190.033.2  sṛkkaṇī vivṛte cakre viśliṣṭe muktabandhane || 33 || 
 
 
 BRP190.034.1  jagāma dharaṇīṃ pādaiḥ śakṛnmūtraṃ samutsṛjan | 
 BRP190.034.2  svedārdragātraḥ śrāntaś ca niryatnaḥ so 'bhavat tataḥ || 34 || 
 
 
 
 BRP190.035.1  vyāditāsyo mahāraudraḥ so 'suraḥ kṛṣṇabāhunā | 
 BRP190.035.2  nipapāta dvidhābhūto vaidyutena yathā drumaḥ || 35 || 
 
 
 BRP190.036.1  dvipādapṛṣṭhapucchārdhaśravaṇaikākṣanāsike | 
 BRP190.036.2  keśinas te dvidhā bhūte śakale ca virejatuḥ || 36 || 
 
 
 BRP190.037.1  hatvā tu keśinaṃ kṛṣṇo muditair gopakair vṛtaḥ | 
 BRP190.037.2  anāyastatanuḥ svastho hasaṃs tatraiva saṃsthitaḥ || 37 || 
 
 
 BRP190.038.1  tato gopāś ca gopyaś ca hate keśini vismitāḥ | 
 BRP190.038.2  tuṣṭuvuḥ puṇḍarīkākṣam anurāgamanoramam || 38 || 
 
 
 BRP190.039.1  āyayau tvarito vipro nārado jaladasthitaḥ | 
 BRP190.039.2  keśinaṃ nihataṃ dṛṣṭvā harṣanirbharamānasaḥ || 39 || 
 
 nārada uvāca: 
 
 BRP190.040.1  sādhu sādhu jagannātha līlayaiva yad acyuta | 
 BRP190.040.2  nihato 'yaṃ tvayā keśī kleśadas tridivaukasām || 40 || 
 
 
 BRP190.041.1  sukarmāṇy avatāre tu kṛtāni madhusūdana | 
 BRP190.041.2  yāni vai vismitaṃ cetas toṣam etena me gatam || 41 || 
 
 
 BRP190.042.1  turagasyāsya śakro 'pi kṛṣṇa devāś ca bibhyati | 
 BRP190.042.2  dhutakesarajālasya hreṣato 'bhrāvalokinaḥ || 42 || 
 
 
 BRP190.043.1  yasmāt tvayaiṣa duṣṭātmā hataḥ keśī janārdana | 
 BRP190.043.2  tasmāt keśavanāmnā tvaṃ loke geyo bhaviṣyasi || 43 || 
 
 
 BRP190.044.1  svasty astu te gamiṣyāmi kaṃsayuddhe 'dhunā punaḥ | 
 BRP190.044.2  paraśvo 'haṃ sameṣyāmi tvayā keśiniṣūdana || 44 || 
 
 
 BRP190.045.1  ugrasenasute kaṃse sānuge vinipātite | 
 BRP190.045.2  bhārāvatārakartā tvaṃ pṛthivyā dharaṇīdhara || 45 || 
 
 
 BRP190.046.1  tatrānekaprakāreṇa yuddhāni pṛthivīkṣitām | 
 BRP190.046.2  draṣṭavyāni mayā yuṣmatpraṇītāni janārdana || 46 || 
 
 
 BRP190.047.1  so 'haṃ yāsyāmi govinda devakāryaṃ mahat kṛtam | 
 BRP190.047.2  tvayā sabhājitaś cāhaṃ svasti te 'stu vrajāmy aham || 47 || 
 
 vyāsa uvāca: 
 
 BRP190.048.1  nārade tu gate kṛṣṇaḥ saha gopair avismitaḥ | 
 BRP190.048.2  viveśa gokulaṃ gopīnetrapānaikabhājanam || 48 || 
 
 
 
        Chapter 191: Akrūra's devotion to Kṛṣṇa
         SS  302 
 vyāsa uvāca: 
 
 BRP191.001.1  akrūro 'pi viniṣkramya syandanenāśugāminā | 
 BRP191.001.2  kṛṣṇasandarśanāsaktaḥ prayayau nandagokule || 1 || 
 
 
 BRP191.002.1  cintayām āsa cākrūro nāsti dhanyataro mayā | 
 BRP191.002.2  yo 'ham aṃśāvatīrṇasya mukhaṃ drakṣyāmi cakriṇaḥ || 2 || 
 
 
 
 BRP191.003.1  adya me saphalaṃ janma suprabhātā ca me niśā | 
 BRP191.003.2  yad unnidrābjapattrākṣaṃ viṣṇor drakṣyāmy aham mukham || 3 || 
 
 
 BRP191.004.1  pāpaṃ harati yat puṃsāṃ smṛtaṃ saṅkalpanāmayam | 
 BRP191.004.2  tat puṇḍarīkanayanaṃ viṣṇor drakṣyāmy ahaṃ mukham || 4 || 
 
 
 BRP191.005.1  nirjagmuś ca yato vedā vedāṅgāny akhilāni ca | 
 BRP191.005.2  drakṣyāmi yat paraṃ dhāma devānāṃ bhagavanmukham || 5 || 
 
 
 BRP191.006.1  yajñeṣu yajñapuruṣaḥ puruṣaiḥ puruṣottamaḥ | 
 BRP191.006.2  ijyate yo 'khilādhāras taṃ drakṣyāmi jagatpatim || 6 || 
 
 
 BRP191.007.1  iṣṭvā yam indro yajñānāṃ śatenāmararājatām | 
 BRP191.007.2  avāpa tam anantādim ahaṃ drakṣyāmi keśavam || 7 || 
 
 
 BRP191.008.1  na brahmā nendrarudrāśvivasvādityamarudgaṇāḥ | 
 BRP191.008.2  yasya svarūpaṃ jānanti spṛśaty adya sa me hariḥ || 8 || 
 
 
 BRP191.009.1  sarvātmā sarvagaḥ sarvaḥ sarvabhūteṣu saṃsthitaḥ | 
 BRP191.009.2  yo bhavaty avyayo vyāpī sa vīkṣyate mayādya ha || 9 || 
 
 
 BRP191.010.1  matsyakūrmavarāhādyaiḥ siṃharūpādibhiḥ sthitam | 
 BRP191.010.2  cakāra yogato yogaṃ sa mām ālāpayiṣyati || 10 || 
 
 
 BRP191.011.1  sāmprataṃ ca jagatsvāmī kāryajāte vraje sthitim | 
 BRP191.011.2  kartuṃ manuṣyatāṃ prāptaḥ svecchādehadhṛg avyayaḥ || 11 || 
 
 
 BRP191.012.1  yo 'nantaḥ pṛthivīṃ dhatte śikharasthitisaṃsthitām | 
 BRP191.012.2  so 'vatīrṇo jagatyarthe mām akrūreti vakṣyati || 12 || 
 
 
 BRP191.013.1  pitṛbandhusuhṛdbhrātṛmātṛbandhumayīm imām | 
 BRP191.013.2  yanmāyāṃ nālam uddhartuṃ jagat tasmai namo namaḥ || 13 || 
 
 
 BRP191.014.1  taranty avidyāṃ vitatāṃ hṛdi yasmin niveśite | 
 BRP191.014.2  yogamāyām imāṃ martyās tasmai vidyātmane namaḥ || 14 || 
 
 
 BRP191.015.1  yajvabhir yajñapuruṣo vāsudevaś ca śāśvataiḥ | 
 BRP191.015.2  vedāntavedibhir viṣṇuḥ procyate yo nato 'smi tam || 15 || 
 
 
 BRP191.016.1  tathā yatra jagad dhāmni dhāryate ca pratiṣṭhitam | 
 BRP191.016.2  sadasattvaṃ sa sattvena mayy asau yātu saumyatām || 16 || 
 
 
 BRP191.017.1  smṛte sakalakalyāṇabhājanaṃ yatra jāyate | 
 BRP191.017.2  puruṣapravaraṃ nityaṃ vrajāmi śaraṇaṃ harim || 17 || 
 
 vyāsa uvāca: 
 
 BRP191.018.1  itthaṃ sa cintayan viṣṇuṃ bhaktinamrātmamānasaḥ | 
 BRP191.018.2  akrūro gokulaṃ prāptaḥ kiñcit sūrye virājati || 18 || 
 
 
 BRP191.019.1  sa dadarśa tadā tatra kṛṣṇam ādohane gavām | 
 BRP191.019.2  vatsamadhyagataṃ phullanīlotpaladalacchavim || 19 || 
 
 
 BRP191.020.1  praphullapadmapattrākṣaṃ śrīvatsāṅkitavakṣasam | 
 BRP191.020.2  pralambabāhum āyāmatuṅgorasthalam unnasam || 20 || 
 
 
 BRP191.021.1  savilāsasmitādhāraṃ bibhrāṇaṃ mukhapaṅkajam | 
 BRP191.021.2  tuṅgaraktanakhaṃ padbhyāṃ dharaṇyāṃ supratiṣṭhitam || 21 || 
 
 
 BRP191.022.1  bibhrāṇaṃ vāsasī pīte vanyapuṣpavibhūṣitam | 
 BRP191.022.2  sāndranīlalatāhastaṃ sitāmbhojāvataṃsakam || 22 || 
 
 
 
 BRP191.023.1  haṃsendukundadhavalaṃ nīlāmbaradharaṃ dvijāḥ | 
 BRP191.023.2  tasyānu balabhadraṃ ca dadarśa yadunandanam || 23 || 
 
 
 BRP191.024.1  prāṃśum uttuṅgabāhuṃ ca vikāśimukhapaṅkajam | 
 BRP191.024.2  meghamālāparivṛtaṃ kailāsādrim ivāparam || 24 || 
 
 
 BRP191.025.1  tau dṛṣṭvā vikasadvaktrasarojaḥ sa mahāmatiḥ | 
 BRP191.025.2  pulakāñcitasarvāṅgas tadākrūro 'bhavad dvijāḥ || 25 || 
 
 
 BRP191.026.1  ya etat paramaṃ dhāma etat tat paramaṃ padam | 
 BRP191.026.2  abhavad vāsudevo 'sau dvidhā yo 'yaṃ vyavasthitaḥ || 26 || 
 
 
 BRP191.027.1  sāphalyam akṣṇor yugapan mamāstu | 
 BRP191.027.2  dṛṣṭe jagaddhātari hāsam uccaiḥ | 
 BRP191.027.3  apy aṅgam etad bhagavatprasādād | 
 BRP191.027.4  dattāṅgasaṅge phalavartma tat syāt || 27 || 
 
 
 BRP191.028.1  adyaiva spṛṣṭvā mama hastapadmaṃ | 
 BRP191.028.2  kariṣyati śrīmadanantamūrtiḥ | 
 BRP191.028.3  yasyāṅgulisparśahatākhilāghair | 
 BRP191.028.4  avāpyate siddhir anuttamā naraiḥ || 28 || 
 
 
 BRP191.029.1  tathāśvirudrendravasupraṇītā | 
 BRP191.029.2  devāḥ prayacchanti varaṃ prahṛṣṭāḥ | 
 BRP191.029.3  cakraṃ ghnatā daityapater hṛtāni | 
 BRP191.029.4  daityāṅganānāṃ nayanāntarāṇi || 29 || 
 
 
 BRP191.030.1  yatrāmbu vinyasya balir manobhyām | 
 BRP191.030.2  avāpa bhogān vasudhātalasthaḥ | 
 BRP191.030.3  tathāmareśas tridaśādhipatyaṃ | 
 BRP191.030.4  manvantaraṃ pūrṇam avāpa śakraḥ || 30 || 
 
 
 BRP191.031.1  atheśa māṃ kaṃsaparigraheṇa | 
 BRP191.031.2  doṣāspadībhūtam adoṣayuktam | 
 BRP191.031.3  kartā na mānopahitaṃ dhig astu | 
 BRP191.031.4  yasmān manaḥ sādhubahiṣkṛto yaḥ || 31 || 
 
 
 
 BRP191.032.1  jñānātmakasyākhilasattvarāśer | 
 BRP191.032.2  vyāvṛttadoṣasya sadāsphuṭasya | 
 BRP191.032.3  kiṃ vā jagaty atra samastapuṃsām | 
 BRP191.032.4  ajñātam asyāsti hṛdi sthitasya || 32 || 
 
 
 BRP191.033.1  tasmād ahaṃ bhaktivinamragātro | 
 BRP191.033.2  vrajāmi viśveśvaram īśvarāṇām | 
 BRP191.033.3  aṃśāvatāraṃ puruṣottamasya | 
 BRP191.033.4  anādimadhyāntam ajasya viṣṇoḥ || 33 || 
 
 
 
        Chapter 192: Encounter between Akrūra and Kṛṣṇa; Kṛṣṇa's journey to Mathurā
         SS  302-303 
 vyāsa uvāca: 
 
 BRP192.001.1  cintayann iti govindam upagamya sa yādavaḥ | 
 BRP192.001.2  akrūro 'smīti caraṇau nanāma śirasā hareḥ || 1 || 
 
 
 BRP192.002.1  so 'py enaṃ dhvajavajrābjakṛtacihnena pāṇinā | 
 BRP192.002.2  saṃspṛśyākṛṣya ca prītyā sugāḍhaṃ pariṣasvaje || 2 || 
 
 
 BRP192.003.1  kṛtasaṃvadanau tena yathāvad balakeśavau | 
 BRP192.003.2  tataḥ praviṣṭau sahasā tam ādāyātmamandiram || 3 || 
 
 
 BRP192.004.1  saha tābhyāṃ tadākrūraḥ kṛtasaṃvandanādikaḥ | 
 BRP192.004.2  bhuktabhojyo yathānyāyam ācacakṣe tatas tayoḥ || 4 || 
 
 
 BRP192.005.1  yathā nirbhartsitas tena kaṃsenānakadundubhiḥ | 
 BRP192.005.2  yathā ca devakī devī dānavena durātmanā || 5 || 
 
 
 BRP192.006.1  ugrasene yathā kaṃsaḥ sa durātmā ca vartate | 
 BRP192.006.2  yaṃ caivārthaṃ samuddiśya kaṃsena sa visarjitaḥ || 6 || 
 
 
 BRP192.007.1  tat sarvaṃ vistarāc chrutvā bhagavān keśisūdanaḥ | 
 BRP192.007.2  uvācākhilam etat tu jñātaṃ dānapate mayā || 7 || 
 
 
 BRP192.008.1  kariṣye ca mahābhāga yad atraupāyikaṃ matam | 
 BRP192.008.2  vicintyaṃ nānyathaitat te viddhi kaṃsaṃ hataṃ mayā || 8 || 
 
 
 BRP192.009.1  ahaṃ rāmaś ca mathurāṃ śvo yāsyāvaḥ samaṃ tvayā | 
 BRP192.009.2  gopavṛddhāś ca yāsyanti ādāyopāyanaṃ bahu || 9 || 
 
 
 BRP192.010.1  niśeyaṃ nīyatāṃ vīra na cintāṃ kartum arhasi | 
 BRP192.010.2  trirātrābhyantare kaṃsaṃ haniṣyāmi sahānugam || 10 || 
 
 vyāsa uvāca: 
 
 BRP192.011.1  samādiśya tato gopān akrūro 'pi sakeśavaḥ | 
 BRP192.011.2  suṣvāpa balabhadraś ca nandagopagṛhe gataḥ || 11 || 
 
 
 BRP192.012.1  tataḥ prabhāte vimale rāmakṛṣṇau mahābalau | 
 BRP192.012.2  akrūreṇa samaṃ gantum udyatau mathurāṃ purīm || 12 || 
 
 
 BRP192.013.1  dṛṣṭvā gopījanaḥ sāsraḥ ślathadvalayabāhukaḥ | 
 BRP192.013.2  niśvasaṃś cātiduḥkhārtaḥ prāha cedaṃ parasparam || 13 || 
 
 
 BRP192.014.1  mathurāṃ prāpya govindaḥ kathaṃ gokulam eṣyati | 
 BRP192.014.2  nāgarastrīkalālāpamadhu śrotreṇa pāsyati || 14 || 
 
 
 
 BRP192.015.1  vilāsivākyajāteṣu nāgarīṇāṃ kṛtāspadam | 
 BRP192.015.2  cittam asya kathaṃ grāmyagopagopīṣu yāsyati || 15 || 
 
 
 BRP192.016.1  sāraṃ samastagoṣṭhasya vidhinā haratā harim | 
 BRP192.016.2  prahṛtaṃ gopayoṣitsu nighṛṇena durātmanā || 16 || 
 
 
 BRP192.017.1  bhāvagarbhasmitaṃ vākyaṃ vilāsalalitā gatiḥ | 
 BRP192.017.2  nāgarīṇām atīvaitat kaṭākṣekṣitam eva tu || 17 || 
 
 
 BRP192.018.1  grāmyo harir ayaṃ tāsāṃ vilāsanigaḍair yataḥ | 
 BRP192.018.2  bhavatīnāṃ punaḥ pārśvaṃ kayā yuktyā sameṣyati || 18 || 
 
 
 BRP192.019.1  eṣo hi ratham āruhya mathurāṃ yāti keśavaḥ | 
 BRP192.019.2  akrūrakrūrakeṇāpi hatāśena pratāritaḥ || 19 || 
 
 
 BRP192.020.1  kiṃ na vetti nṛśaṃso 'yam anurāgaparaṃ janam | 
 BRP192.020.2  yenemam akṣarāhlādaṃ nayaty anyatra no harim || 20 || 
 
 
 BRP192.021.1  eṣa rāmeṇa sahitaḥ prayāty atyantanirghṛṇaḥ | 
 BRP192.021.2  ratham āruhya govindas tvaryatām asya vāraṇe || 21 || 
 
 
 BRP192.022.1  gurūṇām agrato vaktuṃ kiṃ bravīṣi na naḥ kṣamam | 
 BRP192.022.2  guravaḥ kiṃ kariṣyanti dagdhānāṃ virahāgninā || 22 || 
 
 
 BRP192.023.1  nandagopamukhā gopā gantum ete samudyatāḥ | 
 BRP192.023.2  nodyamaṃ kurute kaścid govindavinivartane || 23 || 
 
 
 BRP192.024.1  suprabhātādya rajanī mathurāvāsiyoṣitām | 
 BRP192.024.2  yāsām acyutavaktrābje yāti netrālibhogyatām || 24 || 
 
 
 BRP192.025.1  dhanyās te pathi ye kṛṣṇam ito yāntam avāritāḥ | 
 BRP192.025.2  udvahiṣyanti paśyantaḥ svadehaṃ pulakāñcitam || 25 || 
 
 
 BRP192.026.1  mathurānagarīpauranayanānāṃ mahotsavaḥ | 
 BRP192.026.2  govindavadanālokād atīvādya bhaviṣyati || 26 || 
 
 
 BRP192.027.1  ko nu svapnaḥ sabhāgyābhir dṛṣṭas tābhir adhokṣajam | 
 BRP192.027.2  vistārikāntanayanā yā drakṣyanty anivāritam || 27 || 
 
 
 BRP192.028.1  aho gopījanasyāsya darśayitvā mahānidhim | 
 BRP192.028.2  uddhṛtāny adya netrāṇi vidhātrākaruṇātmanā || 28 || 
 
 
 BRP192.029.1  anurāgeṇa śaithilyam asmāsu vrajato hareḥ | 
 BRP192.029.2  śaithilyam upayānty āśu kareṣu valayāny api || 29 || 
 
 
 BRP192.030.1  akrūraḥ krūrahṛdayaḥ śīghraṃ prerayate hayān | 
 BRP192.030.2  evam ārtāsu yoṣitsu ghṛṇā kasya na jāyate || 30 || 
 
 
 BRP192.031.1  he he kṛṣṇa rathasyoccaiś cakrareṇur nirīkṣyatām | 
 BRP192.031.2  dūrīkṛto harir yena so 'pi reṇur na lakṣyate || 31 || 
 
 
 BRP192.032.1  ity evam atihārdena gopījananirīkṣitaḥ | 
 BRP192.032.2  tatyāja vrajabhūbhāgaṃ saha rāmeṇa keśavaḥ || 32 || 
 
 
 BRP192.033.1  gacchanto javanāśvena rathena yamunātaṭam | 
 BRP192.033.2  prāptā madhyāhnasamaye rāmākrūrajanārdanāḥ || 33 || 
 
 
 BRP192.034.1  athāha kṛṣṇam akrūro bhavadbhyāṃ tāvad āsyatām | 
 BRP192.034.2  yāvat karomi kālindyām āhnikārhaṇam ambhasi || 34 || 
 
 
 
 BRP192.035.1  tathety ukte tataḥ snātaḥ svācāntaḥ sa mahāmatiḥ | 
 BRP192.035.2  dadhyau brahma paraṃ viprāḥ praviśya yamunājale || 35 || 
 
 
 BRP192.036.1  phaṇāsahasramālāḍhyaṃ balabhadraṃ dadarśa saḥ | 
 BRP192.036.2  kundāmalāṅgam unnidrapadmapattrāyatekṣaṇam || 36 || 
 
 
 BRP192.037.1  vṛtaṃ vāsukiḍimbhaughair mahadbhiḥ pavanāśibhiḥ | 
 BRP192.037.2  saṃstūyamānam udgandhivanamālāvibhūṣitam || 37 || 
 
 
 BRP192.038.1  dadhānam asite vastre cārurūpāvataṃsakam | 
 BRP192.038.2  cārukuṇḍalinaṃ mattam antarjalatale sthitam || 38 || 
 
 
 BRP192.039.1  tasyotsaṅge ghanaśyāmam ātāmrāyatalocanam | 
 BRP192.039.2  caturbāhum udārāṅgaṃ cakrādyāyudhabhūṣaṇam || 39 || 
 
 
 BRP192.040.1  pīte vasānaṃ vasane citramālyavibhūṣitam | 
 BRP192.040.2  śakracāpataḍinmālāvicitram iva toyadam || 40 || 
 
 
 BRP192.041.1  śrīvatsavakṣasaṃ cārukeyūramukuṭojjvalam | 
 BRP192.041.2  dadarśa kṛṣṇam akliṣṭaṃ puṇḍarīkāvataṃsakam || 41 || 
 
 
 BRP192.042.1  sanandanādyair munibhiḥ siddhayogair akalmaṣaiḥ | 
 BRP192.042.2  sañcintyamānaṃ manasā nāsāgranyastalocanaiḥ || 42 || 
 
 
 BRP192.043.1  balakṛṣṇau tadākrūraḥ pratyabhijñāya vismitaḥ | 
 BRP192.043.2  acintayad atho śīghraṃ katham atrāgatāv iti || 43 || 
 
 
 BRP192.044.1  vivakṣoḥ stambhayām āsa vācaṃ tasya janārdanaḥ | 
 BRP192.044.2  tato niṣkramya salilād ratham abhyāgataḥ punaḥ || 44 || 
 
 
 BRP192.045.1  dadarśa tatra caivobhau rathasyopari saṃsthitau | 
 BRP192.045.2  rāmakṛṣṇau yathā pūrvaṃ manuṣyavapuṣānvitau || 45 || 
 
 
 BRP192.046.1  nimagnaś ca punas toye dadṛśe sa tathaiva tau | 
 BRP192.046.2  saṃstūyamānau gandharvair munisiddhamahoragaiḥ || 46 || 
 
 
 BRP192.047.1  tato vijñātasadbhāvaḥ sa tu dānapatis tadā | 
 BRP192.047.2  tuṣṭāva sarvavijñānamayam acyutam īśvaram || 47 || 
 
 akrūra uvāca: 
 
 BRP192.048.1  tanmātrarūpiṇe 'cintyamahimne paramātmane | 
 BRP192.048.2  vyāpine naikarūpaikasvarūpāya namo namaḥ || 48 || 
 
 
 BRP192.049.1  śabdarūpāya te 'cintyahavirbhūtāya te namaḥ | 
 BRP192.049.2  namo vijñānarūpāya parāya prakṛteḥ prabho || 49 || 
 
 
 BRP192.050.1  bhūtātmā cendriyātmā ca pradhānātmā tathā bhavān | 
 BRP192.050.2  ātmā ca paramātmā ca tvam ekaḥ pañcadhā sthitaḥ || 50 || 
 
 
 BRP192.051.1  prasīda sarvadharmātman kṣarākṣara maheśvara | 
 BRP192.051.2  brahmaviṣṇuśivādyābhiḥ kalpanābhir udīritaḥ || 51 || 
 
 
 BRP192.052.1  anākhyeyasvarūpātmann anākhyeyaprayojana | 
 BRP192.052.2  anākhyeyābhidhāna tvāṃ nato 'smi parameśvaram || 52 || 
 
 
 BRP192.053.1  na yatra nātha vidyante nāmajātyādikalpanāḥ | 
 BRP192.053.2  tad brahma paramaṃ nityam avikāri bhavān ajaḥ || 53 || 
 
 
 BRP192.054.1  na kalpanām ṛte 'rthasya sarvasyādhigamo yataḥ | 
 BRP192.054.2  tataḥ kṛṣṇācyutānanta viṣṇusañjñābhir īḍyase || 54 || 
 
 
 
 BRP192.055.1  sarvātmaṃs tvam aja vikalpanābhir etair | 
 BRP192.055.2  devās tvaṃ jagad akhilaṃ tvam eva viśvam | 
 BRP192.055.3  viśvātmaṃs tvam ativikārabhedahīnaḥ | 
 BRP192.055.4  sarvasmin nahi bhavato 'sti kiñcid anyat || 55 || 
 
 
 BRP192.056.1  tvaṃ brahmā paśupatir aryamā vidhātā | 
 BRP192.056.2  tvaṃ dhātā tridaśapatiḥ samīraṇo 'gniḥ | 
 BRP192.056.3  toyeśo dhanapatir antakas tvam eko | 
 BRP192.056.4  bhinnātmā jagad api pāsi śaktibhedaiḥ || 56 || 
 
 
 BRP192.057.1  viśvaṃ bhavān sṛjati hanti gabhastirūpo | 
 BRP192.057.2  viśvaṃ ca te guṇamayo 'yam aja prapañcaḥ | 
 BRP192.057.3  rūpaṃ paraṃ saditivācakam akṣaraṃ yaj | 
 BRP192.057.4  jñānātmane sadasate praṇato 'smi tasmai || 57 || 
 
 
 BRP192.058.1  oṃ namo vāsudevāya namaḥ saṅkarṣaṇāya ca | 
 BRP192.058.2  pradyumnāya namas tubhyam aniruddhāya te namaḥ || 58 || 
 
 vyāsa uvāca: 
 
 BRP192.059.1  evam antar jale kṛṣṇam abhiṣṭūya sa yādavaḥ | 
 BRP192.059.2  arghayām āsa sarveśaṃ dhūpapuṣpair manomayaiḥ || 59 || 
 
 
 BRP192.060.1  parityajyānyaviṣayaṃ manas tatra niveśya saḥ | 
 BRP192.060.2  brahmabhūte ciraṃ sthitvā virarāma samādhitaḥ || 60 || 
 
 
 BRP192.061.1  kṛtakṛtyam ivātmānaṃ manyamāno dvijottamāḥ | 
 BRP192.061.2  ājagāma rathaṃ bhūyo nirgamya yamunāmbhasaḥ || 61 || 
 
 
 BRP192.062.1  rāmakṛṣṇau dadarśātha yathāpūrvam avasthitau | 
 BRP192.062.2  vismitākṣaṃ tadākrūraṃ taṃ ca kṛṣṇo 'bhyabhāṣata || 62 || 
 
 śrīkṛṣṇa uvāca: 
 
 BRP192.063.1  kiṃ tvayā dṛṣṭam āścaryam akrūra yamunājale | 
 BRP192.063.2  vismayotphullanayano bhavān saṃlakṣyate yataḥ || 63 || 
 
 akrūra uvāca: 
 
 BRP192.064.1  antar jale yad āścaryaṃ dṛṣṭaṃ tatra mayācyuta | 
 BRP192.064.2  tad atraiva hi paśyāmi mūrtimat purataḥ sthitam || 64 || 
 
 
 BRP192.065.1  jagad etan mahāścaryarūpaṃ yasya mahātmanaḥ | 
 BRP192.065.2  tenāścaryapareṇāhaṃ bhavatā kṛṣṇa saṅgataḥ || 65 || 
 
 
 BRP192.066.1  tat kim etena mathurāṃ prayāmo madhusūdana | 
 BRP192.066.2  bibhemi kaṃsād dhig janma parapiṇḍopajīvinaḥ || 66 || 
 
 vyāsa uvāca: 
 
 BRP192.067.1  ity uktvā codayām āsa tān hayān vātaraṃhasaḥ | 
 BRP192.067.2  samprāptaś cāpi sāyāhne so 'krūro mathurāṃ purīm | 
 BRP192.067.3  vilokya mathurāṃ kṛṣṇaṃ rāmaṃ cāha sa yādavaḥ || 67 || 
 
 akrūra uvāca: 
 
 BRP192.068.1  padbhyāṃ yātaṃ mahāvīryau rathenaiko viśāmy aham | 
 BRP192.068.2  gantavyaṃ vasudevasya no bhavadbhyāṃ tathā gṛhe | 
 BRP192.068.3  yuvayor hi kṛte vṛddhaḥ kaṃsena sa nirasyate || 68 || 
 
 
 vyāsa uvāca: 
 
 BRP192.069.1  ity uktvā praviveśāsāv akrūro mathurāṃ purīm | 
 BRP192.069.2  praviṣṭau rāmakṛṣṇau ca rājamārgam upāgatau || 69 || 
 
 
 BRP192.070.1  strībhir naraiś ca sānandalocanair abhivikṣitau | 
 BRP192.070.2  jagmatur līlayā vīrau prāptau bālagajāv iva || 70 || 
 
 
 BRP192.071.1  bhramamāṇau tu tau dṛṣṭvā rajakaṃ raṅgakārakam | 
 BRP192.071.2  ayācetāṃ svarūpāṇi vāsāṃsi rucirāṇi tau || 71 || 
 
 
 BRP192.072.1  kaṃsasya rajakaḥ so 'tha prasādārūḍhavismayaḥ | 
 BRP192.072.2  bahūny ākṣepavākyāni prāhoccai rāmakeśavau || 72 || 
 
 
 BRP192.073.1  tatas talaprahāreṇa kṛṣṇas tasya durātmanaḥ | 
 BRP192.073.2  pātayām āsa kopena rajakasya śiro bhuvi || 73 || 
 
 
 BRP192.074.1  hatvādāya ca vastrāṇi pītanīlāmbarau tataḥ | 
 BRP192.074.2  kṛṣṇarāmau mudāyuktau mālākāragṛhaṃ gatau || 74 || 
 
 
 BRP192.075.1  vikāsinetrayugalo mālākāro 'tivismitaḥ | 
 BRP192.075.2  etau kasya kuto yātau manasācintayat tataḥ || 75 || 
 
 
 BRP192.076.1  pītanīlāmbaradharau dṛṣṭvātisumanoharau | 
 BRP192.076.2  sa tarkayām āsa tadā bhuvaṃ devāv upāgatau || 76 || 
 
 
 BRP192.077.1  vikāśimukhapadmābhyāṃ tābhyāṃ puṣpāṇi yācitaḥ | 
 BRP192.077.2  bhuvaṃ viṣṭabhya hastābhyāṃ pasparśa śirasā mahīm || 77 || 
 
 
 BRP192.078.1  prasādasumukhau nāthau mama geham upāgatau | 
 BRP192.078.2  dhanyo 'ham arcayiṣyāmīty āha tau mālyajīvikaḥ || 78 || 
 
 
 BRP192.079.1  tataḥ prahṛṣṭavadanas tayoḥ puṣpāṇi kāmataḥ | 
 BRP192.079.2  cārūṇy etāni caitāni pradadau sa vilobhayan || 79 || 
 
 
 BRP192.080.1  punaḥ punaḥ praṇamyāsau mālākārottamo dadau | 
 BRP192.080.2  puṣpāṇi tābhyāṃ cārūṇi gandhavanty amalāni ca || 80 || 
 
 
 BRP192.081.1  mālākārāya kṛṣṇo 'pi prasannaḥ pradadau varam | 
 BRP192.081.2  śrīs tvāṃ matsaṃśrayā bhadra na kadācit tyajiṣyati || 81 || 
 
 
 BRP192.082.1  balahānir na te saumya dhanahānir athāpi vā | 
 BRP192.082.2  yāvad dharaṇisūryau ca santatiḥ putrapautrikī || 82 || 
 
 
 BRP192.083.1  bhuktvā ca vipulān bhogāṃs tvam ante matprasādataḥ | 
 BRP192.083.2  mamānusmaraṇaṃ prāpya divyalokam avāpsyasi || 83 || 
 
 
 BRP192.084.1  dharme manaś ca te bhadra sarvakālaṃ bhaviṣyati | 
 BRP192.084.2  yuṣmatsantatijātānāṃ dīrgham āyur bhaviṣyati || 84 || 
 
 
 BRP192.085.1  nopasargādikaṃ doṣaṃ yuṣmatsantatisambhavaḥ | 
 BRP192.085.2  avāpsyati mahābhāga yāvat sūryo bhaviṣyati || 85 || 
 
 vyāsa uvāca: 
 
 BRP192.086.1  ity uktvā tadgṛhāt kṛṣṇo baladevasahāyavān | 
 BRP192.086.2  nirjagāma muniśreṣṭhā mālākāreṇa pūjitaḥ || 86 || 
 
 
 
 
        Chapter 193: Kṛṣṇa's deeds in Mathurā; killing of Kaṃsa
         SS  303-305 
 vyāsa uvāca: 
 
 BRP193.001.1  rājamārge tataḥ kṛṣṇaḥ sānulepanabhājanām | 
 BRP193.001.2  dadarśa kubjām āyāntīṃ navayauvanagocarām || 1 || 
 
 
 BRP193.002.1  tām āha lalitaṃ kṛṣṇaḥ kasyedam anulepanam | 
 BRP193.002.2  bhavatyā nīyate satyaṃ vadendīvaralocane || 2 || 
 
 
 BRP193.003.1  sakāmenaiva sā proktā sānurāgā hariṃ prati | 
 BRP193.003.2  prāha sā lalitaṃ kubjā dadarśa ca balāt tataḥ || 3 || 
 
 kubjovāca: 
 
 BRP193.004.1  kānta kasmān na jānāsi kaṃsenāpi niyojitā | 
 BRP193.004.2  naikavakreti vikhyātām anulepanakarmaṇi || 4 || 
 
 
 BRP193.005.1  nānyapiṣṭaṃ hi kaṃsasya prītaye hy anulepanam | 
 BRP193.005.2  bhavaty aham atīvāsya prasādadhanabhājanam || 5 || 
 
 śrīkṛṣṇa uvāca: 
 
 BRP193.006.1  sugandham etad rājārhaṃ ruciraṃ rucirānane | 
 BRP193.006.2  āvayor gātrasadṛśaṃ dīyatām anulepanam || 6 || 
 
 vyāsa uvāca: 
 
 BRP193.007.1  śrutvā tam āha sā kṛṣṇaṃ gṛhyatām iti sādaram | 
 BRP193.007.2  anulepaṃ ca pradadau gātrayogyam athobhayoḥ || 7 || 
 
 
 BRP193.008.1  bhakticchedānuliptāṅgau tatas tau puruṣarṣabhau | 
 BRP193.008.2  sendracāpau virājantau sitakṛṣṇāv ivāmbudau || 8 || 
 
 
 BRP193.009.1  tatas tāṃ cibuke śaurir ullāpanavidhānavit | 
 BRP193.009.2  ullāpya tolayām āsa dvyaṅgulenāgrapāṇinā || 9 || 
 
 
 BRP193.010.1  cakarṣa padbhyāṃ ca tadā ṛjutvaṃ keśavo 'nayat | 
 BRP193.010.2  tataḥ sā ṛjutāṃ prāptā yoṣitām abhavad varā || 10 || 
 
 
 BRP193.011.1  vilāsalalitaṃ prāha premagarbhabharālasam | 
 BRP193.011.2  vastre pragṛhya govindaṃ vraja gehaṃ mameti vai || 11 || 
 
 
 BRP193.012.1  āyāsye bhavatīgeham iti tāṃ prāha keśavaḥ | 
 BRP193.012.2  visasarja jahāsoccai rāmasyālokya cānanam || 12 || 
 
 
 BRP193.013.1  bhakticchedānuliptāṅgau nīlapītāmbarāv ubhau | 
 BRP193.013.2  dhanuḥśālāṃ tato yātau citramālyopaśobhitau || 13 || 
 
 
 BRP193.014.1  adhyāsya ca dhanūratnaṃ tābhyāṃ pṛṣṭais tu rakṣibhiḥ | 
 BRP193.014.2  ākhyātaṃ sahasā kṛṣṇo gṛhītvāpūrayad dhanuḥ || 14 || 
 
 
 BRP193.015.1  tataḥ pūrayatā tena bhajyamānaṃ balād dhanuḥ | 
 BRP193.015.2  cakārātimahāśabdaṃ mathurā tena pūritā || 15 || 
 
 
 BRP193.016.1  anuyuktau tatas tau ca bhagne dhanuṣi rakṣibhiḥ | 
 BRP193.016.2  rakṣisainyaṃ nikṛtyobhau niṣkrāntau kārmukālayāt || 16 || 
 
 
 BRP193.017.1  akrūrāgamavṛttāntam upalabhya tathā dhanuḥ | 
 BRP193.017.2  bhagnaṃ śrutvātha kaṃso 'pi prāha cāṇūramuṣṭikau || 17 || 
 
 kaṃsa uvāca: 
 
 BRP193.018.1  gopāladārakau prāptau bhavadbhyāṃ tau mamāgrataḥ | 
 BRP193.018.2  mallayuddhena hantavyau mama prāṇaharau hi tau || 18 || 
 
 
 
 BRP193.019.1  niyuddhe tadvināśena bhavadbhyāṃ toṣito hy aham | 
 BRP193.019.2  dāsyāmy abhimatān kāmān nānyathaitan mahābalau || 19 || 
 
 
 BRP193.020.1  nyāyato 'nyāyato vāpi bhavadbhyāṃ tau mamāhitau | 
 BRP193.020.2  hantavyau tadvadhād rājyaṃ sāmānyaṃ vo bhaviṣyati || 20 || 
 
 vyāsa uvāca: 
 
 BRP193.021.1  ity ādiśya sa tau mallau tataś cāhūya hastipam | 
 BRP193.021.2  provācoccais tvayā mattaḥ samājadvāri kuñjaraḥ || 21 || 
 
 
 BRP193.022.1  sthāpyaḥ kuvalayāpīḍas tena tau gopadārakau | 
 BRP193.022.2  ghātanīyau niyuddhāya raṅgadvāram upāgatau || 22 || 
 
 
 BRP193.023.1  tam ājñāpyātha dṛṣṭvā ca mañcān sarvān upāhṛtān | 
 BRP193.023.2  āsannamaraṇaḥ kaṃsaḥ sūryodayam udaikṣata || 23 || 
 
 
 BRP193.024.1  tataḥ samastamañceṣu nāgaraḥ sa tadā janaḥ | 
 BRP193.024.2  rājamañceṣu cārūḍhāḥ saha bhṛtyair mahībhṛtaḥ || 24 || 
 
 
 BRP193.025.1  mallaprāśnikavargaś ca raṅgamadhye samīpagaḥ | 
 BRP193.025.2  kṛtaḥ kaṃsena kaṃso 'pi tuṅgamañce vyavasthitaḥ || 25 || 
 
 
 BRP193.026.1  antaḥpurāṇāṃ mañcāś ca yathānye parikalpitāḥ | 
 BRP193.026.2  anye ca vāramukhyānām anye nagarayoṣitām || 26 || 
 
 
 BRP193.027.1  nandagopādayo gopā mañceṣv anyeṣv avasthitāḥ | 
 BRP193.027.2  akrūravasudevau ca mañcaprānte vyavasthitau || 27 || 
 
 
 BRP193.028.1  nagarīyoṣitāṃ madhye devakī putragardhinī | 
 BRP193.028.2  antakāle 'pi putrasya drakṣyāmīti mukhaṃ sthitā || 28 || 
 
 
 BRP193.029.1  vādyamāneṣu tūryeṣu cāṇūre cātivalgati | 
 BRP193.029.2  hāhākārapare loka āsphoṭayati muṣṭike || 29 || 
 
 
 BRP193.030.1  hatvā kuvalayāpīḍaṃ hastyārohapracoditam | 
 BRP193.030.2  madāsṛganuliptāṅgau gajadantavarāyudhau || 30 || 
 
 
 BRP193.031.1  mṛgamadhye yathā siṃhau garvalīlāvalokinau | 
 BRP193.031.2  praviṣṭau sumahāraṅgaṃ baladevajanārdanau || 31 || 
 
 
 BRP193.032.1  hāhākāro mahāñ jajñe sarvaraṅgeṣv anantaram | 
 BRP193.032.2  kṛṣṇo 'yaṃ balabhadro 'yam iti lokasya vismayāt || 32 || 
 
 
 BRP193.033.1  so 'yaṃ yena hatā ghorā pūtanā sā niśācarī | 
 BRP193.033.2  prakṣiptaṃ śakaṭaṃ yena bhagnau ca yamalārjunau || 33 || 
 
 
 BRP193.034.1  so 'yaṃ yaḥ kāliyaṃ nāgaṃ nanartāruhya bālakaḥ | 
 BRP193.034.2  dhṛto govardhano yena saptarātraṃ mahāgiriḥ || 34 || 
 
 
 BRP193.035.1  ariṣṭo dhenukaḥ keśī līlayaiva mahātmanā | 
 BRP193.035.2  hato yena ca durvṛtto dṛśyate so 'yam acyutaḥ || 35 || 
 
 
 BRP193.036.1  ayaṃ cāsya mahābāhur baladevo 'grajo 'grataḥ | 
 BRP193.036.2  prayāti līlayā yoṣinmanonayananandanaḥ || 36 || 
 
 
 BRP193.037.1  ayaṃ sa kathyate prājñaiḥ purāṇārthāvalokibhiḥ | 
 BRP193.037.2  gopālo yādavaṃ vaṃśaṃ magnam abhyuddhariṣyati || 37 || 
 
 
 BRP193.038.1  ayaṃ sa sarvabhūtasya viṣṇor akhilajanmanaḥ | 
 BRP193.038.2  avatīrṇo mahīm aṃśo nūnaṃ bhāraharo bhuvaḥ || 38 || 
 
 
 
 BRP193.039.1  ity evaṃ varṇite paurai rāme kṛṣṇe ca tatkṣaṇāt | 
 BRP193.039.2  uras tatāpa devakyāḥ snehasnutapayodharam || 39 || 
 
 
 BRP193.040.1  mahotsavam ivālokya putrāv eva vilokayan | 
 BRP193.040.2  yuveva vasudevo 'bhūd vihāyābhyāgatāṃ jarām || 40 || 
 
 
 BRP193.041.1  vistāritākṣiyugalā rājāntaḥpurayoṣitaḥ | 
 BRP193.041.2  nāgarastrīsamūhaś ca draṣṭuṃ na virarāma tau || 41 || 
 
 striya ūcuḥ: 
 
 BRP193.042.1  sakhyaḥ paśyata kṛṣṇasya mukham apy ambujekṣaṇam | 
 BRP193.042.2  gajayuddhakṛtāyāsasvedāmbukaṇikāñcitam || 42 || 
 
 
 BRP193.043.1  vikāsīva sarombhojam avaśyāyajalokṣitam | 
 BRP193.043.2  paribhūtākṣaraṃ janma saphalaṃ kriyatāṃ dṛśaḥ || 43 || 
 
 
 BRP193.044.1  śrīvatsāṅkaṃ jagaddhāma bālasyaitad vilokyatām | 
 BRP193.044.2  vipakṣakṣapaṇaṃ vakṣo bhujayugmaṃ ca bhāmini || 44 || 
 
 
 BRP193.045.1  valgatā muṣṭikenaiva cāṇūreṇa tathā paraiḥ | 
 BRP193.045.2  kriyate balabhadrasya hāsyam īṣad vilokyatām || 45 || 
 
 
 BRP193.046.1  sakhyaḥ paśyata cāṇūraṃ niyuddhārtham ayaṃ hariḥ | 
 BRP193.046.2  samupaiti na santy atra kiṃ vṛddhā yuktakāriṇaḥ || 46 || 
 
 
 BRP193.047.1  kva yauvanonmukhībhūtaḥ sukumāratanur hariḥ | 
 BRP193.047.2  kva vajrakaṭhinābhogaśarīro 'yaṃ mahāsuraḥ || 47 || 
 
 
 BRP193.048.1  imau sulalitau raṅge vartete navayauvanau | 
 BRP193.048.2  daiteyamallāś cāṇūrapramukhās tv atidāruṇāḥ || 48 || 
 
 
 BRP193.049.1  niyuddhaprāśnikānāṃ tu mahān eṣa vyatikramaḥ | 
 BRP193.049.2  yad bālabalinor yuddhaṃ madhyasthaiḥ samupekṣyate || 49 || 
 
 vyāsa uvāca: 
 
 BRP193.050.1  itthaṃ purastrīlokasya vadataś cālayan bhuvam | 
 BRP193.050.2  vavarṣa harṣotkarṣaṃ ca janasya bhagavān hariḥ || 50 || 
 
 
 BRP193.051.1  balabhadro 'pi cāsphoṭya vavalga lalitaṃ yadā | 
 BRP193.051.2  pade pade tadā bhūmir na śīrṇā yat tad adbhutam || 51 || 
 
 
 BRP193.052.1  cāṇūreṇa tataḥ kṛṣṇo yuyudhe 'mitavikramaḥ | 
 BRP193.052.2  niyuddhakuśalo daityo baladevena muṣṭikaḥ || 52 || 
 
 
 BRP193.053.1  sannipātāvadhūtaiś ca cāṇūreṇa samaṃ hariḥ | 
 BRP193.053.2  kṣepaṇair muṣṭibhiś caiva kīlāvajranipātanaiḥ || 53 || 
 
 
 BRP193.054.1  pādodbhūtaiḥ pramṛṣṭābhis tayor yuddham abhūn mahat | 
 BRP193.054.2  aśastram atighoraṃ tat tayor yuddhaṃ sudāruṇam || 54 || 
 
 
 BRP193.055.1  svabalaprāṇaniṣpādyaṃ samājotsavasannidhau | 
 BRP193.055.2  yāvad yāvac ca cāṇūro yuyudhe hariṇā saha || 55 || 
 
 
 BRP193.056.1  prāṇahānim avāpāgryāṃ tāvat tāvan na bāndhavam | 
 BRP193.056.2  kṛṣṇo 'pi yuyudhe tena līlayaiva jaganmayaḥ || 56 || 
 
 
 
 BRP193.057.1  khedāc cālayatā kopān nijaśeṣakare karam | 
 BRP193.057.2  balakṣayaṃ vivṛddhiṃ ca dṛṣṭvā cāṇūrakṛṣṇayoḥ || 57 || 
 
 
 BRP193.058.1  vārayām āsa tūryāṇi kaṃsaḥ kopaparāyaṇaḥ | 
 BRP193.058.2  mṛdaṅgādiṣu vādyeṣu pratiṣiddheṣu tatkṣaṇāt || 58 || 
 
 
 BRP193.059.1  khasaṅgatāny avādyanta daivatūryāṇy anekaśaḥ | 
 BRP193.059.2  jaya govinda cāṇūraṃ jahi keśava dānavam || 59 || 
 
 
 BRP193.060.1  ity antardhigatā devās tuṣṭuvus te praharṣitāḥ | 
 BRP193.060.2  cāṇūreṇa ciraṃ kālaṃ krīḍitvā madhusūdanaḥ || 60 || 
 
 
 BRP193.061.1  utpāṭya bhrāmayām āsa tadvadhāya kṛtodyamaḥ | 
 BRP193.061.2  bhrāmayitvā śataguṇaṃ daityamallam amitrajit || 61 || 
 
 
 BRP193.062.1  bhūmāv āsphoṭayām āsa gagane gatajīvitam | 
 BRP193.062.2  bhūmāv āsphoṭitas tena cāṇūraḥ śatadhā bhavan || 62 || 
 
 
 BRP193.063.1  raktasrāvamahāpaṅkāṃ cakāra sa tadā bhuvam | 
 BRP193.063.2  baladevas tu tatkālaṃ muṣṭikena mahābalaḥ || 63 || 
 
 
 BRP193.064.1  yuyudhe daityamallena cāṇūreṇa yathā hariḥ | 
 BRP193.064.2  so 'py enaṃ muṣṭinā mūrdhni vakṣasy āhatya jānunā || 64 || 
 
 
 BRP193.065.1  pātayitvā dharāpṛṣṭhe niṣpipeṣa gatāyuṣam | 
 BRP193.065.2  kṛṣṇas tośalakaṃ bhūyo mallarājaṃ mahābalam || 65 || 
 
 
 BRP193.066.1  vāmamuṣṭiprahāreṇa pātayām āsa bhūtale | 
 BRP193.066.2  cāṇūre nihate malle muṣṭike ca nipātite || 66 || 
 
 
 BRP193.067.1  nīte kṣayaṃ tośalake sarve mallāḥ pradudruvuḥ | 
 BRP193.067.2  vavalgatus tadā raṅge kṛṣṇasaṅkarṣaṇāv ubhau || 67 || 
 
 
 BRP193.068.1  samānavayaso gopān balād ākṛṣya harṣitau | 
 BRP193.068.2  kaṃso 'pi koparaktākṣaḥ prāhoccair vyāyatān narān || 68 || 
 
 
 BRP193.069.1  gopāv etau samājaughān niṣkramyetāṃ balād itaḥ | 
 BRP193.069.2  nando 'pi gṛhyatāṃ pāpo nigaḍair āśu badhyatām || 69 || 
 
 
 BRP193.070.1  avṛddhārheṇa daṇḍena vasudevo 'pi vadhyatām | 
 BRP193.070.2  valganti gopāḥ kṛṣṇena ye ceme sahitāḥ punaḥ || 70 || 
 
 
 BRP193.071.1  gāvo hriyantām eṣāṃ ca yac cāsti vasu kiñcana | 
 BRP193.071.2  evam ājñāpayantaṃ taṃ prahasya madhusūdanaḥ || 71 || 
 
 
 BRP193.072.1  utpatyāruhya tanmañcaṃ kaṃsaṃ jagrāha vegitaḥ | 
 BRP193.072.2  keśeṣv ākṛṣya vigalatkirīṭam avanītale || 72 || 
 
 
 BRP193.073.1  sa kaṃsaṃ pātayām āsa tasyopari papāta ca | 
 BRP193.073.2  niḥśeṣajagadādhāraguruṇā patatopari || 73 || 
 
 
 BRP193.074.1  kṛṣṇena tyājitaḥ prāṇānn ugrasenātmajo nṛpaḥ | 
 BRP193.074.2  mṛtasya keśeṣu tadā gṛhītvā madhusūdanaḥ || 74 || 
 
 
 BRP193.075.1  cakarṣa dehaṃ kaṃsasya raṅgamadhye mahābalaḥ | 
 BRP193.075.2  gauraveṇātimahatā paripātena kṛṣyatā || 75 || 
 
 
 BRP193.076.1  kṛtā kaṃsasya dehena vegitena mahātmanā | 
 BRP193.076.2  kaṃse gṛhīte kṛṣṇena tadbhrātābhyāgato ruṣā || 76 || 
 
 
 
 BRP193.077.1  sunāmā balabhadreṇa līlayaiva nipātitaḥ | 
 BRP193.077.2  tato hāhākṛtaṃ sarvam āsīt tad raṅgamaṇḍalam || 77 || 
 
 
 BRP193.078.1  avajñayā hataṃ dṛṣṭvā kṛṣṇena mathureśvaram | 
 BRP193.078.2  kṛṣṇo 'pi vasudevasya pādau jagrāha satvaram || 78 || 
 
 
 BRP193.079.1  devakyāś ca mahābāhur baladevasahāyavān | 
 BRP193.079.2  utthāpya vasudevas tu devakī ca janārdanam | 
 BRP193.079.3  smṛtajanmoktavacanau tāv eva praṇatau sthitau || 79 || 
 
 vasudeva uvāca: 
 
 BRP193.080.1  prasīda devadeveśa devānāṃ pravara prabho | 
 BRP193.080.2  tathāvayoḥ prasādena kṛtābhyuddhāra keśava || 80 || 
 
 
 BRP193.081.1  ārādhito yad bhagavān avatīrṇo gṛhe mama | 
 BRP193.081.2  durvṛttanidhanārthāya tena naḥ pāvitaṃ kulam || 81 || 
 
 
 BRP193.082.1  tvam antaḥ sarvabhūtānāṃ sarvabhūteṣv avasthitaḥ | 
 BRP193.082.2  vartate ca samastātmaṃs tvatto bhūtabhaviṣyatī || 82 || 
 
 
 BRP193.083.1  yajñe tvam ijyase 'cintya sarvadevamayācyuta | 
 BRP193.083.2  tvam eva yajño yajvā ca yajñānāṃ parameśvara || 83 || 
 
 
 BRP193.084.1  sāpahnavaṃ mama mano yad etat tvayi jāyate | 
 BRP193.084.2  devakyāś cātmaja prītyā tad atyantaviḍambanā || 84 || 
 
 
 BRP193.085.1  tvaṃ kartā sarvabhūtānām anādinidhano bhavān | 
 BRP193.085.2  kva ca me mānuṣasyaiṣā jihvā putreti vakṣyati || 85 || 
 
 
 BRP193.086.1  jagad etaj jagannātha sambhūtam akhilaṃ yataḥ | 
 BRP193.086.2  kayā yuktyā vinā māyāṃ so 'smattaḥ sambhaviṣyati || 86 || 
 
 
 BRP193.087.1  yasmin pratiṣṭhitaṃ sarvaṃ jagat sthāvarajaṅgamam | 
 BRP193.087.2  sa koṣṭhotsaṅgaśayano manuṣyāj jāyate katham || 87 || 
 
 
 BRP193.088.1  sa tvaṃ prasīda parameśvara pāhi viśvam | 
 BRP193.088.2  aṃśāvatārakaraṇair na mamāsi putraḥ | 
 BRP193.088.3  ābrahmapādapamayaṃ jagad īśa sarvaṃ | 
 BRP193.088.4  citte vimohayasi kiṃ parameśvarātman || 88 || 
 
 
 BRP193.089.1  māyāvimohitadṛśā tanayo mameti | 
 BRP193.089.2  kaṃsād bhayaṃ kṛtavatā tu mayātitīvram | 
 BRP193.089.3  nīto 'si gokulam arātibhayākulasya | 
 BRP193.089.4  vṛddhiṃ gato 'si mama caiva gavām adhīśa || 89 || 
 
 
 BRP193.090.1  karmāṇi rudramarudaśviśatakratūnāṃ | 
 BRP193.090.2  sādhyāni yāni na bhavanti nirīkṣitāni | 
 BRP193.090.3  tvaṃ viṣṇur īśajagatām upakārahetoḥ | 
 BRP193.090.4  prāpto 'si naḥ parigataḥ paramo vimohaḥ || 90 || 
 
 
 
 
        Chapter 194: Kṛṣṇa's education; Pañcajana-episode
         SS  305-306 
 vyāsa uvāca: 
 
 BRP194.001.1  tau samutpannavijñānau bhagavatkarmadarśanāt | 
 BRP194.001.2  devakīvasudevau tu dṛṣṭvā māyāṃ punar hariḥ || 1 || 
 
 
 BRP194.002.1  mohāya yaducakrasya vitatāna sa vaiṣṇavīm | 
 BRP194.002.2  uvāca cāmba bhos tāta cirād utkaṇṭhitena tu || 2 || 
 
 
 BRP194.003.1  bhavantau kaṃsabhītena dṛṣṭau saṅkarṣaṇena ca | 
 BRP194.003.2  kurvatāṃ yāti yaḥ kālo mātāpitror apūjanam || 3 || 
 
 
 BRP194.004.1  sa vṛthā kleśakārī vai sādhūnām upajāyate | 
 BRP194.004.2  gurudevadvijātīnāṃ mātāpitroś ca pūjanam || 4 || 
 
 
 BRP194.005.1  kurvataḥ saphalaṃ janma dehinas tāta jāyate | 
 BRP194.005.2  tat kṣantavyam idaṃ sarvam atikramakṛtaṃ pitaḥ | 
 BRP194.005.3  kaṃsavīryapratāpābhyām āvayoḥ paravaśyayoḥ || 5 || 
 
 vyāsa uvāca: 
 
 BRP194.006.1  ity uktvātha praṇamyobhau yaduvṛddhān anukramāt | 
 BRP194.006.2  pādānatibhiḥ sasnehaṃ cakratuḥ pauramānasam || 6 || 
 
 
 BRP194.007.1  kaṃsapatnyas tataḥ kaṃsaṃ parivārya hataṃ bhuvi | 
 BRP194.007.2  vilepur mātaraś cāsya śokaduḥkhapariplutāḥ || 7 || 
 
 
 BRP194.008.1  bahuprakāram asvasthāḥ paścāttāpāturā hariḥ | 
 BRP194.008.2  tāḥ samāśvāsayām āsa svayam asrāvilekṣaṇaḥ || 8 || 
 
 
 BRP194.009.1  ugrasenaṃ tato bandhān mumoca madhusūdanaḥ | 
 BRP194.009.2  abhyaṣiñcat tathaivainaṃ nijarājye hatātmajam || 9 || 
 
 
 BRP194.010.1  rājye 'bhiṣiktaḥ kṛṣṇena yadusiṃhaḥ sutasya saḥ | 
 BRP194.010.2  cakāra pretakāryāṇi ye cānye tatra ghātitāḥ || 10 || 
 
 
 BRP194.011.1  kṛtordhvadaihikaṃ cainaṃ siṃhāsanagataṃ hariḥ | 
 BRP194.011.2  uvācājñāpaya vibho yat kāryam aviśaṅkayā || 11 || 
 
 
 BRP194.012.1  yayātiśāpād vaṃśo 'yam arājyārho 'pi sāmpratam | 
 BRP194.012.2  mayi bhṛtye sthite devān ājñāpayatu kiṃ nṛpaiḥ || 12 || 
 
 
 BRP194.013.1  ity uktvā cograsenaṃ tu vāyuṃ prati jagāda ha | 
 BRP194.013.2  nṛvācā caiva bhagavān keśavaḥ kāryamānuṣaḥ || 13 || 
 
 śrīkṛṣṇa uvāca: 
 
 BRP194.014.1  gacchendraṃ brūhi vāyo tvam alaṃ garveṇa vāsava | 
 BRP194.014.2  dīyatām ugrasenāya sudharmā bhavatā sabhā || 14 || 
 
 
 BRP194.015.1  kṛṣṇo bravīti rājārham etad ratnam anuttamam | 
 BRP194.015.2  sudharmākhyā sabhā yuktam asyāṃ yadubhir āsitum || 15 || 
 
 vyāsa uvāca: 
 
 BRP194.016.1  ity uktaḥ pavano gatvā sarvam āha śacīpatim | 
 BRP194.016.2  dadau so 'pi sudharmākhyāṃ sabhāṃ vāyoḥ purandaraḥ || 16 || 
 
 
 BRP194.017.1  vāyunā cāhṛtāṃ divyāṃ te sabhāṃ yadupuṅgavāḥ | 
 BRP194.017.2  bubhujuḥ sarvaratnāḍhyāṃ govindabhujasaṃśrayāḥ || 17 || 
 
 
 BRP194.018.1  viditākhilavijñānau sarvajñānamayāv api | 
 BRP194.018.2  śiṣyācāryakramaṃ vīrau khyāpayantau yadūttamau || 18 || 
 
 
 
 BRP194.019.1  tataḥ sāndīpaniṃ kāśyam avantipuravāsinam | 
 BRP194.019.2  astrārthaṃ jagmatur vīrau baladevajanārdanau || 19 || 
 
 
 BRP194.020.1  tasya śiṣyatvam abhyetya guruvṛttiparau hi tau | 
 BRP194.020.2  darśayāṃ cakratur vīrāv ācāram akhile jane || 20 || 
 
 
 BRP194.021.1  sarahasyaṃ dhanurvedaṃ sasaṅgraham adhīyatām | 
 BRP194.021.2  ahorātraiś catuḥṣaṣṭyā tad adbhutam abhūd dvijāḥ || 21 || 
 
 
 BRP194.022.1  sāndīpanir asambhāvyaṃ tayoḥ karmātimānuṣam | 
 BRP194.022.2  vicintya tau tadā mene prāptau candradivākarau || 22 || 
 
 
 BRP194.023.1  astragrāmam aśeṣaṃ ca proktamātram avāpya tau | 
 BRP194.023.2  ūcatur vriyatāṃ yā te dātavyā gurudakṣiṇā || 23 || 
 
 
 BRP194.024.1  so 'py atīndriyam ālokya tayoḥ karma mahāmatiḥ | 
 BRP194.024.2  ayācata mṛtaṃ putraṃ prabhāse lavaṇārṇave || 24 || 
 
 
 BRP194.025.1  gṛhītāstrau tatas tau tu gatvā taṃ lavaṇodadhim | 
 BRP194.025.2  ūcutuś ca guroḥ putro dīyatām iti sāgaram || 25 || 
 
 
 BRP194.026.1  kṛtāñjalipuṭaś cābdhis tāv atha dvijasattamāḥ | 
 BRP194.026.2  uvāca na mayā putro hṛtaḥ sāndīpaner iti || 26 || 
 
 
 BRP194.027.1  daityaḥ pañcajano nāma śaṅkharūpaḥ sa bālakam | 
 BRP194.027.2  jagrāha so 'sti salile mamaivāsurasūdana || 27 || 
 
 
 BRP194.028.1  ity ukto 'ntar jalaṃ gatvā hatvā pañcajanaṃ tathā | 
 BRP194.028.2  kṛṣṇo jagrāha tasyāsthiprabhavaṃ śaṅkham uttamam || 28 || 
 
 
 BRP194.029.1  yasya nādena daityānāṃ balahāniḥ prajāyate | 
 BRP194.029.2  devānāṃ vardhate tejo yāty adharmaś ca saṅkṣayam || 29 || 
 
 
 BRP194.030.1  taṃ pāñcajanyam āpūrya gatvā yamapurīṃ hariḥ | 
 BRP194.030.2  baladevaś ca balavāñ jitvā vaivasvataṃ yamam || 30 || 
 
 
 BRP194.031.1  taṃ bālaṃ yātanāsaṃsthaṃ yathāpūrvaśarīriṇam | 
 BRP194.031.2  pitre pradattavān kṛṣṇo balaś ca balināṃ varaḥ || 31 || 
 
 
 BRP194.032.1  mathurāṃ ca punaḥ prāptāv ugrasenena pālitām | 
 BRP194.032.2  prahṛṣṭapuruṣastrīkāv ubhau rāmajanārdanau || 32 || 
 
 
 
        Chapter 195: Jarāsandha-episode
         SS  306 
 vyāsa uvāca: 
 
 BRP195.001.1  jarāsandhasute kaṃsa upayeme mahābalaḥ | 
 BRP195.001.2  astiḥ prāptiś ca bho viprās tayor bhartṛhaṇaṃ harim || 1 || 
 
 
 BRP195.002.1  mahābalaparīvāro māgadhādhipatir balī | 
 BRP195.002.2  hantum abhyāyayau kopāj jarāsandhaḥ sayādavam || 2 || 
 
 
 
 BRP195.003.1  upetya mathurāṃ so 'tha rurodha magadheśvaraḥ | 
 BRP195.003.2  akṣauhiṇībhiḥ sainyasya trayoviṃśatibhir vṛtaḥ || 3 || 
 
 
 BRP195.004.1  niṣkramyālpaparīvārāv ubhau rāmajanārdanau | 
 BRP195.004.2  yuyudhāte samaṃ tasya balinau balisainikaiḥ || 4 || 
 
 
 BRP195.005.1  tato balaś ca kṛṣṇaś ca matiṃ cakre mahābalaḥ | 
 BRP195.005.2  āyudhānāṃ purāṇānām ādāne munisattamāḥ || 5 || 
 
 
 BRP195.006.1  anantaraṃ cakraśārṅge tūṇau cāpy akṣayau śaraiḥ | 
 BRP195.006.2  ākāśād āgatau vīrau tadā kaumodakī gadā || 6 || 
 
 
 BRP195.007.1  halaṃ ca balabhadrasya gaganād āgamat karam | 
 BRP195.007.2  balasyābhimataṃ viprāḥ sunandaṃ muśalaṃ tathā || 7 || 
 
 
 BRP195.008.1  tato yuddhe parājitya svasainyaṃ magadhādhipam | 
 BRP195.008.2  purīṃ viviśatur vīrāv ubhau rāmajanārdanau || 8 || 
 
 
 BRP195.009.1  jite tasmin sudurvṛtte jarāsandhe dvijottamāḥ | 
 BRP195.009.2  jīvamāne gate tatra kṛṣṇo mene na taṃ jitam || 9 || 
 
 
 BRP195.010.1  punar apy ājagāmātha jarāsandho balānvitaḥ | 
 BRP195.010.2  jitaś ca rāmakṛṣṇābhyām apakṛtya dvijottamāḥ || 10 || 
 
 
 BRP195.011.1  daśa cāṣṭau ca saṅgrāmān evam atyantadurmadaḥ | 
 BRP195.011.2  yadubhir māgadho rājā cakre kṛṣṇapurogamaiḥ || 11 || 
 
 
 BRP195.012.1  sarveṣv eva ca yuddheṣu yadubhiḥ sa parājitaḥ | 
 BRP195.012.2  apakrānto jarāsandhaḥ svalpasainyair balādhikaḥ || 12 || 
 
 
 BRP195.013.1  tad balaṃ yādavānāṃ vai rakṣitaṃ yad anekaśaḥ | 
 BRP195.013.2  tat tu sannidhimāhātmyaṃ viṣṇor aṃśasya cakriṇaḥ || 13 || 
 
 
 BRP195.014.1  manuṣyadharmaśīlasya līlā sā jagataḥ pateḥ | 
 BRP195.014.2  astrāṇy anekarūpāṇi yad arātiṣu muñcati || 14 || 
 
 
 BRP195.015.1  manasaiva jagatsṛṣṭisaṃhāraṃ tu karoti yaḥ | 
 BRP195.015.2  tasyāripakṣakṣapaṇe kiyān udyamavistaraḥ || 15 || 
 
 
 BRP195.016.1  tathāpi ca manuṣyāṇāṃ dharmas tadanuvartanam | 
 BRP195.016.2  kurvan balavatā sandhiṃ hīnair yuddhaṃ karoty asau || 16 || 
 
 
 BRP195.017.1  sāma copapradānaṃ ca tathā bhedaṃ ca darśayan | 
 BRP195.017.2  karoti daṇḍapātaṃ ca kvacid eva palāyanam || 17 || 
 
 
 BRP195.018.1  manuṣyadehināṃ ceṣṭām ity evam anuvartate | 
 BRP195.018.2  līlā jagatpates tasya cchandataḥ sampravartate || 18 || 
 
 
 
        Chapter 196: Kālayavana-episode; Mucukunda and Kṛṣṇa
         SS  306-307 
 vyāsa uvāca: 
 
 BRP196.001.1  gārgyaṃ goṣṭhe dvijo śyālaḥ ṣaṇḍha ity uktavān dvijāḥ | 
 BRP196.001.2  yadūnāṃ sannidhau sarve jahasur yādavās tadā || 1 || 
 
 
 BRP196.002.1  tataḥ kopasamāviṣṭo dakṣiṇāpatham etya saḥ | 
 BRP196.002.2  sutam icchaṃs tapas tepe yaducakrabhayāvaham || 2 || 
 
 
 
 BRP196.003.1  ārādhayan mahādevaṃ so 'yaś cūrṇam abhakṣayat | 
 BRP196.003.2  dadau varaṃ ca tuṣṭo 'sau varṣe dvādaśake haraḥ || 3 || 
 
 
 BRP196.004.1  sambhāvayām āsa sa taṃ yavaneśo hy anātmajam | 
 BRP196.004.2  tadyoṣitsaṅgamāc cāsya putro 'bhūd alisaprabhaḥ || 4 || 
 
 
 BRP196.005.1  taṃ kālayavanaṃ nāma rājye sve yavaneśvaraḥ | 
 BRP196.005.2  abhiṣicya vanaṃ yāto vajrāgrakaṭhinorasam || 5 || 
 
 
 BRP196.006.1  sa tu vīryamadonmattaḥ pṛthivyāṃ balino nṛpān | 
 BRP196.006.2  papraccha nāradaś cāsmai kathayām āsa yādavān || 6 || 
 
 
 BRP196.007.1  mlecchakoṭisahasrāṇāṃ sahasraiḥ so 'pi saṃvṛtaḥ | 
 BRP196.007.2  gajāśvarathasampannaiś cakāra paramodyamam || 7 || 
 
 
 BRP196.008.1  prayayau cātavacchinnaiḥ prayāṇaiḥ sa dine dine | 
 BRP196.008.2  yādavān prati sāmarṣo munayo mathurāṃ purīm || 8 || 
 
 
 BRP196.009.1  kṛṣṇo 'pi cintayām āsa kṣapitaṃ yādavaṃ balam | 
 BRP196.009.2  yavanena samālokya māgadhaḥ samprayāsyati || 9 || 
 
 
 BRP196.010.1  māgadhasya balaṃ kṣīṇaṃ sa kālayavano balī | 
 BRP196.010.2  hantā tad idam āyātaṃ yadūnāṃ vyasanaṃ dvidhā || 10 || 
 
 
 BRP196.011.1  tasmād durgaṃ kariṣyāmi yadūnām atidurjayam | 
 BRP196.011.2  striyo 'pi yatra yudhyeyuḥ kiṃ punar vṛṣṇiyādavāḥ || 11 || 
 
 
 BRP196.012.1  mayi matte pramatte vā supte pravasite 'pi vā | 
 BRP196.012.2  yādavābhibhavaṃ duṣṭā mā kurvan vairiṇo 'dhikam || 12 || 
 
 
 BRP196.013.1  iti sañcintya govindo yojanāni mahodadhim | 
 BRP196.013.2  yayāce dvādaśa purīṃ dvārakāṃ tatra nirmame || 13 || 
 
 
 BRP196.014.1  mahodyānāṃ mahāvaprāṃ taḍāgaśataśobhitām | 
 BRP196.014.2  prākāraśatasambādhām indrasyevāmarāvatīm || 14 || 
 
 
 BRP196.015.1  mathurāvāsinaṃ lokaṃ tatrānīya janārdanaḥ | 
 BRP196.015.2  āsanne kālayavane mathurāṃ ca svayaṃ yayau || 15 || 
 
 
 BRP196.016.1  bahir āvāsite sainye mathurāyā nirāyudhaḥ | 
 BRP196.016.2  nirjagāma sa govindo dadarśa yavanaś ca tam || 16 || 
 
 
 BRP196.017.1  sa jñātvā vāsudevaṃ taṃ bāhupraharaṇo nṛpaḥ | 
 BRP196.017.2  anuyāto mahāyogicetobhiḥ prāpyate na yaḥ || 17 || 
 
 
 BRP196.018.1  tenānuyātaḥ kṛṣṇo 'pi praviveśa mahāguhām | 
 BRP196.018.2  yatra śete mahāvīryo mucukundo nareśvaraḥ || 18 || 
 
 
 BRP196.019.1  so 'pi praviṣṭo yavano dṛṣṭvā śayyāgataṃ naram | 
 BRP196.019.2  pādena tāḍayām āsa kṛṣṇaṃ matvā sa durmatiḥ || 19 || 
 
 
 BRP196.020.1  dṛṣṭamātraś ca tenāsau jajvāla yavano 'gninā | 
 BRP196.020.2  tatkrodhajena munayo bhasmībhūtaś ca tatkṣaṇāt || 20 || 
 
 
 
 BRP196.021.1  sa hi devāsure yuddhe gatvā jitvā mahāsurān | 
 BRP196.021.2  nidrārtaḥ sumahākālaṃ nidrāṃ vavre varaṃ surān || 21 || 
 
 
 BRP196.022.1  proktaś ca devaiḥ saṃsuptaṃ yas tvām utthāpayiṣyati | 
 BRP196.022.2  dehajenāgninā sadyaḥ sa tu bhasmībhaviṣyati || 22 || 
 
 
 BRP196.023.1  evaṃ dagdhvā sa taṃ pāpaṃ dṛṣṭvā ca madhusūdanam | 
 BRP196.023.2  kas tvam ity āha so 'py āha jāto 'haṃ śaśinaḥ kule || 23 || 
 
 
 BRP196.024.1  vasudevasya tanayo yaduvaṃśasamudbhavaḥ | 
 BRP196.024.2  mucukundo 'pi tac chrutvā vṛddhagārgyavacaḥ smaran || 24 || 
 
 
 BRP196.025.1  saṃsmṛtya praṇipatyainaṃ sarvaṃ sarveśvaraṃ harim | 
 BRP196.025.2  prāha jñāto bhavān viṣṇor aṃśas tvaṃ parameśvaraḥ || 25 || 
 
 
 BRP196.026.1  purā gārgyeṇa kathitam aṣṭāviṃśatime yuge | 
 BRP196.026.2  dvāparānte harer janma yaduvaṃśe bhaviṣyati || 26 || 
 
 
 BRP196.027.1  sa tvaṃ prāpto na sandeho martyānām upakārakṛt | 
 BRP196.027.2  tathā hi sumahat tejo nālaṃ soḍhum ahaṃ tava || 27 || 
 
 
 BRP196.028.1  tathā hi sumahāmbhodadhvanidhīrataraṃ tataḥ | 
 BRP196.028.2  vākyaṃ tam iti hovāca yuṣmatpādasulālitam || 28 || 
 
 
 BRP196.029.1  devāsure mahāyuddhe daityāś ca sumahābhaṭāḥ | 
 BRP196.029.2  na śekus te mahat tejas tat tejo na sahāmy aham || 29 || 
 
 
 BRP196.030.1  saṃsārapatitasyaiko jantos tvaṃ śaraṇaṃ param | 
 BRP196.030.2  samprasīda prapannārtihartā hara mamāśubham || 30 || 
 
 
 BRP196.031.1  tvaṃ payonidhayaḥ śailāḥ saritaś ca vanāni ca | 
 BRP196.031.2  medinī gaganaṃ vāyur āpo 'gnis tvaṃ tathā pumān || 31 || 
 
 
 BRP196.032.1  puṃsaḥ parataraṃ sarvaṃ vyāpya janma vikalpavat | 
 BRP196.032.2  śabdādihīnam ajaraṃ vṛddhikṣayavivarjitam || 32 || 
 
 
 BRP196.033.1  tvatto 'marās tu pitaro yakṣagandharvarākṣasāḥ | 
 BRP196.033.2  siddhāś cāpsarasas tvatto manuṣyāḥ paśavaḥ khagāḥ || 33 || 
 
 
 BRP196.034.1  sarīsṛpā mṛgāḥ sarve tvattaś caiva mahīruhāḥ | 
 BRP196.034.2  yac ca bhūtaṃ bhaviṣyad vā kiñcid atra carācare || 34 || 
 
 
 BRP196.035.1  amūrtaṃ mūrtam athavā sthūlaṃ sūkṣmataraṃ tathā | 
 BRP196.035.2  tat sarvaṃ tvaṃ jagatkartar nāsti kiñcit tvayā vinā || 35 || 
 
 
 BRP196.036.1  mayā saṃsāracakre 'smin bhramatā bhagavan sadā | 
 BRP196.036.2  tāpatrayābhibhūtena na prāptā nirvṛtiḥ kvacit || 36 || 
 
 
 BRP196.037.1  duḥkhāny eva sukhānīti mṛgatṛṣṇājalāśayaḥ | 
 BRP196.037.2  mayā nātha gṛhītāni tāni tāpāya me 'bhavan || 37 || 
 
 
 BRP196.038.1  rājyam urvī balaṃ kośo mitrapakṣas tathātmajāḥ | 
 BRP196.038.2  bhāryā bhṛtyajanā ye ca śabdādyā viṣayāḥ prabho || 38 || 
 
 
 BRP196.039.1  sukhabuddhyā mayā sarvaṃ gṛhītam idam avyaya | 
 BRP196.039.2  pariṇāme ca deveśa tāpātmakam abhūn mama || 39 || 
 
 
 BRP196.040.1  devalokagatiṃ prāpto nātha devagaṇo 'pi hi | 
 BRP196.040.2  mattaḥ sāhāyyakāmo 'bhūc chāśvatī kutra nirvṛtiḥ || 40 || 
 
 
 
 BRP196.041.1  tvām anārādhya jagatāṃ sarveṣāṃ prabhavāspadam | 
 BRP196.041.2  śāśvatī prāpyate kena parameśvara nirvṛtiḥ || 41 || 
 
 
 BRP196.042.1  tvanmāyāmūḍhamanaso janmamṛtyujarādikān | 
 BRP196.042.2  avāpya pāpān paśyanti pretarājānam antarā || 42 || 
 
 
 BRP196.043.1  tataḥ pāśaśatair baddhā narakeṣv atidāruṇam | 
 BRP196.043.2  prāpnuvanti mahad duḥkhaṃ viśvarūpam idaṃ tava || 43 || 
 
 
 BRP196.044.1  aham atyantaviṣayī mohitas tava māyayā | 
 BRP196.044.2  mamatvāgādhagartānte bhramāmi parameśvara || 44 || 
 
 
 BRP196.045.1  so 'haṃ tvāṃ śaraṇam apāram īśam īḍyaṃ | 
 BRP196.045.2  samprāptaḥ paramapadaṃ yato na kiñcit | 
 BRP196.045.3  saṃsāraśramaparitāpataptacetā | 
 BRP196.045.4  nirviṇṇe pariṇatadhāmni sābhilāṣaḥ || 45 || 
 
 
 
        Chapter 197: Kṛṣṇa and Mucukunda; Baladeva in Gokula
         SS  307 
 vyāsa uvāca: 
 
 BRP197.001.1  itthaṃ stutas tadā tena mucukundena dhīmatā | 
 BRP197.001.2  prāheśaḥ sarvabhūtānām anādinidhano hariḥ || 1 || 
 
 śrīkṛṣṇa uvāca: 
 
 BRP197.002.1  yathābhivāñchitāṃl lokān divyān gaccha nareśvara | 
 BRP197.002.2  avyāhataparaiśvaryo matprasādopabṛṃhitaḥ || 2 || 
 
 
 BRP197.003.1  bhuktvā divyān mahābhogān bhaviṣyasi mahākule | 
 BRP197.003.2  jātismaro matprasādāt tato mokṣam avāpsyasi || 3 || 
 
 vyāsa uvāca: 
 
 BRP197.004.1  ity uktaḥ praṇipatyeśaṃ jagatām acyutaṃ nṛpaḥ | 
 BRP197.004.2  guhāmukhād viniṣkrānto dadṛśe so 'lpakān narān || 4 || 
 
 
 BRP197.005.1  tataḥ kaliyugaṃ jñātvā prāptaṃ taptuṃ tato nṛpaḥ | 
 BRP197.005.2  naranārāyaṇasthānaṃ prayayau gandhamādanam || 5 || 
 
 
 BRP197.006.1  kṛṣṇo 'pi ghātayitvārim upāyena hi tadbalam | 
 BRP197.006.2  jagrāha mathurām etya hastyaśvasyandanojjvalam || 6 || 
 
 
 BRP197.007.1  ānīya cograsenāya dvāravatyāṃ nyavedayat | 
 BRP197.007.2  parābhibhavaniḥśaṅkaṃ babhūva ca yadoḥ kulam || 7 || 
 
 
 BRP197.008.1  baladevo 'pi viprendrāḥ praśāntākhilavigrahaḥ | 
 BRP197.008.2  jñātidarśanasotkaṇṭhaḥ prayayau nandagokulam || 8 || 
 
 
 BRP197.009.1  tato gopāś ca gopyaś ca yathāpūrvam amitrajit | 
 BRP197.009.2  tathaivābhyavadat premṇā bahumānapuraḥsaram || 9 || 
 
 
 BRP197.010.1  kaiś cāpi sampariṣvaktaḥ kāṃścit sa pariṣasvaje | 
 BRP197.010.2  hāsaṃ cakre samaṃ kaiścid gopagopījanais tathā || 10 || 
 
 
 
 BRP197.011.1  priyāṇy anekāny avadan gopās tatra halāyudham | 
 BRP197.011.2  gopyaś ca premamuditāḥ procuḥ serṣyam athāparāḥ || 11 || 
 
 
 BRP197.012.1  gopyaḥ papracchur aparā nāgarījanavallabhaḥ | 
 BRP197.012.2  kaccid āste sukhaṃ kṛṣṇaś calatpremarasākulaḥ || 12 || 
 
 
 BRP197.013.1  asmacceṣṭopahasanaṃ na kaccit purayoṣitām | 
 BRP197.013.2  saubhāgyamānam adhikaṃ karoti kṣaṇasauhṛdaḥ || 13 || 
 
 
 BRP197.014.1  kaccit smarati naḥ kṛṣṇo gītānugamanaṃ kṛtam | 
 BRP197.014.2  apy asau mātaraṃ draṣṭuṃ sakṛd apy āgamiṣyati || 14 || 
 
 
 BRP197.015.1  athavā kiṃ tadālāpaiḥ kriyantām aparāḥ kathāḥ | 
 BRP197.015.2  yad asmābhir vinā tena vināsmākaṃ bhaviṣyati || 15 || 
 
 
 BRP197.016.1  pitā mātā tathā bhrātā bhartā bandhujanaś ca kaḥ | 
 BRP197.016.2  na tyaktas tatkṛte 'smābhir akṛtajñas tato hi saḥ || 16 || 
 
 
 BRP197.017.1  tathāpi kaccid ātmīyam ihāgamanasaṃśrayam | 
 BRP197.017.2  karoti kṛṣṇo vaktavyaṃ bhavatā vacanāmṛtam || 17 || 
 
 
 BRP197.018.1  dāmodaro 'sau govindaḥ purastrīsaktamānasaḥ | 
 BRP197.018.2  apetaprītir asmāsu durdarśaḥ pratibhāti naḥ || 18 || 
 
 vyāsa uvāca: 
 
 BRP197.019.1  āmantritaḥ sa kṛṣṇeti punar dāmodareti ca | 
 BRP197.019.2  jahasuḥ susvaraṃ gopyo hariṇā kṛṣṭacetasaḥ || 19 || 
 
 
 BRP197.020.1  sandeśaiḥ saumyamadhuraiḥ premagarbhair agarvitaiḥ | 
 BRP197.020.2  rāmeṇāśvāsitā gopyaḥ kṛṣṇasyātimadhusvaraiḥ || 20 || 
 
 
 BRP197.021.1  gopaiś ca pūrvavad rāmaḥ parihāsamanoharaiḥ | 
 BRP197.021.2  kathāś cakāra premṇā ca saha tair vrajabhūmiṣu || 21 || 
 
 
 
        Chapter 198: Balarāma forcing Yamunā to change her course
         SS  308 
 vyāsa uvāca: 
 
 BRP198.001.1  vane viharatas tasya saha gopair mahātmanaḥ | 
 BRP198.001.2  mānuṣacchadmarūpasya śeṣasya dharaṇībhṛtaḥ || 1 || 
 
 
 BRP198.002.1  niṣpāditorukāryasya kāryeṇaivāvatāriṇaḥ | 
 BRP198.002.2  upabhogārtham atyarthaṃ varuṇaḥ prāha vāruṇīm || 2 || 
 
 varuṇa uvāca: 
 
 BRP198.003.1  abhīṣṭāṃ sarvadā hy asya madire tvaṃ mahaujasaḥ | 
 BRP198.003.2  anantasyopabhogāya tasya gaccha mude śubhe || 3 || 
 
 vyāsa uvāca: 
 
 BRP198.004.1  ity uktā vāruṇī tena sannidhānam athākarot | 
 BRP198.004.2  vṛndāvanataṭotpannakadambatarukoṭare || 4 || 
 
 
 
 BRP198.005.1  vicaran baladevo 'pi madirāgandham uddhatam | 
 BRP198.005.2  āghrāya madirāharṣam avāpātha purātanam || 5 || 
 
 
 BRP198.006.1  tataḥ kadambāt sahasā madyadhārāṃ sa lāṅgalī | 
 BRP198.006.2  patantīṃ vīkṣya munayaḥ prayayau paramāṃ mudam || 6 || 
 
 
 BRP198.007.1  papau ca gopagopībhiḥ samaveto mudānvitaḥ | 
 BRP198.007.2  upagīyamāno lalitaṃ gītavādyaviśāradaiḥ || 7 || 
 
 
 BRP198.008.1  śramato 'tyantagharmāmbhaḥkaṇikāmauktikojjvalaḥ | 
 BRP198.008.2  āgaccha yamune snātum icchāmīty āha vihvalaḥ || 8 || 
 
 
 BRP198.009.1  tasya vācaṃ nadī sā tu mattoktām avamanya vai | 
 BRP198.009.2  nājagāma tataḥ kruddho halaṃ jagrāha lāṅgalī || 9 || 
 
 
 BRP198.010.1  gṛhītvā tāṃ taṭenaiva cakarṣa madavihvalaḥ | 
 BRP198.010.2  pāpe nāyāsi nāyāsi gamyatām icchayānyataḥ || 10 || 
 
 
 BRP198.011.1  sā kṛṣṭā tena sahasā mārgaṃ santyajya nimnagā | 
 BRP198.011.2  yatrāste baladevo 'sau plāvayām āsa tad vanam || 11 || 
 
 
 BRP198.012.1  śarīriṇī tathopetya trāsavihvalalocanā | 
 BRP198.012.2  prasīdety abravīd rāmaṃ muñca māṃ muśalāyudha || 12 || 
 
 
 BRP198.013.1  so 'bravīd avajānāsi mama śauryabalaṃ yadi | 
 BRP198.013.2  so 'haṃ tvāṃ halapātena nayiṣyāmi sahasradhā || 13 || 
 
 vyāsa uvāca: 
 
 BRP198.014.1  ity uktayātisantrastas tayā nadyā prasāditaḥ | 
 BRP198.014.2  bhūbhāge plāvite tatra mumoca yamunāṃ balaḥ || 14 || 
 
 
 BRP198.015.1  tataḥ snātasya vai kāntir ājagāma mahāvane | 
 BRP198.015.2  avataṃsotpalaṃ cāru gṛhītvaikaṃ ca kuṇḍalam || 15 || 
 
 
 BRP198.016.1  varuṇaprahitāṃ cāsmai mālām amlānapaṅkajām | 
 BRP198.016.2  samudrārhe tathā vastre nīle lakṣmīr ayacchata || 16 || 
 
 
 BRP198.017.1  kṛtāvataṃsaḥ sa tadā cārukuṇḍalabhūṣitaḥ | 
 BRP198.017.2  nīlāmbaradharaḥ sragvī śuśubhe kāntisaṃyutaḥ || 17 || 
 
 
 BRP198.018.1  itthaṃ vibhūṣito reme tatra rāmas tadā vraje | 
 BRP198.018.2  māsadvayena yātaś ca punaḥ sa mathurāṃ purīm || 18 || 
 
 
 BRP198.019.1  revatīṃ caiva tanayāṃ raivatasya mahīpateḥ | 
 BRP198.019.2  upayeme balas tasyāṃ jajñāte niśaṭholmukau || 19 || 
 
 
 
        Chapter 199: Marriage of Kṛṣṇa and Rukmiṇī
         SS  308 
 vyāsa uvāca: 
 
 BRP199.001.1  bhīṣmakaḥ kuṇḍine rājā vidarbhaviṣaye 'bhavat | 
 BRP199.001.2  rukmiṇī tasya duhitā rukmī caiva suto dvijāḥ || 1 || 
 
 
 BRP199.002.1  rukmiṇīṃ cakame kṛṣṇaḥ sā ca taṃ cāruhāsinī | 
 BRP199.002.2  na dadau yācate caināṃ rukmī dveṣeṇa cakriṇe || 2 || 
 
 
 
 BRP199.003.1  dadau sa śiśupālāya jarāsandhapracoditaḥ | 
 BRP199.003.2  bhīṣmako rukmiṇā sārdhaṃ rukmiṇīm uruvikramaḥ || 3 || 
 
 
 BRP199.004.1  vivāhārthaṃ tataḥ sarve jarāsandhamukhā nṛpāḥ | 
 BRP199.004.2  bhīṣmakasya puraṃ jagmuḥ śiśupālaś ca kuṇḍinam || 4 || 
 
 
 BRP199.005.1  kṛṣṇo 'pi balabhadrādyair yadubhiḥ parivāritaḥ | 
 BRP199.005.2  prayayau kuṇḍinaṃ draṣṭuṃ vivāhaṃ caidyabhūpateḥ || 5 || 
 
 
 BRP199.006.1  śvobhāvini vivāhe tu tāṃ kanyāṃ hṛtavān hariḥ | 
 BRP199.006.2  vipakṣabhāvam āsādya rāmādyeṣv eva bandhuṣu || 6 || 
 
 
 BRP199.007.1  tataś ca pauṇḍrakaḥ śrīmān dantavaktro vidūrathaḥ | 
 BRP199.007.2  śiśupālo jarāsandhaḥ śālvādyāś ca mahībhṛtaḥ || 7 || 
 
 
 BRP199.008.1  kupitās te hariṃ hantuṃ cakrur udyogam uttamam | 
 BRP199.008.2  nirjitāś ca samāgamya rāmādyair yadupuṅgavaiḥ || 8 || 
 
 
 BRP199.009.1  kuṇḍinaṃ na pravekṣyāmi ahatvā yudhi keśavam | 
 BRP199.009.2  kṛtvā pratijñāṃ rukmī ca hantuṃ kṛṣṇam abhidrutaḥ || 9 || 
 
 
 BRP199.010.1  hatvā balaṃ sa nāgāśvapattisyandanasaṅkulam | 
 BRP199.010.2  nirjitaḥ pātitaś corvyāṃ līlayaiva sa cakriṇā || 10 || 
 
 
 BRP199.011.1  nirjitya rukmiṇaṃ samyag upayeme sa rukmiṇīm | 
 BRP199.011.2  rākṣasena vidhānena samprāpto madhusūdanaḥ || 11 || 
 
 
 BRP199.012.1  tasyāṃ jajñe ca pradyumno madanāṃśaḥ sa vīryavān | 
 BRP199.012.2  jahāra śambaro yaṃ vai yo jaghāna ca śambaram || 12 || 
 
 
 
        Chapter 200: Abduction of Pradyumna and his killing of Śambara
         SS  308-309 
 munaya ūcuḥ: 
 
 BRP200.001.1  śambareṇa hṛto vīraḥ pradyumnaḥ sa kathaṃ punaḥ | 
 BRP200.001.2  śambaraś ca mahāvīryaḥ pradyumnena kathaṃ hataḥ || 1 || 
 
 vyāsa uvāca: 
 
 BRP200.002.1  ṣaṣṭhe 'hni jātamātre tu pradyumnaṃ sūtikāgṛhāt | 
 BRP200.002.2  mamaiṣa hanteti dvijā hṛtavān kālaśambaraḥ || 2 || 
 
 
 BRP200.003.1  nītvā cikṣepa caivainaṃ grāho 'gre lavaṇārṇave | 
 BRP200.003.2  kallolajanitāvarte sughore makarālaye || 3 || 
 
 
 BRP200.004.1  patitaṃ caiva tatraiko matsyo jagrāha bālakam | 
 BRP200.004.2  na mamāra ca tasyāpi jaṭharānaladīpitaḥ || 4 || 
 
 
 BRP200.005.1  matsyabandhaiś ca matsyo 'sau matsyair anyaiḥ saha dvijāḥ | 
 BRP200.005.2  ghātito 'suravaryāya śambarāya niveditaḥ || 5 || 
 
 
 BRP200.006.1  tasya māyāvatī nāma patnī sarvagṛheśvarī | 
 BRP200.006.2  kārayām āsa sūdānām ādhipatyam aninditā || 6 || 
 
 
 BRP200.007.1  dārite matsyajaṭhare dadṛśe sātiśobhanam | 
 BRP200.007.2  kumāraṃ manmathataror dagdhasya prathamāṅkuram || 7 || 
 
 
 
 BRP200.008.1  ko 'yaṃ katham ayaṃ matsyajaṭhare samupāgataḥ | 
 BRP200.008.2  ity evaṃ kautukāviṣṭāṃ tāṃ tanvīṃ prāha nāradaḥ || 8 || 
 
 nārada uvāca: 
 
 BRP200.009.1  ayaṃ samastajagatāṃ sṛṣṭisaṃhārakāriṇā | 
 BRP200.009.2  śambareṇa hṛtaḥ kṛṣṇatanayaḥ sūtikāgṛhāt || 9 || 
 
 
 BRP200.010.1  kṣiptaḥ samudre matsyena nigīrṇas te vaśaṃ gataḥ | 
 BRP200.010.2  nararatnam idaṃ subhru viśrabdhā paripālaya || 10 || 
 
 vyāsa uvāca: 
 
 BRP200.011.1  nāradenaivam uktā sā pālayām āsa taṃ śiśum | 
 BRP200.011.2  bālyād evātirāgeṇa rūpātiśayamohitā || 11 || 
 
 
 BRP200.012.1  sa yadā yauvanābhogabhūṣito 'bhūd dvijottamāḥ | 
 BRP200.012.2  sābhilāṣā tadā sā tu babhūva gajagāminī || 12 || 
 
 
 BRP200.013.1  māyāvatī dadau cāsmai māyā sarvā mahātmane | 
 BRP200.013.2  pradyumnāyātmabhūtāya tannyastahṛdayekṣaṇā | 
 BRP200.013.3  prasajjantīṃ tu tām āha sa kārṣṇiḥ kamalalocanaḥ || 13 || 
 
 pradyumna uvāca: 
 
 BRP200.014.1  mātṛbhāvaṃ vihāyaiva kimarthaṃ vartase 'nyathā || 14 || 
 
 vyāsa uvāca: 
 
 BRP200.015.1  sā cāsmai kathayām āsa na putras tvaṃ mameti vai | 
 BRP200.015.2  tanayaṃ tvām ayaṃ viṣṇor hṛtavān kālaśambaraḥ || 15 || 
 
 
 BRP200.016.1  kṣiptaḥ samudre matsyasya samprāpto jaṭharān mayā | 
 BRP200.016.2  sā tu roditi te mātā kāntādyāpy ativatsalā || 16 || 
 
 vyāsa uvāca: 
 
 BRP200.017.1  ity uktaḥ śambaraṃ yuddhe pradyumnaḥ sa samāhvayat | 
 BRP200.017.2  krodhākulīkṛtamanā yuyudhe ca mahābalaḥ || 17 || 
 
 
 BRP200.018.1  hatvā sainyam aśeṣaṃ tu tasya daityasya mādhaviḥ | 
 BRP200.018.2  sapta māyā vyatikramya māyāṃ saṃyuyuje 'ṣṭamīm || 18 || 
 
 
 BRP200.019.1  tayā jaghāna taṃ daityaṃ māyayā kālaśambaram | 
 BRP200.019.2  utpatya ca tayā sārdham ājagāma pituḥ puram || 19 || 
 
 
 BRP200.020.1  antaḥpure ca patitaṃ māyāvatyā samanvitam | 
 BRP200.020.2  taṃ dṛṣṭvā hṛṣṭasaṅkalpā babhūvuḥ kṛṣṇayoṣitaḥ | 
 BRP200.020.3  rukmiṇī cābravīt premṇā āsaktadṛṣṭir aninditā || 20 || 
 
 rukmiṇy uvāca: 
 
 BRP200.021.1  dhanyāyāḥ khalv ayaṃ putro vartate navayauvane | 
 BRP200.021.2  asmin vayasi putro me pradyumno yadi jīvati || 21 || 
 
 
 BRP200.022.1  sabhāgyā jananī vatsa tvayā kāpi vibhūṣitā | 
 BRP200.022.2  athavā yādṛśaḥ sneho mama yādṛg vapuś ca te | 
 BRP200.022.3  harer apatyaṃ suvyaktaṃ bhavān vatsa bhaviṣyati || 22 || 
 
 vyāsa uvāca: 
 
 BRP200.023.1  etasminn antare prāptaḥ saha kṛṣṇena nāradaḥ | 
 BRP200.023.2  antaḥpuravarāṃ devīṃ rukmiṇīṃ prāha harṣitaḥ || 23 || 
 
 
 śrīkṛṣṇa uvāca: 
 
 BRP200.024.1  eṣa te tanayaḥ subhru hatvā śambaram āgataḥ | 
 BRP200.024.2  hṛto yenābhavat pūrvaṃ putras te sūtikāgṛhāt || 24 || 
 
 
 BRP200.025.1  iyaṃ māyāvatī bhāryā tanayasyāsya te satī | 
 BRP200.025.2  śambarasya na bhāryeyaṃ śrūyatām atra kāraṇam || 25 || 
 
 
 BRP200.026.1  manmathe tu gate nāśaṃ tadudbhavaparāyaṇā | 
 BRP200.026.2  śambaraṃ mohayām āsa māyārūpeṇa rukmiṇi || 26 || 
 
 
 BRP200.027.1  vivāhādyupabhogeṣu rūpaṃ māyāmayaṃ śubham | 
 BRP200.027.2  darśayām āsa daityasya tasyeyaṃ madirekṣaṇā || 27 || 
 
 
 BRP200.028.1  kāmo 'vatīrṇaḥ putras te tasyeyaṃ dayitā ratiḥ | 
 BRP200.028.2  viśaṅkā nātra kartavyā snuṣeyaṃ tava śobhanā || 28 || 
 
 vyāsa uvāca: 
 
 BRP200.029.1  tato harṣasamāviṣṭau rukmiṇīkeśavau tadā | 
 BRP200.029.2  nagarī ca samastā sā sādhu sādhv ity abhāṣata || 29 || 
 
 
 BRP200.030.1  ciraṃ naṣṭena putreṇa saṅgatāṃ prekṣya rukmiṇīm | 
 BRP200.030.2  avāpa vismayaṃ sarvo dvāravatyāṃ janas tadā || 30 || 
 
 
 
        Chapter 201: Marriage of Aniruddha; killing of Rukmin
         SS  309-310 
 vyāsa uvāca: 
 
 BRP201.001.1  cārudeṣṇaṃ sudeṣṇaṃ ca cārudehaṃ ca śobhanam | 
 BRP201.001.2  suṣeṇaṃ cāruguptaṃ ca bhadracāruṃ tathāparam || 1 || 
 
 
 BRP201.002.1  cāruvindaṃ sucāruṃ ca cāruṃ ca balināṃ varam | 
 BRP201.002.2  rukmiṇy ajanayat putrān kanyāṃ cārumatīṃ tathā || 2 || 
 
 
 BRP201.003.1  anyāś ca bhāryāḥ kṛṣṇasya babhūvuḥ sapta śobhanāḥ | 
 BRP201.003.2  kālindī mitravindā ca satyā nāgnajitī tathā || 3 || 
 
 
 BRP201.004.1  devī jāmbavatī cāpi sadā tuṣṭā tu rohiṇī | 
 BRP201.004.2  madrarājasutā cānyā suśīlā śīlamaṇḍalā || 4 || 
 
 
 BRP201.005.1  sātrājitī satyabhāmā lakṣmaṇā cāruhāsinī | 
 BRP201.005.2  ṣoḍaśātra sahasrāṇi strīṇām anyāni cakriṇaḥ || 5 || 
 
 
 BRP201.006.1  pradyumno 'pi mahāvīryo rukmiṇas tanayāṃ śubhām | 
 BRP201.006.2  svayaṃvarasthāṃ jagrāha sāpi taṃ tanayaṃ hareḥ || 6 || 
 
 
 BRP201.007.1  tasyām asyābhavat putro mahābalaparākramaḥ | 
 BRP201.007.2  aniruddho raṇe ruddho vīryodadhir arindamaḥ || 7 || 
 
 
 BRP201.008.1  tasyāpi rukmiṇaḥ pautrīṃ varayām āsa keśavaḥ | 
 BRP201.008.2  dauhitrāya dadau rukmī spardhayann api śauriṇā || 8 || 
 
 
 BRP201.009.1  tasyā vivāhe rāmādyā yādavā hariṇā saha | 
 BRP201.009.2  rukmiṇo nagaraṃ jagmur nāmnā bhojakaṭaṃ dvijāḥ || 9 || 
 
 
 BRP201.010.1  vivāhe tatra nirvṛtte prādyumneḥ sumahātmanaḥ | 
 BRP201.010.2  kaliṅgarājapramukhā rukmiṇaṃ vākyam abruvan || 10 || 
 
 kaliṅgādaya ūcuḥ: 
 
 BRP201.011.1  anakṣajño halī dyūte tathāsya vyasanaṃ mahat | 
 BRP201.011.2  tan nayāmo balaṃ tasmād dyūtenaiva mahādyute || 11 || 
 
 
 vyāsa uvāca: 
 
 BRP201.012.1  tatheti tān āha nṛpān rukmī balasamanvitaḥ | 
 BRP201.012.2  sabhāyāṃ saha rāmeṇa cakre dyūtaṃ ca vai tadā || 12 || 
 
 
 BRP201.013.1  sahasram ekaṃ niṣkāṇāṃ rukmiṇā vijito balaḥ | 
 BRP201.013.2  dvitīye divase cānyat sahasraṃ rukmiṇā jitaḥ || 13 || 
 
 
 BRP201.014.1  tato daśa sahasrāṇi niṣkāṇāṃ paṇam ādade | 
 BRP201.014.2  balabhadraprapannāni rukmī dyūtavidāṃ varaḥ || 14 || 
 
 
 BRP201.015.1  tato jahāsātha balaṃ kaliṅgādhipatir dvijāḥ | 
 BRP201.015.2  dantān vidarśayan mūḍho rukmī cāha madoddhataḥ || 15 || 
 
 rukmy uvāca: 
 
 BRP201.016.1  avidyo 'yaṃ mahādyūte balabhadraḥ parājitaḥ | 
 BRP201.016.2  mṛṣaivākṣāvalepatvād yo 'yaṃ mene 'kṣakovidam || 16 || 
 
 
 BRP201.017.1  dṛṣṭvā kaliṅgarājaṃ tu prakāśadaśanānanam | 
 BRP201.017.2  rukmiṇaṃ cāpi durvākyaṃ kopaṃ cakre halāyudhaḥ || 17 || 
 
 vyāsa uvāca: 
 
 BRP201.018.1  tataḥ kopaparītātmā niṣkakoṭiṃ halāyudhaḥ | 
 BRP201.018.2  glahaṃ jagrāha rukmī ca tatas tv akṣān apātayat || 18 || 
 
 
 BRP201.019.1  ajayad baladevo 'tha prāhoccais taṃ jitaṃ mayā | 
 BRP201.019.2  mameti rukmī prāhoccair alīkoktair alaṃ balam || 19 || 
 
 
 BRP201.020.1  tvayokto 'yaṃ glahaḥ satyaṃ na mamaiṣo 'numoditaḥ | 
 BRP201.020.2  evaṃ tvayā ced vijitaṃ na mayā vijitaṃ katham || 20 || 
 
 
 BRP201.021.1  tato 'ntarikṣe vāg uccaiḥ prāha gambhīranādinī | 
 BRP201.021.2  baladevasya taṃ kopaṃ vardhayantī mahātmanaḥ || 21 || 
 
 ākāśavāg uvāca: 
 
 BRP201.022.1  jitaṃ tu baladevena rukmiṇā bhāṣitaṃ mṛṣā | 
 BRP201.022.2  anuktvā vacanaṃ kiñcit kṛtaṃ bhavati karmaṇā || 22 || 
 
 vyāsa uvāca: 
 
 BRP201.023.1  tato balaḥ samutthāya krodhasaṃraktalocanaḥ | 
 BRP201.023.2  jaghānāṣṭāpadenaiva rukmiṇaṃ sa mahābalaḥ || 23 || 
 
 
 BRP201.024.1  kaliṅgarājaṃ cādāya visphurantaṃ balād balaḥ | 
 BRP201.024.2  babhañja dantān kupito yaiḥ prakāśaṃ jahāsa saḥ || 24 || 
 
 
 BRP201.025.1  ākṛṣya ca mahāstambhaṃ jātarūpamayaṃ balaḥ | 
 BRP201.025.2  jaghāna ye tatpakṣās tān bhūbhṛtaḥ kupito balaḥ || 25 || 
 
 
 BRP201.026.1  tato hāhākṛtaṃ sarvaṃ palāyanaparaṃ dvijāḥ | 
 BRP201.026.2  tad rājamaṇḍalaṃ sarvaṃ babhūva kupite bale || 26 || 
 
 
 BRP201.027.1  balena nihataṃ śrutvā rukmiṇaṃ madhusūdanaḥ | 
 BRP201.027.2  novāca vacanaṃ kiñcid rukmiṇībalayor bhayāt || 27 || 
 
 
 BRP201.028.1  tato 'niruddham ādāya kṛtodvāhaṃ dvijottamāḥ | 
 BRP201.028.2  dvārakām ājagāmātha yaducakraṃ sakeśavam || 28 || 
 
 
 
 
        Chapter 202: Naraka-episode
         SS  310 
 vyāsa uvāca: 
 
 BRP202.001.1  dvāravatyāṃ tataḥ śauriṃ śakras tribhuvaneśvaraḥ | 
 BRP202.001.2  ājagāmātha munayo mattairāvatapṛṣṭhagaḥ || 1 || 
 
 
 BRP202.002.1  praviśya dvārakāṃ so 'tha samīpe ca hares tadā | 
 BRP202.002.2  kathayām āsa daityasya narakasya viceṣṭitam || 2 || 
 
 indra uvāca: 
 
 BRP202.003.1  tvayā nāthena devānāṃ manuṣyatve 'pi tiṣṭhatā | 
 BRP202.003.2  praśamaṃ sarvaduḥkhāni nītāni madhusūdana || 3 || 
 
 
 BRP202.004.1  tapasvijanarakṣāyai so 'riṣṭo dhenukas tathā | 
 BRP202.004.2  pralambādyās tathā keśī te sarve nihatās tvayā || 4 || 
 
 
 BRP202.005.1  kaṃsaḥ kuvalayāpīḍaḥ pūtanā bālaghātinī | 
 BRP202.005.2  nāśaṃ nītās tvayā sarve ye 'nye jagadupadravāḥ || 5 || 
 
 
 BRP202.006.1  yuṣmaddordaṇḍasambuddhiparitrāte jagattraye | 
 BRP202.006.2  yajñe yajñahaviḥ prāśya tṛptiṃ yānti divaukasaḥ || 6 || 
 
 
 BRP202.007.1  so 'haṃ sāmpratam āyāto yannimittaṃ janārdana | 
 BRP202.007.2  tac chrutvā tatpratīkāraprayatnaṃ kartum arhasi || 7 || 
 
 
 BRP202.008.1  bhaumo 'yaṃ narako nāma prāgjyotiṣapureśvaraḥ | 
 BRP202.008.2  karoti sarvabhūtānām apaghātam arindama || 8 || 
 
 
 BRP202.009.1  devasiddhasurādīnāṃ nṛpāṇāṃ ca janārdana | 
 BRP202.009.2  hatvā tu so 'suraḥ kanyā rurodha nijamandire || 9 || 
 
 
 BRP202.010.1  chattraṃ yat salilasrāvi taj jahāra pracetasaḥ | 
 BRP202.010.2  mandarasya tathā śṛṅgaṃ hṛtavān maṇiparvatam || 10 || 
 
 
 BRP202.011.1  amṛtasrāviṇī divye mātur me 'mṛtakuṇḍale | 
 BRP202.011.2  jahāra so 'suro 'dityā vāñchaty airāvataṃ dvipam || 11 || 
 
 
 BRP202.012.1  durnītam etad govinda mayā tasya tavoditam | 
 BRP202.012.2  yad atra pratikartavyaṃ tat svayaṃ parimṛśyatām || 12 || 
 
 vyāsa uvāca: 
 
 BRP202.013.1  iti śrutvā smitaṃ kṛtvā bhagavān devakīsutaḥ | 
 BRP202.013.2  gṛhītvā vāsavaṃ haste samuttasthau varāsanāt || 13 || 
 
 
 BRP202.014.1  sañcintitam upāruhya garuḍaṃ gaganecaram | 
 BRP202.014.2  satyabhāmāṃ samāropya yayau prāgjyotiṣaṃ puram || 14 || 
 
 
 BRP202.015.1  āruhyairāvataṃ nāgaṃ śakro 'pi tridaśālayam | 
 BRP202.015.2  tato jagāma sumanāḥ paśyatāṃ dvārakaukasām || 15 || 
 
 
 BRP202.016.1  prāgjyotiṣapurasyāsya samantāc chatayojanam | 
 BRP202.016.2  ācitaṃ bhairavaiḥ pāśaiḥ parasainyanivāraṇe || 16 || 
 
 
 BRP202.017.1  tāṃś ciccheda hariḥ pāśān kṣiptvā cakraṃ sudarśanam | 
 BRP202.017.2  tato muraḥ samuttasthau taṃ jaghāna ca keśavaḥ || 17 || 
 
 
 BRP202.018.1  muros tu tanayān sapta sahasrās tāṃs tato hariḥ | 
 BRP202.018.2  cakradhārāgninirdagdhāṃś cakāra śalabhān iva || 18 || 
 
 
 BRP202.019.1  hatvā muraṃ hayagrīvaṃ tathā pañcajanaṃ dvijāḥ | 
 BRP202.019.2  prāgjyotiṣapuraṃ dhīmāṃs tvarāvān samupādravat || 19 || 
 
 
 
 BRP202.020.1  narakenāsya tatrābhūn mahāsainyena saṃyugaḥ | 
 BRP202.020.2  kṛṣṇasya yatra govindo jaghne daityān sahasraśaḥ || 20 || 
 
 
 BRP202.021.1  śastrāstravarṣaṃ muñcantaṃ sa bhaumaṃ narakaṃ balī | 
 BRP202.021.2  kṣiptvā cakraṃ dvidhā cakre cakrī daiteyacakrahā || 21 || 
 
 
 BRP202.022.1  hate tu narake bhūmir gṛhītvāditikuṇḍale | 
 BRP202.022.2  upatasthe jagannāthaṃ vākyaṃ cedam athābravīt || 22 || 
 
 dharaṇy uvāca: 
 
 BRP202.023.1  yadāham uddhṛtā nātha tvayā śūkaramūrtinā | 
 BRP202.023.2  tvatsaṃsparśabhavaḥ putras tadāyaṃ mayy ajāyata || 23 || 
 
 
 BRP202.024.1  so 'yaṃ tvayaiva datto me tvayaiva vinipātitaḥ | 
 BRP202.024.2  gṛhāṇa kuṇḍale ceme pālayāsya ca santatim || 24 || 
 
 
 BRP202.025.1  bhārāvataraṇārthāya mamaiva bhagavān imam | 
 BRP202.025.2  aṃśena lokam āyātaḥ prasādasumukha prabho || 25 || 
 
 
 BRP202.026.1  tvaṃ kartā ca vikartā ca saṃhartā prabhavo 'vyayaḥ | 
 BRP202.026.2  jagatsvarūpo yaś ca tvaṃ stūyase 'cyuta kiṃ mayā || 26 || 
 
 
 BRP202.027.1  vyāpī vyāpyaḥ kriyā kartā kāryaṃ ca bhagavān sadā | 
 BRP202.027.2  sarvabhūtātmabhūtātmā stūyase 'cyuta kiṃ mayā || 27 || 
 
 
 BRP202.028.1  paramātmā tvam ātmā ca bhūtātmā cāvyayo bhavān | 
 BRP202.028.2  yadā tadā stutir nāsti kimarthaṃ te pravartatām || 28 || 
 
 
 BRP202.029.1  prasīda sarvabhūtātman narakena kṛtaṃ ca yat | 
 BRP202.029.2  tat kṣamyatām adoṣāya matsutaḥ sa nipātitaḥ || 29 || 
 
 vyāsa uvāca: 
 
 BRP202.030.1  tatheti coktvā dharaṇīṃ bhagavān bhūtabhāvanaḥ | 
 BRP202.030.2  ratnāni narakāvāsāj jagrāha munisattamāḥ || 30 || 
 
 
 BRP202.031.1  kanyāpure sa kanyānāṃ ṣoḍaśātulavikramaḥ | 
 BRP202.031.2  śatādhikāni dadṛśe sahasrāṇi dvijottamāḥ || 31 || 
 
 
 BRP202.032.1  caturdaṃṣṭrān gajāṃś cogrān ṣaṭ sahasrāṇi dṛṣṭavān | 
 BRP202.032.2  kāmbojānāṃ tathāśvānāṃ niyutāny ekaviṃśatim || 32 || 
 
 
 BRP202.033.1  kanyās tāś ca tathā nāgāṃs tān aśvān dvārakāṃ purīm | 
 BRP202.033.2  prāpayām āsa govindaḥ sadyo narakakiṅkaraiḥ || 33 || 
 
 
 BRP202.034.1  dadṛśe vāruṇaṃ chattraṃ tathaiva maṇiparvatam | 
 BRP202.034.2  āropayām āsa harir garuḍe patageśvare || 34 || 
 
 
 BRP202.035.1  āruhya ca svayaṃ kṛṣṇaḥ satyabhāmāsahāyavān | 
 BRP202.035.2  adityāḥ kuṇḍale dātuṃ jagāma tridaśālayam || 35 || 
 
 
 
 
        Chapter 203: Kṛṣṇa and Satyabhāmā in the world of the gods
         SS  311-312 
 vyāsa uvāca: 
 
 BRP203.001.1  garuḍo vāruṇaṃ chattraṃ tathaiva maṇiparvatam | 
 BRP203.001.2  sabhāryaṃ ca hṛṣīkeśaṃ līlayaiva vahan yayau || 1 || 
 
 
 BRP203.002.1  tataḥ śaṅkham upādhmāya svargadvāraṃ gato hariḥ | 
 BRP203.002.2  upatasthus tato devāḥ sārghapātrā janārdanam || 2 || 
 
 
 BRP203.003.1  sa devair arcitaḥ kṛṣṇo devamātur niveśanam | 
 BRP203.003.2  sitābhraśikharākāraṃ praviśya dadṛśe 'ditim || 3 || 
 
 
 BRP203.004.1  sa tāṃ praṇamya śakreṇa sahitaḥ kuṇḍalottame | 
 BRP203.004.2  dadau narakanāśaṃ ca śaśaṃsāsyai janārdanaḥ || 4 || 
 
 
 BRP203.005.1  tataḥ prītā jaganmātā dhātāraṃ jagatāṃ harim | 
 BRP203.005.2  tuṣṭāvāditir avyagraṃ kṛtvā tatpravaṇaṃ manaḥ || 5 || 
 
 aditir uvāca: 
 
 BRP203.006.1  namas te puṇḍarīkākṣa bhaktānām abhayaṅkara | 
 BRP203.006.2  sanātanātman bhūtātman sarvātman bhūtabhāvana || 6 || 
 
 
 BRP203.007.1  praṇetar manaso buddher indriyāṇāṃ guṇātmaka | 
 BRP203.007.2  sitadīrghādiniḥśeṣakalpanāparivarjita || 7 || 
 
 
 BRP203.008.1  janmādibhir asaṃspṛṣṭasvapnādivārivarjitaḥ | 
 BRP203.008.2  sandhyā rātrir ahar bhūmir gaganaṃ vāyur ambu ca || 8 || 
 
 
 BRP203.009.1  hutāśano mano buddhir bhūtādis tvaṃ tathācyuta | 
 BRP203.009.2  sṛṣṭisthitivināśānāṃ kartā kartṛpatir bhavān || 9 || 
 
 
 BRP203.010.1  brahmaviṣṇuśivākhyābhir ātmamūrtibhir īśvaraḥ | 
 BRP203.010.2  māyābhir etad vyāptaṃ te jagat sthāvarajaṅgamam || 10 || 
 
 
 BRP203.011.1  anātmany ātmavijñānaṃ sā te māyā janārdana | 
 BRP203.011.2  ahaṃ mameti bhāvo 'tra yayā samupajāyate || 11 || 
 
 
 BRP203.012.1  saṃsāramadhye māyāyās tavaitan nātha ceṣṭitam | 
 BRP203.012.2  yaiḥ svadharmaparair nātha narair ārādhito bhavān || 12 || 
 
 
 BRP203.013.1  te taranty akhilām etāṃ māyām ātmavimuktaye | 
 BRP203.013.2  brahmādyāḥ sakalā devā manuṣyāḥ paśavas tathā || 13 || 
 
 
 BRP203.014.1  viṣṇumāyāmahāvarte mohāndhatamasāvṛtāḥ | 
 BRP203.014.2  ārādhya tvām abhīpsante kāmān ātmabhavakṣaye || 14 || 
 
 
 BRP203.015.1  pade te puruṣā baddhā māyayā bhagavaṃs tava | 
 BRP203.015.2  mayā tvaṃ putrakāminyā vairipakṣakṣayāya ca || 15 || 
 
 
 BRP203.016.1  ārādhito na mokṣāya māyāvilasitaṃ hi tat | 
 BRP203.016.2  kaupīnācchādanaprāyā vāñchā kalpadrumād api || 16 || 
 
 
 BRP203.017.1  jāyate yad apuṇyānāṃ so 'parādhaḥ svadoṣajaḥ | 
 BRP203.017.2  tat prasīdākhilajaganmāyāmohakarāvyaya || 17 || 
 
 
 BRP203.018.1  ajñānaṃ jñānasadbhāva bhūtabhūteśa nāśaya | 
 BRP203.018.2  namas te cakrahastāya śārṅgahastāya te namaḥ || 18 || 
 
 
 BRP203.019.1  gadāhastāya te viṣṇo śaṅkhahastāya te namaḥ | 
 BRP203.019.2  etat paśyāmi te rūpaṃ sthūlacihnopaśobhitam | 
 BRP203.019.3  na jānāmi paraṃ yat te prasīda parameśvara || 19 || 
 
 
 vyāsa uvāca: 
 
 BRP203.020.1  adityaivaṃ stuto viṣṇuḥ prahasyāha surāraṇim || 20 || 
 
 śrīkṛṣṇa uvāca: 
 
 BRP203.021.1  mātā devi tvam asmākaṃ prasīda varadā bhava || 21 || 
 
 aditir uvāca: 
 
 BRP203.022.1  evam astu yathecchā te tvam aśeṣasurāsuraiḥ | 
 BRP203.022.2  ajeyaḥ puruṣavyāghra martyaloke bhaviṣyasi || 22 || 
 
 vyāsa uvāca: 
 
 BRP203.023.1  tato 'nantaram evāsya śakrāṇīsahitāṃ ditim | 
 BRP203.023.2  satyabhāmā praṇamyāha prasīdeti punaḥ punaḥ || 23 || 
 
 aditir uvāca: 
 
 BRP203.024.1  matprasādān na te subhru jarā vairūpyam eva ca | 
 BRP203.024.2  bhaviṣyaty anavadyāṅgi sarvakāmā bhaviṣyasi || 24 || 
 
 vyāsa uvāca: 
 
 BRP203.025.1  adityā tu kṛtānujño devarājo janārdanam | 
 BRP203.025.2  yathāvat pūjayām āsa bahumānapuraḥsaram || 25 || 
 
 
 BRP203.026.1  tato dadarśa kṛṣṇo 'pi satyabhāmāsahāyavān | 
 BRP203.026.2  devodyānāni sarvāṇi nandanādīni sattamāḥ || 26 || 
 
 
 BRP203.027.1  dadarśa ca sugandhāḍhyaṃ mañjarīpuñjadhāriṇam | 
 BRP203.027.2  śaityāhlādakaraṃ divyaṃ tāmrapallavaśobhitam || 27 || 
 
 
 BRP203.028.1  mathyamāne 'mṛte jātaṃ jātarūpasamaprabham | 
 BRP203.028.2  pārijātaṃ jagannāthaḥ keśavaḥ keśisūdanaḥ | 
 BRP203.028.3  taṃ dṛṣṭvā prāha govindaṃ satyabhāmā dvijottamāḥ || 28 || 
 
 satyabhāmovāca: 
 
 BRP203.029.1  kasmān na dvārakām eṣa nīyate kṛṣṇa pādapaḥ | 
 BRP203.029.2  yadi te tad vacaḥ satyaṃ satyātyarthaṃ priyeti me || 29 || 
 
 
 BRP203.030.1  madgṛhe niṣkuṭārthāya tad ayaṃ nīyatāṃ taruḥ | 
 BRP203.030.2  na me jāmbavatī tādṛg abhīṣṭā na ca rukmiṇī || 30 || 
 
 
 BRP203.031.1  satye yathā tvam ity uktaṃ tvayā kṛṣṇāsakṛt priyam | 
 BRP203.031.2  satyaṃ tad yadi govinda nopacārakṛtaṃ vacaḥ || 31 || 
 
 
 BRP203.032.1  tad astu pārijāto 'yaṃ mama gehavibhūṣaṇam | 
 BRP203.032.2  bibhratī pārijātasya keśapāśena mañjarīm | 
 BRP203.032.3  sapatnīnām ahaṃ madhye śobheyam iti kāmaye || 32 || 
 
 vyāsa uvāca: 
 
 BRP203.033.1  ity uktaḥ sa prahasyainaṃ pārijātaṃ garutmati | 
 BRP203.033.2  āropayām āsa haris tam ūcur vanarakṣiṇaḥ || 33 || 
 
 vanapālā ūcuḥ: 
 
 BRP203.034.1  bhoḥ śacī devarājasya mahiṣī tatparigraham | 
 BRP203.034.2  pārijātaṃ na govinda hartum arhasi pādapam || 34 || 
 
 
 BRP203.035.1  śacīvibhūṣaṇārthāya devair amṛtamanthane | 
 BRP203.035.2  utpādito 'yaṃ na kṣemī gṛhītvainaṃ gamiṣyasi || 35 || 
 
 
 BRP203.036.1  mauḍhyāt prārthayase kṣemī gṛhītvainaṃ ca ko vrajet | 
 BRP203.036.2  avaśyam asya devendro vikṛtiṃ kṛṣṇa yāsyati || 36 || 
 
 
 
 BRP203.037.1  vajrodyatakaraṃ śakram anuyāsyanti cāmarāḥ | 
 BRP203.037.2  tad alaṃ sakalair devair vigraheṇa tavācyuta | 
 BRP203.037.3  vipākakaṭu yat karma na tac chaṃsanti paṇḍitāḥ || 37 || 
 
 vyāsa uvāca: 
 
 BRP203.038.1  ity ukte tair uvācaitān satyabhāmātikopinī || 38 || 
 
 satyabhāmovāca: 
 
 BRP203.039.1  kā śacī pārijātasya ko vā śakraḥ surādhipaḥ | 
 BRP203.039.2  sāmānyaḥ sarvalokānāṃ yady eṣo 'mṛtamanthane || 39 || 
 
 
 BRP203.040.1  samutpannaḥ purā kasmād eko gṛhṇāti vāsavaḥ | 
 BRP203.040.2  yathā surā yathā cendur yathā śrīr vanarakṣiṇaḥ || 40 || 
 
 
 BRP203.041.1  sāmānyaḥ sarvalokasya pārijātas tathā drumaḥ | 
 BRP203.041.2  bhartṛbāhumahāgarvād ruṇaddhy enam atho śacī || 41 || 
 
 
 BRP203.042.1  tat kathyatāṃ drutaṃ gatvā paulomyā vacanaṃ mama | 
 BRP203.042.2  satyabhāmā vadaty evaṃ bhartṛgarvoddhatākṣaram || 42 || 
 
 
 BRP203.043.1  yadi tvaṃ dayitā bhartur yadi tasya priyā hy asi | 
 BRP203.043.2  madbhartur harato vṛkṣaṃ tat kāraya nivāraṇam || 43 || 
 
 
 BRP203.044.1  jānāmi te patiṃ śakraṃ jānāmi tridaśeśvaram | 
 BRP203.044.2  pārijātaṃ tathāpy enaṃ mānuṣī hārayāmi te || 44 || 
 
 vyāsa uvāca: 
 
 BRP203.045.1  ity uktā rakṣiṇo gatvā proccaiḥ procur yathoditam | 
 BRP203.045.2  śacī cotsāhayām āsa tridaśādhipatiṃ patim || 45 || 
 
 
 BRP203.046.1  tataḥ samastadevānāṃ sainyaiḥ parivṛto harim | 
 BRP203.046.2  pravṛktaḥ pārijātārtham indro yodhayituṃ dvijāḥ || 46 || 
 
 
 BRP203.047.1  tataḥ parighanistriṃśagadāśūladharāyudhāḥ | 
 BRP203.047.2  babhūvus tridaśāḥ sajjāḥ śakre vajrakare sthite || 47 || 
 
 
 BRP203.048.1  tato nirīkṣya govindo nāgarājopari sthitam | 
 BRP203.048.2  śakraṃ devaparīvāraṃ yuddhāya samupasthitam || 48 || 
 
 
 BRP203.049.1  cakāra śaṅkhanirghoṣaṃ diśaḥ śabdena pūrayan | 
 BRP203.049.2  mumoca ca śaravrātaṃ sahasrāyutasammitam || 49 || 
 
 
 BRP203.050.1  tato diśo nabhaś caiva dṛṣṭvā śaraśatācitam | 
 BRP203.050.2  mumucus tridaśāḥ sarve śastrāṇy astrāṇy anekaśaḥ || 50 || 
 
 
 BRP203.051.1  ekaikam astraṃ śastraṃ ca devair muktaṃ sahasradhā | 
 BRP203.051.2  ciccheda līlayaiveśo jagatāṃ madhusūdanaḥ || 51 || 
 
 
 BRP203.052.1  pāśaṃ salilarājasya samākṛṣyoragāśanaḥ | 
 BRP203.052.2  cacāla khaṇḍaśaḥ kṛttvā bālapannagadehavat || 52 || 
 
 
 BRP203.053.1  yamena prahitaṃ daṇḍaṃ gadāprakṣepakhaṇḍitam | 
 BRP203.053.2  pṛthivyāṃ pātayām āsa bhagavān devakīsutaḥ || 53 || 
 
 
 BRP203.054.1  śibikāṃ ca dhaneśasya cakreṇa tilaśo vibhuḥ | 
 BRP203.054.2  cakāra śaurir arkendū dṛṣṭipātahataujasau || 54 || 
 
 
 BRP203.055.1  nīto 'gniḥ śataśo bāṇair drāvitā vasavo diśaḥ | 
 BRP203.055.2  cakravicchinnaśūlāgrā rudrā bhuvi nipātitāḥ || 55 || 
 
 
 
 BRP203.056.1  sādhyā viśve ca maruto gandharvāś caiva sāyakaiḥ | 
 BRP203.056.2  śārṅgiṇā preritāḥ sarve vyomni śālmalitūlavat || 56 || 
 
 
 BRP203.057.1  garuḍaś cāpi vaktreṇa pakṣābhyāṃ ca nakhāṅkuraiḥ | 
 BRP203.057.2  bhakṣayann ahanad devān dānavāṃś ca sadā khagaḥ || 57 || 
 
 
 BRP203.058.1  tataḥ śarasahasreṇa devendramadhusūdanau | 
 BRP203.058.2  parasparaṃ vavarṣāte dhārābhir iva toyadau || 58 || 
 
 
 BRP203.059.1  airāvatena garuḍo yuyudhe tatra saṅkule | 
 BRP203.059.2  devaiḥ sametair yuyudhe śakreṇa ca janārdanaḥ || 59 || 
 
 
 BRP203.060.1  chinneṣu śīryamāṇeṣu śastreṣv astreṣu satvaram | 
 BRP203.060.2  jagrāha vāsavo vajraṃ kṛṣṇaś cakraṃ sudarśanam || 60 || 
 
 
 BRP203.061.1  tato hāhākṛtaṃ sarvaṃ trailokyaṃ sacarācaram | 
 BRP203.061.2  vajracakradharau dṛṣṭvā devarājajanārdanau || 61 || 
 
 
 BRP203.062.1  kṣiptaṃ vajram athendreṇa jagrāha bhagavān hariḥ | 
 BRP203.062.2  na mumoca tadā cakraṃ tiṣṭha tiṣṭheti cābravīt || 62 || 
 
 
 BRP203.063.1  pranaṣṭavajraṃ devendraṃ garuḍakṣatavāhanam | 
 BRP203.063.2  satyabhāmābravīd vākyaṃ palāyanaparāyaṇam || 63 || 
 
 satyabhāmovāca: 
 
 BRP203.064.1  trailokyeśvara no yuktaṃ śacībhartuḥ palāyanam | 
 BRP203.064.2  pārijātasragābhogāt tvām upasthāsyate śacī || 64 || 
 
 
 BRP203.065.1  kīdṛśaṃ deva rājyaṃ te pārijātasragujjvalām | 
 BRP203.065.2  apaśyato yathāpūrvaṃ praṇayābhyāgatāṃ śacīm || 65 || 
 
 
 BRP203.066.1  alaṃ śakra prayāsena na vrīḍāṃ yātum arhasi | 
 BRP203.066.2  nīyatāṃ pārijāto 'yaṃ devāḥ santu gatavyathāḥ || 66 || 
 
 
 BRP203.067.1  patigarvāvalepena bahumānapuraḥsaram | 
 BRP203.067.2  na dadarśa gṛhāyātām upacāreṇa māṃ śacī || 67 || 
 
 
 BRP203.068.1  strītvād agurucittāhaṃ svabhartuḥ ślāghanāparā | 
 BRP203.068.2  tataḥ kṛtavatī śakra bhavatā saha vigraham || 68 || 
 
 
 BRP203.069.1  tad alaṃ pārijātena parasvena hṛtena vā | 
 BRP203.069.2  rūpeṇa yaśasā caiva bhavet strī kā na garvitā || 69 || 
 
 vyāsa uvāca: 
 
 BRP203.070.1  ity ukte vai nivavṛte devarājas tayā dvijāḥ | 
 BRP203.070.2  prāha cainām alaṃ caṇḍi sakhi khedātivistaraiḥ || 70 || 
 
 
 BRP203.071.1  na cāpi sargasaṃhārasthitikartākhilasya yaḥ | 
 BRP203.071.2  jitasya tena me vrīḍā jāyate viśvarūpiṇā || 71 || 
 
 
 BRP203.072.1  yasmiñ jagat sakalam etad anādimadhye | 
 BRP203.072.2  yasmād yataś ca na bhaviṣyati sarvabhūtāt | 
 BRP203.072.3  tenodbhavapralayapālanakāraṇena | 
 BRP203.072.4  vrīḍā kathaṃ bhavati devi nirākṛtasya || 72 || 
 
 
 BRP203.073.1  sakalabhuvanamūrtir alpā susūkṣmā | 
 BRP203.073.2  viditasakalavedair jñāyate yasya nānyaiḥ | 
 
 BRP203.073.3  tam ajam akṛtam īśaṃ śāśvataṃ svecchayainaṃ | 
 BRP203.073.4  jagadupakṛtim ādyaṃ ko vijetuṃ samarthaḥ || 73 || 
 
 
 
        Chapter 204: Reconciliation of Kṛṣṇa and Indra; the Pārijāta-tree on earth
         SS  312 
 vyāsa uvāca: 
 
 BRP204.001.1  saṃstuto bhagavān itthaṃ devarājena keśavaḥ | 
 BRP204.001.2  prahasya bhāvagambhīram uvācedaṃ dvijottamāḥ || 1 || 
 
 śrībhagavān uvāca: 
 
 BRP204.002.1  devarājo bhavān indro vayaṃ martyā jagatpate | 
 BRP204.002.2  kṣantavyaṃ bhavataivaitad aparādhakṛtaṃ mama || 2 || 
 
 
 BRP204.003.1  pārijātataruś cāyaṃ nīyatām ucitāspadam | 
 BRP204.003.2  gṛhīto 'yaṃ mayā śakra satyāvacanakāraṇāt || 3 || 
 
 
 BRP204.004.1  vajraṃ cedaṃ gṛhāṇa tvaṃ yaṣṭavyaṃ prahitaṃ tvayā | 
 BRP204.004.2  tavaivaitat praharaṇaṃ śakra vairividāraṇam || 4 || 
 
 śakra uvāca: 
 
 BRP204.005.1  vimohayasi mām īśa martyo 'ham iti kiṃ vadan | 
 BRP204.005.2  jānīmas tvāṃ bhagavato 'nantasaukhyavido vayam || 5 || 
 
 
 BRP204.006.1  yo 'si so 'si jagannātha pravṛttau nātha saṃsthitaḥ | 
 BRP204.006.2  jagataḥ śalyaniṣkarṣaṃ karoṣy asurasūdana || 6 || 
 
 
 BRP204.007.1  nīyatāṃ pārijāto 'yaṃ kṛṣṇa dvāravatīṃ purīm | 
 BRP204.007.2  martyaloke tvayā mukte nāyaṃ saṃsthāsyate bhuvi || 7 || 
 
 vyāsa uvāca: 
 
 BRP204.008.1  tathety uktvā tu devendram ājagāma bhuvaṃ hariḥ | 
 BRP204.008.2  prayuktaiḥ siddhagandharvaiḥ stūyamānas tv atharṣibhiḥ || 8 || 
 
 
 BRP204.009.1  jagāma kṛṣṇaḥ sahasā gṛhītvā pādapottamam | 
 BRP204.009.2  tataḥ śaṅkham upādhmāya dvārakopari saṃsthitaḥ || 9 || 
 
 
 BRP204.010.1  harṣam utpādayām āsa dvārakāvāsināṃ dvijāḥ | 
 BRP204.010.2  avatīryātha garuḍāt satyabhāmāsahāyavān || 10 || 
 
 
 BRP204.011.1  niṣkuṭe sthāpayām āsa pārijātaṃ mahātarum | 
 BRP204.011.2  yam abhyetya janaḥ sarvo jātiṃ smarati paurvikīm || 11 || 
 
 
 BRP204.012.1  vāsyate yasya puṣpāṇāṃ gandhenorvī triyojanam | 
 BRP204.012.2  tatas te yādavāḥ sarve devagandhān amānuṣān || 12 || 
 
 
 BRP204.013.1  dadṛśuḥ pādape tasmin kurvato mukhadarśanam | 
 BRP204.013.2  kiṅkaraiḥ samupānītaṃ hastyaśvādi tato dhanam || 13 || 
 
 
 BRP204.014.1  striyaś ca kṛṣṇo jagrāha narakasya parigrahāt | 
 BRP204.014.2  tataḥ kāle śubhe prāpta upayeme janārdanaḥ || 14 || 
 
 
 BRP204.015.1  tāḥ kanyā narakāvāsāt sarvato yāḥ samāhṛtāḥ | 
 BRP204.015.2  ekasminn eva govindaḥ kālenāsāṃ dvijottamāḥ || 15 || 
 
 
 
 BRP204.016.1  jagrāha vidhivat pāṇīn pṛthagdehe svadharmataḥ | 
 BRP204.016.2  ṣoḍaśa strīsahasrāṇi śatam ekaṃ tathādhikam || 16 || 
 
 
 BRP204.017.1  tāvanti cakre rūpāṇi bhagavān madhusūdanaḥ | 
 BRP204.017.2  ekaikaśaś ca tāḥ kanyā menire madhusūdanam || 17 || 
 
 
 BRP204.018.1  mamaiva pāṇigrahaṇaṃ govindaḥ kṛtavān iti | 
 BRP204.018.2  niśāsu jagataḥ sraṣṭā tāsāṃ geheṣu keśavaḥ | 
 BRP204.018.3  uvāsa viprāḥ sarvāsāṃ viśvarūpadharo hariḥ || 18 || 
 
 
 
        Chapter 205: Descendants of Kṛṣṇa; Bāṇa-episode: Uṣā's dream
         SS  312-313 
 vyāsa uvāca: 
 
 BRP205.001.1  pradyumnādyā hareḥ putrā rukmiṇyāṃ kathitā dvijāḥ | 
 BRP205.001.2  bhānvādikāṃś ca vai putrān satyabhāmā vyajāyata || 1 || 
 
 
 BRP205.002.1  dīptimantaḥ prapakṣādyā rohiṇyās tanayā hareḥ | 
 BRP205.002.2  babhūvur jāmbavatyāś ca sāmbādyā bāhuśālinaḥ || 2 || 
 
 
 BRP205.003.1  tanayā bhadravindādyā nāgnajityāṃ mahābalāḥ | 
 BRP205.003.2  saṅgrāmajitpradhānās tu śaibyāyāṃ cābhavan sutāḥ || 3 || 
 
 
 BRP205.004.1  vṛkādyās tu sutā mādrī gātravatpramukhān sutān | 
 BRP205.004.2  avāpa lakṣmaṇā putrān kālindyāś ca śrutādayaḥ || 4 || 
 
 
 BRP205.005.1  anyāsāṃ caiva bhāryāṇāṃ samutpannāni cakriṇaḥ | 
 BRP205.005.2  aṣṭāyutāni putrāṇāṃ sahasrāṇi śataṃ tathā || 5 || 
 
 
 BRP205.006.1  pradyumnaḥ pramukhas teṣāṃ rukmiṇyās tu sutas tataḥ | 
 BRP205.006.2  pradyumnād aniruddho 'bhūd vajras tasmād ajāyata || 6 || 
 
 
 BRP205.007.1  aniruddho raṇe ruddho baleḥ pautrīṃ mahābalaḥ | 
 BRP205.007.2  bāṇasya tanayām ūṣām upayeme dvijottamāḥ || 7 || 
 
 
 BRP205.008.1  yatra yuddham abhūd ghoraṃ hariśaṅkarayor mahat | 
 BRP205.008.2  chinnaṃ sahasraṃ bāhūnāṃ yatra bāṇasya cakriṇā || 8 || 
 
 munaya ūcuḥ: 
 
 BRP205.009.1  kathaṃ yuddham abhūd brahmann uṣārthe harakṛṣṇayoḥ | 
 BRP205.009.2  kathaṃ kṣayaṃ ca bāṇasya bāhūnāṃ kṛtavān hariḥ || 9 || 
 
 
 BRP205.010.1  etat sarvaṃ mahābhāga vaktum arhasi no 'khilam | 
 BRP205.010.2  mahat kautūhalaṃ jātaṃ śrotum etāṃ kathāṃ śubhām || 10 || 
 
 vyāsa uvāca: 
 
 BRP205.011.1  uṣā bāṇasutā viprāḥ pārvatīṃ śambhunā saha | 
 BRP205.011.2  krīḍantīm upalakṣyoccaiḥ spṛhāṃ cakre tadā svayam | 
 BRP205.011.3  tataḥ sakalacittajñā gaurī tām āha bhāminīm || 11 || 
 
 gaury uvāca: 
 
 BRP205.012.1  alam ity anutāpena bhartrā tvam api raṃsyase || 12 || 
 
 vyāsa uvāca: 
 
 BRP205.013.1  ity uktā sā tadā cakre kadeti matim ātmanaḥ | 
 BRP205.013.2  ko vā bhartā mamety enāṃ punar apy āha pārvatī || 13 || 
 
 
 pārvaty uvāca: 
 
 BRP205.014.1  vaiśākhe śukladvādaśyāṃ svapne yo 'bhibhavaṃ tava | 
 BRP205.014.2  kariṣyati sa te bhartā rājaputri bhaviṣyati || 14 || 
 
 vyāsa uvāca: 
 
 BRP205.015.1  tasyāṃ tithau pumān svapne yathā devyā udīritaḥ | 
 BRP205.015.2  tathaivābhibhavaṃ cakre rāgaṃ cakre ca tatra sā | 
 BRP205.015.3  tataḥ prabuddhā puruṣam apaśyantī tam utsukā || 15 || 
 
 uṣovāca: 
 
 BRP205.016.1  kva gato 'sīti nirlajjā dvijāś coktavatī sakhīm | 
 BRP205.016.2  bāṇasya mantrī kumbhāṇḍaś citralekhā tu tatsutā || 16 || 
 
 
 BRP205.017.1  tasyāḥ sakhy abhavat sā ca prāha ko 'yaṃ tvayocyate | 
 BRP205.017.2  yadā lajjākulā nāsya kathayām āsa sā sakhī || 17 || 
 
 
 BRP205.018.1  tadā viśvāsam ānīya sarvam evānvavedayat | 
 BRP205.018.2  viditāyāṃ tu tām āha punar ūṣā yathoditam | 
 BRP205.018.3  devyā tathaiva tatprāptau yo 'bhyupāyaḥ kuruṣva tam || 18 || 
 
 vyāsa uvāca: 
 
 BRP205.019.1  tataḥ paṭe surān daityān gandharvāṃś ca pradhānataḥ | 
 BRP205.019.2  manuṣyāṃś cābhilikhyāsau citralekhāpy adarśayat || 19 || 
 
 
 BRP205.020.1  apāsya sā tu gandharvāṃs tathoragasurāsurān | 
 BRP205.020.2  manuṣyeṣu dadau dṛṣṭiṃ teṣv apy andhakavṛṣṇiṣu || 20 || 
 
 
 BRP205.021.1  kṛṣṇarāmau vilokyāsīt subhrūr lajjāyatekṣaṇā | 
 BRP205.021.2  pradyumnadarśane vrīḍādṛṣṭiṃ ninye tato dvijāḥ || 21 || 
 
 
 BRP205.022.1  dṛṣṭvāniruddhaṃ ca tato lajjā kvāpi nirākṛtā | 
 BRP205.022.2  so 'yaṃ so 'yaṃ mamety ukte tayā sā yogagāminī | 
 BRP205.022.3  yayau dvāravatīm ūṣāṃ samāśvāsya tataḥ sakhī || 22 || 
 
 
 
        Chapter 206: Bāṇa-episode (cont.)
         SS  313-314 
 vyāsa uvāca: 
 
 BRP206.001.1  bāṇo 'pi praṇipatyāgre tataś cāha trilocanam || 1 || 
 
 bāṇa uvāca: 
 
 BRP206.002.1  deva bāhusahasreṇa nirviṇṇo 'haṃ vināhavam | 
 BRP206.002.2  kaccin mamaiṣāṃ bāhūnāṃ sāphalyakaraṇo raṇaḥ | 
 BRP206.002.3  bhaviṣyati vinā yuddhaṃ bhārāya mama kiṃ bhujaiḥ || 2 || 
 
 śaṅkara uvāca: 
 
 BRP206.003.1  mayūradhvajabhaṅgas te yadā bāṇa bhaviṣyati | 
 BRP206.003.2  piśitāśijanānandaṃ prāpsyasi tvaṃ tadā raṇam || 3 || 
 
 vyāsa uvāca: 
 
 BRP206.004.1  tataḥ praṇamya muditaḥ śambhum abhyāgato gṛhāt | 
 BRP206.004.2  bhagnaṃ dhvajam athālokya hṛṣṭo harṣaṃ paraṃ yayau || 4 || 
 
 
 
 BRP206.005.1  etasminn eva kāle tu yogavidyābalena tam | 
 BRP206.005.2  aniruddham athāninye citralekhā varā sakhī || 5 || 
 
 
 BRP206.006.1  kanyāntaḥpuramadhye taṃ ramamāṇaṃ sahoṣayā | 
 BRP206.006.2  vijñāya rakṣiṇo gatvā śaśaṃsur daityabhūpateḥ || 6 || 
 
 
 BRP206.007.1  vyādiṣṭaṃ kiṅkarāṇāṃ tu sainyaṃ tena mahātmanā | 
 BRP206.007.2  jaghāna parighaṃ lauham ādāya paravīrahā || 7 || 
 
 
 BRP206.008.1  hateṣu teṣu bāṇo 'pi rathasthas tadvadhodyataḥ | 
 BRP206.008.2  yudhyamāno yathāśakti yadā vīreṇa nirjitaḥ || 8 || 
 
 
 BRP206.009.1  māyayā yuyudhe tena sa tadā mantracoditaḥ | 
 BRP206.009.2  tataś ca pannagāstreṇa babandha yadunandanam || 9 || 
 
 
 BRP206.010.1  dvāravatyāṃ kva yāto 'sāv aniruddheti jalpatām | 
 BRP206.010.2  yadūnām ācacakṣe taṃ baddhaṃ bāṇena nāradaḥ || 10 || 
 
 
 BRP206.011.1  taṃ śoṇitapure śrutvā nītaṃ vidyāvidagdhayā | 
 BRP206.011.2  yoṣitā pratyayaṃ jagmur yādavā nāma vairiti || 11 || 
 
 
 BRP206.012.1  tato garuḍam āruhya smṛtamātrāgataṃ hariḥ | 
 BRP206.012.2  balapradyumnasahito bāṇasya prayayau puram || 12 || 
 
 
 BRP206.013.1  purīpraveśe pramathair yuddham āsīn mahābalaiḥ | 
 BRP206.013.2  yayau bāṇapurābhyāśaṃ nītvā tān saṅkṣayaṃ hariḥ || 13 || 
 
 
 BRP206.014.1  tatas tripādas triśirā jvaro māheśvaro mahān | 
 BRP206.014.2  bāṇarakṣārtham atyarthaṃ yuyudhe śārṅgadhanvanā || 14 || 
 
 
 BRP206.015.1  tadbhasmasparśasambhūtatāpaṃ kṛṣṇāṅgasaṅgamāt | 
 BRP206.015.2  avāpa baladevo 'pi samaṃ sammīlitekṣaṇaḥ || 15 || 
 
 
 BRP206.016.1  tataḥ saṃyudhyamānas tu saha devena śārṅgiṇā | 
 BRP206.016.2  vaiṣṇavena jvareṇāśu kṛṣṇadehān nirākṛtaḥ || 16 || 
 
 
 BRP206.017.1  nārāyaṇabhujāghātaparipīḍanavihvalam | 
 BRP206.017.2  taṃ vīkṣya kṣamyatām asyety āha devaḥ pitāmahaḥ || 17 || 
 
 
 BRP206.018.1  tataś ca kṣāntam eveti procya taṃ vaiṣṇavaṃ jvaram | 
 BRP206.018.2  ātmany eva layaṃ ninye bhagavān madhusūdanaḥ || 18 || 
 
 
 BRP206.019.1  mama tvayā samaṃ yuddhaṃ ye smariṣyanti mānavāḥ | 
 BRP206.019.2  vijvarās te bhaviṣyantīty uktvā cainaṃ yayau hariḥ || 19 || 
 
 
 BRP206.020.1  tato 'gnīn bhagavān pañca jitvā nītvā kṣayaṃ tathā | 
 BRP206.020.2  dānavānāṃ balaṃ viṣṇuś cūrṇayām āsa līlayā || 20 || 
 
 
 BRP206.021.1  tataḥ samastasainyena daiteyānāṃ baleḥ sutaḥ | 
 BRP206.021.2  yuyudhe śaṅkaraś caiva kārttikeyaś ca śauriṇā || 21 || 
 
 
 BRP206.022.1  hariśaṅkarayor yuddham atīvāsīt sudāruṇam | 
 BRP206.022.2  cukṣubhuḥ sakalā lokāḥ śastrāstrair bahudhārditāḥ || 22 || 
 
 
 BRP206.023.1  pralayo 'yam aśeṣasya jagato nūnam āgataḥ | 
 BRP206.023.2  menire tridaśā yatra vartamāne mahāhave || 23 || 
 
 
 BRP206.024.1  jṛmbhaṇāstreṇa govindo jṛmbhayām āsa śaṅkaram | 
 BRP206.024.2  tataḥ praṇeśur daiteyāḥ pramathāś ca samantataḥ || 24 || 
 
 
 
 BRP206.025.1  jṛmbhābhibhūtaś ca haro rathopastham upāviśat | 
 BRP206.025.2  na śaśāka tadā yoddhuṃ kṛṣṇenākliṣṭakarmaṇā || 25 || 
 
 
 BRP206.026.1  garuḍakṣatabāhuś ca pradyumnāstreṇa pīḍitaḥ | 
 BRP206.026.2  kṛṣṇahuṅkāranirdhūtaśaktiś cāpayayau guhaḥ || 26 || 
 
 
 BRP206.027.1  jṛmbhite śaṅkare naṣṭe daityasainye guhe jite | 
 BRP206.027.2  nīte pramathasainye ca saṅkṣayaṃ śārṅgadhanvanā || 27 || 
 
 
 BRP206.028.1  nandīśasaṅgṛhītāśvam adhirūḍho mahāratham | 
 BRP206.028.2  bāṇas tatrāyayau yoddhuṃ kṛṣṇakārṣṇibalaiḥ saha || 28 || 
 
 
 BRP206.029.1  balabhadro mahāvīryo bāṇasainyam anekadhā | 
 BRP206.029.2  vivyādha bāṇaiḥ pradyumno dharmataś cāpalāyataḥ || 29 || 
 
 
 BRP206.030.1  ākṛṣya lāṅgalāgreṇa muśalena ca pothitam | 
 BRP206.030.2  balaṃ balena dadṛśe bāṇo bāṇaiś ca cakriṇaḥ || 30 || 
 
 
 BRP206.031.1  tataḥ kṛṣṇasya bāṇena yuddham āsīt samāsataḥ | 
 BRP206.031.2  parasparaṃ tu sandīptān kāyatrāṇavibhedinaḥ || 31 || 
 
 
 BRP206.032.1  kṛṣṇaś ciccheda bāṇāṃs tān bāṇena prahitāñ śaraiḥ | 
 BRP206.032.2  bibheda keśavaṃ bāṇo bāṇaṃ vivyādha cakradhṛk || 32 || 
 
 
 BRP206.033.1  mumucāte tathāstrāṇi bāṇakṛṣṇau jigīṣayā | 
 BRP206.033.2  parasparakṣatiparau parighāṃś ca tato dvijāḥ || 33 || 
 
 
 BRP206.034.1  chidyamāneṣv aśeṣeṣu śastreṣv astre ca sīdati | 
 BRP206.034.2  prācuryeṇa harir bāṇaṃ hantuṃ cakre tato manaḥ || 34 || 
 
 
 BRP206.035.1  tato 'rkaśatasambhūtatejasā sadṛśadyuti | 
 BRP206.035.2  jagrāha daityacakrārir hariś cakraṃ sudarśanam || 35 || 
 
 
 BRP206.036.1  muñcato bāṇanāśāya tac cakraṃ madhuvidviṣaḥ | 
 BRP206.036.2  nagnā daiteyavidyābhūt koṭarī purato hareḥ || 36 || 
 
 
 BRP206.037.1  tām agrato harir dṛṣṭvā mīlitākṣaḥ sudarśanam | 
 BRP206.037.2  mumoca bāṇam uddiśya chettuṃ bāhuvanaṃ ripoḥ || 37 || 
 
 
 BRP206.038.1  krameṇāsya tu bāhūnāṃ bāṇasyācyutacoditam | 
 BRP206.038.2  chedaṃ cakre 'surasyāśu śastrāstrakṣepaṇād drutam || 38 || 
 
 
 BRP206.039.1  chinne bāhuvane tat tu karasthaṃ madhusūdanaḥ | 
 BRP206.039.2  mumukṣur bāṇanāśāya vijñātas tripuradviṣā || 39 || 
 
 
 BRP206.040.1  sa utpatyāha govindaṃ sāmapūrvam umāpatiḥ | 
 BRP206.040.2  vilokya bāṇaṃ dordaṇḍacchedāsṛksrāvavarṣiṇam || 40 || 
 
 rudra uvāca: 
 
 BRP206.041.1  kṛṣṇa kṛṣṇa jagannātha jāne tvāṃ puruṣottamam | 
 BRP206.041.2  pareśaṃ paramātmānam anādinidhanaṃ param || 41 || 
 
 
 BRP206.042.1  devatiryaṅmanuṣyeṣu śarīragrahaṇātmikā | 
 BRP206.042.2  līleyaṃ tava ceṣṭā hi daityānāṃ vadhalakṣaṇā || 42 || 
 
 
 BRP206.043.1  tat prasīdābhayaṃ dattaṃ bāṇasyāsya mayā prabho | 
 BRP206.043.2  tat tvayā nānṛtaṃ kāryaṃ yan mayā vyāhṛtaṃ vacaḥ || 43 || 
 
 
 BRP206.044.1  asmatsaṃśrayavṛddho 'yaṃ nāparādhas tavāvyaya | 
 BRP206.044.2  mayā dattavaro daityas tatas tvāṃ kṣamayāmy aham || 44 || 
 
 vyāsa uvāca: 
 
 BRP206.045.1  ity uktaḥ prāha govindaḥ śūlapāṇim umāpatim | 
 BRP206.045.2  prasannavadano bhūtvā gatāmarṣo 'suraṃ prati || 45 || 
 
 
 śrībhagavān uvāca: 
 
 BRP206.046.1  yuṣmaddattavaro bāṇo jīvatād eṣa śaṅkara | 
 BRP206.046.2  tvadvākyagauravād etan mayā cakraṃ nivartitam || 46 || 
 
 
 BRP206.047.1  tvayā yad abhayaṃ dattaṃ tad dattam abhayaṃ mayā | 
 BRP206.047.2  matto 'vibhinnam ātmānaṃ draṣṭum arhasi śaṅkara || 47 || 
 
 
 BRP206.048.1  yo 'haṃ sa tvaṃ jagac cedaṃ sadevāsuramānuṣam | 
 BRP206.048.2  avidyāmohitātmānaḥ puruṣā bhinnadarśinaḥ || 48 || 
 
 vyāsa uvāca: 
 
 BRP206.049.1  ity uktvā prayayau kṛṣṇaḥ prādyumnir yatra tiṣṭhati | 
 BRP206.049.2  tadbandhaphaṇino neśur garuḍānilaśoṣitāḥ || 49 || 
 
 
 BRP206.050.1  tato 'niruddham āropya sapatnīkaṃ garutmati | 
 BRP206.050.2  ājagmur dvārakāṃ rāmakārṣṇidāmodarāḥ purīm || 50 || 
 
 
 
        Chapter 207: Pauṇḍraka claiming to be Viṣṇu; the burning of Kāśi
         SS  314-315 
 munaya ūcuḥ: 
 
 BRP207.001.1  cakre karma mahac chaurir bibhrad yo mānuṣīṃ tanum | 
 BRP207.001.2  jigāya śakraṃ śarvaṃ ca sarvadevāṃś ca līlayā || 1 || 
 
 
 BRP207.002.1  yac cānyad akarot karma divyaceṣṭāvighātakṛt | 
 BRP207.002.2  kathyatāṃ tan muniśreṣṭha paraṃ kautūhalaṃ hi naḥ || 2 || 
 
 vyāsa uvāca: 
 
 BRP207.003.1  gadato me muniśreṣṭhāḥ śrūyatām idam ādarāt | 
 BRP207.003.2  narāvatāre kṛṣṇena dagdhā vārāṇasī yathā || 3 || 
 
 
 BRP207.004.1  pauṇḍrako vāsudevaś ca vāsudevo 'bhavad bhuvi | 
 BRP207.004.2  avatīrṇas tvam ity ukto janair ajñānamohitaiḥ || 4 || 
 
 
 BRP207.005.1  sa mene vāsudevo 'ham avatīrṇo mahītale | 
 BRP207.005.2  naṣṭasmṛtis tataḥ sarvaṃ viṣṇucihnam acīkarat | 
 BRP207.005.3  dūtaṃ ca preṣayām āsa sa kṛṣṇāya dvijottamāḥ || 5 || 
 
 dūta uvāca: 
 
 BRP207.006.1  tyaktvā cakrādikaṃ cihnaṃ madīyaṃ nāma mātmanaḥ | 
 BRP207.006.2  vāsudevātmakaṃ mūḍha muktvā sarvam aśeṣataḥ || 6 || 
 
 
 BRP207.007.1  ātmano jīvitārthaṃ ca tathā me praṇatiṃ vraja || 7 || 
 
 vyāsa uvāca: 
 
 BRP207.008.1  ity uktaḥ sa prahasyaiva dūtaṃ prāha janārdanaḥ || 8 || 
 
 śrībhagavān uvāca: 
 
 BRP207.009.1  nijacihnam ahaṃ cakraṃ samutsrakṣye tvayīti vai | 
 BRP207.009.2  vācyaś ca pauṇḍrako gatvā tvayā dūta vaco mama || 9 || 
 
 
 BRP207.010.1  jñātas tvadvākyasadbhāvo yat kāryaṃ tad vidhīyatām | 
 BRP207.010.2  gṛhītacihna evāham āgamiṣyāmi te puram || 10 || 
 
 
 
 BRP207.011.1  utsrakṣyāmi ca te cakraṃ nijacihnam asaṃśayam | 
 BRP207.011.2  ājñāpūrvaṃ ca yad idam āgaccheti tvayoditam || 11 || 
 
 
 BRP207.012.1  sampādayiṣye śvas tubhyaṃ tad apy eṣo 'vilambitam | 
 BRP207.012.2  śaraṇaṃ te samabhyetya kartāsmi nṛpate tathā | 
 BRP207.012.3  yathā tvatto bhayaṃ bhūyo naiva kiñcid bhaviṣyati || 12 || 
 
 vyāsa uvāca: 
 
 BRP207.013.1  ity ukte 'pagate dūte saṃsmṛtyābhyāgataṃ hariḥ | 
 BRP207.013.2  garutmantaṃ samāruhya tvaritaṃ tatpuraṃ yayau || 13 || 
 
 
 BRP207.014.1  tasyāpi keśavodyogaṃ śrutvā kāśipatis tadā | 
 BRP207.014.2  sarvasainyaparīvārapārṣṇigrāham upāyayau || 14 || 
 
 
 BRP207.015.1  tato balena mahatā kāśirājabalena ca | 
 BRP207.015.2  pauṇḍrako vāsudevo 'sau keśavābhimukhaṃ yayau || 15 || 
 
 
 BRP207.016.1  taṃ dadarśa harir dūrād udārasyandane sthitam | 
 BRP207.016.2  cakraśaṅkhagadāpāṇiṃ pāṇinā vidhṛtāmbujam || 16 || 
 
 
 BRP207.017.1  sragdharaṃ dhṛtaśārṅgaṃ ca suparṇaracanādhvajam | 
 BRP207.017.2  vakṣasthalakṛtaṃ cāsya śrīvatsaṃ dadṛśe hariḥ || 17 || 
 
 
 BRP207.018.1  kirīṭakuṇḍaladharaṃ pītavāsaḥsamanvitam | 
 BRP207.018.2  dṛṣṭvā taṃ bhāvagambhīraṃ jahāsa madhusūdanaḥ || 18 || 
 
 
 BRP207.019.1  yuyudhe ca balenāsya hastyaśvabalinā dvijāḥ | 
 BRP207.019.2  nistriṃśarṣṭigadāśūlaśaktikārmukaśālinā || 19 || 
 
 
 BRP207.020.1  kṣaṇena śārṅganirmuktaiḥ śarair agnividāraṇaiḥ | 
 BRP207.020.2  gadācakrātipātaiś ca sūdayām āsa tadbalam || 20 || 
 
 
 BRP207.021.1  kāśirājabalaṃ caiva kṣayaṃ nītvā janārdanaḥ | 
 BRP207.021.2  uvāca pauṇḍrakaṃ mūḍham ātmacihnopalakṣaṇam || 21 || 
 
 śrībhagavān uvāca: 
 
 BRP207.022.1  pauṇḍrakoktaṃ tvayā yat tad dūtavaktreṇa māṃ prati | 
 BRP207.022.2  samutsṛjeti cihnāni tat te sampādayāmy aham || 22 || 
 
 
 BRP207.023.1  cakram etat samutsṛṣṭaṃ gadeyaṃ te visarjitā | 
 BRP207.023.2  garutmān eṣa nirdiṣṭaḥ samārohatu te dhvajam || 23 || 
 
 
 BRP207.024.1  ity uccārya vimuktena cakreṇāsau vidāritaḥ | 
 BRP207.024.2  pothito gadayā bhagno garutmāṃś ca garutmatā || 24 || 
 
 
 BRP207.025.1  tato hāhākṛte loke kāśīnām adhipas tadā | 
 BRP207.025.2  yuyudhe vāsudevena mitrasyāpacitau sthitaḥ || 25 || 
 
 
 BRP207.026.1  tataḥ śārṅgavinirmuktaiś chittvā tasya śaraiḥ śiraḥ | 
 BRP207.026.2  kāśipuryāṃ sa cikṣepa kurvaṃl lokasya vismayam || 26 || 
 
 
 BRP207.027.1  hatvā tu pauṇḍrakaṃ śauriḥ kāśirājaṃ ca sānugam | 
 BRP207.027.2  reme dvāravatīṃ prāpto 'maraḥ svargagato yathā || 27 || 
 
 
 BRP207.028.1  tacchiraḥ patitaṃ tatra dṛṣṭvā kāśipateḥ pure | 
 BRP207.028.2  janaḥ kim etad ity āha kenety atyantavismitaḥ || 28 || 
 
 
 BRP207.029.1  jñātvā taṃ vāsudevena hataṃ tasya sutas tataḥ | 
 BRP207.029.2  purohitena sahitas toṣayām āsa śaṅkaram || 29 || 
 
 
 BRP207.030.1  avimukte mahākṣetre toṣitas tena śaṅkaraḥ | 
 BRP207.030.2  varaṃ vṛṇīṣveti tadā taṃ provāca nṛpātmajam || 30 || 
 
 
 
 BRP207.031.1  sa vavre bhagavan kṛtyā pitur hantur vadhāya me | 
 BRP207.031.2  samuttiṣṭhatu kṛṣṇasya tvatprasādān maheśvara || 31 || 
 
 vyāsa uvāca: 
 
 BRP207.032.1  evaṃ bhaviṣyatīty ukte dakṣiṇāgner anantaram | 
 BRP207.032.2  mahākṛtyā samuttasthau tasyaivāgniniveśanāt || 32 || 
 
 
 BRP207.033.1  tato jvālākarālāsyā jvalatkeśakalāpikā | 
 BRP207.033.2  kṛṣṇa kṛṣṇeti kupitā kṛtvā dvāravatīṃ yayau || 33 || 
 
 
 BRP207.034.1  tām avekṣya janaḥ sarvo raudrāṃ vikṛtalocanām | 
 BRP207.034.2  yayau śaraṇyaṃ jagatāṃ śaraṇaṃ madhusūdanam || 34 || 
 
 janā ūcuḥ: 
 
 BRP207.035.1  kāśirājasuteneyam ārādhya vṛṣabhadhvajam | 
 BRP207.035.2  utpāditā mahākṛtyā vadhāya tava cakriṇaḥ | 
 BRP207.035.3  jahi kṛtyām imām ugrāṃ vahnijvālājaṭākulām || 35 || 
 
 vyāsa uvāca: 
 
 BRP207.036.1  cakram utsṛṣṭam akṣeṣu krīḍāsaktena līlayā | 
 BRP207.036.2  tad agnimālājaṭilaṃ jvālodgārātibhīṣaṇam || 36 || 
 
 
 BRP207.037.1  kṛtyām anujagāmāśu viṣṇucakraṃ sudarśanam | 
 BRP207.037.2  tataḥ sā cakravidhvastā kṛtyā māheśvarī tadā || 37 || 
 
 
 BRP207.038.1  jagāma veginī vegāt tad apy anujagāma tām | 
 BRP207.038.2  kṛtyā vārāṇasīm eva praviveśa tvarānvitā || 38 || 
 
 
 BRP207.039.1  viṣṇucakrapratihataprabhāvā munisattamāḥ | 
 BRP207.039.2  tataḥ kāśibalaṃ bhūri pramathānāṃ tathā balam || 39 || 
 
 
 BRP207.040.1  samastaśastrāstrayutaṃ cakrasyābhimukhaṃ yayau | 
 BRP207.040.2  śastrāstramokṣabahulaṃ dagdhvā tad balam ojasā || 40 || 
 
 
 BRP207.041.1  kṛtvākṣemām aśeṣāṃ tāṃ purīṃ vārāṇasīṃ yayau | 
 BRP207.041.2  prabhūtabhṛtyapaurāṃ tāṃ sāśvamātaṅgamānavām || 41 || 
 
 
 BRP207.042.1  aśeṣadurgakoṣṭhāṃ tāṃ durnirīkṣyāṃ surair api | 
 BRP207.042.2  jvālāparivṛtāśeṣagṛhaprākāratoraṇām || 42 || 
 
 
 BRP207.043.1  dadāha tāṃ purīṃ cakraṃ sakalām eva satvaram | 
 BRP207.043.2  akṣīṇāmarṣam atyalpasādhyasādhananispṛham | 
 BRP207.043.3  tac cakraṃ prasphuraddīpti viṣṇor abhyāyayau karam || 43 || 
 
 
 
        Chapter 208: Balarāma's heroic deeds: Release of Sāmba
         SS  315-316 
 munaya ūcuḥ: 
 
 BRP208.001.1  śrotum icchāmahe bhūyo balabhadrasya dhīmataḥ | 
 BRP208.001.2  mune parākramaṃ śauryaṃ tan no vyākhyātum arhasi || 1 || 
 
 
 BRP208.002.1  yamunākarṣaṇādīni śrutāny asmābhir atra vai | 
 BRP208.002.2  tat kathyatāṃ mahābhāga yad anyat kṛtavān balaḥ || 2 || 
 
 vyāsa uvāca: 
 
 BRP208.003.1  śṛṇudhvaṃ munayaḥ karma yad rāmeṇābhavat kṛtam | 
 BRP208.003.2  anantenāprameyena śeṣeṇa dharaṇībhṛtā || 3 || 
 
 
 
 BRP208.004.1  duryodhanasya tanayāṃ svayaṃvarakṛtekṣaṇām | 
 BRP208.004.2  balād ādattavān vīraḥ sāmbo jāmbavatīsutaḥ || 4 || 
 
 
 BRP208.005.1  tataḥ kruddhā mahāvīryāḥ karṇaduryodhanādayaḥ | 
 BRP208.005.2  bhīṣmadroṇādayaś caiva babandhur yudhi nirjitam || 5 || 
 
 
 BRP208.006.1  tac chrutvā yādavāḥ sarve krodhaṃ duryodhanādiṣu | 
 BRP208.006.2  munayaḥ praticakruś ca tān vihantuṃ mahodyamam || 6 || 
 
 
 BRP208.007.1  tān nivārya balaḥ prāha madalolākulākṣaram | 
 BRP208.007.2  mokṣyanti te madvacanād yāsyāmy eko hi kauravān || 7 || 
 
 
 BRP208.008.1  baladevas tato gatvā nagaraṃ nāgasāhvayam | 
 BRP208.008.2  bāhyopavanamadhye 'bhūn na viveśa ca tat puram || 8 || 
 
 
 BRP208.009.1  balam āgatam ājñāya tadā duryodhanādayaḥ | 
 BRP208.009.2  gām argham udakaṃ caiva rāmāya pratyavedayan | 
 BRP208.009.3  gṛhītvā vidhivat sarvaṃ tatas tān āha kauravān || 9 || 
 
 baladeva uvāca: 
 
 BRP208.010.1  ājñāpayaty ugrasenaḥ sāmbam āśu vimuñcata || 10 || 
 
 vyāsa uvāca: 
 
 BRP208.011.1  tatas tadvacanaṃ śrutvā bhīṣmadroṇādayo dvijāḥ | 
 BRP208.011.2  karṇaduryodhanādyāś ca cukrudhur dvijasattamāḥ || 11 || 
 
 
 BRP208.012.1  ūcuś ca kupitāḥ sarve bāhlikādyāś ca bhūmipāḥ | 
 BRP208.012.2  arājārhaṃ yador vaṃśam avekṣya muśalāyudham || 12 || 
 
 kauravā ūcuḥ: 
 
 BRP208.013.1  bho bhoḥ kim etad bhavatā balabhadreritaṃ vacaḥ | 
 BRP208.013.2  ājñāṃ kurukulotthānāṃ yādavaḥ kaḥ pradāsyati || 13 || 
 
 
 BRP208.014.1  ugraseno 'pi yady ājñāṃ kauravāṇāṃ pradāsyati | 
 BRP208.014.2  tad alaṃ pāṇḍuraiś chattrair nṛpayogyair alaṅkṛtaiḥ || 14 || 
 
 
 BRP208.015.1  tad gaccha balabhadra tvaṃ sāmbam anyāyaceṣṭitam | 
 BRP208.015.2  vimokṣyāmo na bhavato nograsenasya śāsanāt || 15 || 
 
 
 BRP208.016.1  praṇatir yā kṛtāsmākaṃ mānyānāṃ kukurāndhakaiḥ | 
 BRP208.016.2  na nāma sā kṛtā keyam ājñā svāmini bhṛtyataḥ || 16 || 
 
 
 BRP208.017.1  garvam āropitā yūyaṃ samānāsanabhojanaiḥ | 
 BRP208.017.2  ko doṣo bhavatāṃ nītir yat prīṇāty anapekṣitā || 17 || 
 
 
 BRP208.018.1  asmābhir arcyo bhavatā yo 'yaṃ bala niveditaḥ | 
 BRP208.018.2  premṇaiva na tad asmākaṃ kulād yuṣmatkulocitam || 18 || 
 
 vyāsa uvāca: 
 
 BRP208.019.1  ity uktvā kuravaḥ sarve nāmuñcanta hareḥ sutam | 
 BRP208.019.2  kṛtaikaniścayāḥ sarve viviśur gajasāhvayam || 19 || 
 
 
 BRP208.020.1  mattaḥ kopena cāghūrṇaṃ tato 'dhikṣepajanmanā | 
 BRP208.020.2  utthāya pārṣṇyā vasudhāṃ jaghāna sa halāyudhaḥ || 20 || 
 
 
 BRP208.021.1  tato vidāritā pṛthvī pārṣṇighātān mahātmanaḥ | 
 BRP208.021.2  āsphoṭayām āsa tadā diśaḥ śabdena pūrayan | 
 BRP208.021.3  uvāca cātitāmrākṣo bhrukuṭīkuṭilānanaḥ || 21 || 
 
 baladeva uvāca: 
 
 BRP208.022.1  aho mahāvalepo 'yam asārāṇāṃ durātmanām | 
 BRP208.022.2  kauravāṇām ādhipatyam asmākaṃ kila kālajam || 22 || 
 
 
 
 BRP208.023.1  ugrasenasya ye nājñāṃ manyante cāpy alaṅghanām | 
 BRP208.023.2  ājñāṃ pratīcched dharmeṇa saha devaiḥ śacīpatiḥ || 23 || 
 
 
 BRP208.024.1  sadādhyāste sudharmāṃ tām ugrasenaḥ śacīpateḥ | 
 BRP208.024.2  dhiṅ manuṣyaśatocchiṣṭe tuṣṭir eṣāṃ nṛpāsane || 24 || 
 
 
 BRP208.025.1  pārijātataroḥ puṣpamañjarīr vanitājanaḥ | 
 BRP208.025.2  bibharti yasya bhṛtyānāṃ so 'py eṣāṃ na mahīpatiḥ || 25 || 
 
 
 BRP208.026.1  samastabhūbhujāṃ nātha ugrasenaḥ sa tiṣṭhatu | 
 BRP208.026.2  adya niṣkauravām urvīṃ kṛtvā yāsyāmi tāṃ purīm || 26 || 
 
 
 BRP208.027.1  karṇaṃ duryodhanaṃ droṇam adya bhīṣmaṃ sabāhlikam | 
 BRP208.027.2  duḥśāsanādīn bhūriṃ ca bhūriśravasam eva ca || 27 || 
 
 
 BRP208.028.1  somadattaṃ śalaṃ bhīmam arjunaṃ sayudhiṣṭhiram | 
 BRP208.028.2  yamajau kauravāṃś cānyān hanyāṃ sāśvarathadvipān || 28 || 
 
 
 BRP208.029.1  vīram ādāya taṃ sāmbaṃ sapatnīkaṃ tataḥ purīm | 
 BRP208.029.2  dvārakām ugrasenādīn gatvā drakṣyāmi bāndhavān || 29 || 
 
 
 BRP208.030.1  athavā kauravādīnāṃ samastaiḥ kurubhiḥ saha | 
 BRP208.030.2  bhārāvataraṇe śīghraṃ devarājena coditaḥ || 30 || 
 
 
 BRP208.031.1  bhāgīrathyāṃ kṣipāmy āśu nagaraṃ nāgasāhvayam || 31 || 
 
 vyāsa uvāca: 
 
 BRP208.032.1  ity uktvā krodharaktākṣas tālāṅko 'dhomukhaṃ halam | 
 BRP208.032.2  prākāravapre vinyasya cakarṣa muśalāyudhaḥ || 32 || 
 
 
 BRP208.033.1  āghūrṇitaṃ tat sahasā tato vai hastināpuram | 
 BRP208.033.2  dṛṣṭvā saṅkṣubdhahṛdayāś cukruśuḥ sarvakauravāḥ || 33 || 
 
 kauravā ūcuḥ: 
 
 BRP208.034.1  rāma rāma mahābāho kṣamyatāṃ kṣamyatāṃ tvayā | 
 BRP208.034.2  upasaṃhriyatāṃ kopaḥ prasīda muśalāyudha || 34 || 
 
 
 BRP208.035.1  eṣa sāmbaḥ sapatnīkas tava niryātito bala | 
 BRP208.035.2  avijñātaprabhāvāṇāṃ kṣamyatām aparādhinām || 35 || 
 
 vyāsa uvāca: 
 
 BRP208.036.1  tato niryātayām āsuḥ sāmbaṃ patnyā samanvitam | 
 BRP208.036.2  niṣkramya svapurīṃ tūrṇaṃ kauravā munisattamāḥ || 36 || 
 
 
 BRP208.037.1  bhīṣmadroṇakṛpādīnāṃ praṇamya vadatāṃ priyam | 
 BRP208.037.2  kṣāntam eva mayety āha balo balavatāṃ varaḥ || 37 || 
 
 
 BRP208.038.1  adyāpy āghūrṇitākāraṃ lakṣyate tat puraṃ dvijāḥ | 
 BRP208.038.2  eṣa prabhāvo rāmasya balaśauryavato dvijāḥ || 38 || 
 
 
 BRP208.039.1  tatas tu kauravāḥ sāmbaṃ sampūjya halinā saha | 
 BRP208.039.2  preṣayām āsur udvāhadhanabhāryāsamanvitam || 39 || 
 
 
 
 
        Chapter 209: Balarāma's heroic deeds: Dvivida-episode
         SS  316 
 vyāsa uvāca: 
 
 BRP209.001.1  śṛṇudhvaṃ munayaḥ sarve balasya balaśālinaḥ | 
 BRP209.001.2  kṛtaṃ yad anyad evābhūt tad api śrūyatāṃ dvijāḥ || 1 || 
 
 
 BRP209.002.1  narakasyāsurendrasya devapakṣavirodhinaḥ | 
 BRP209.002.2  sakhābhavan mahāvīryo dvivido nāma vānaraḥ || 2 || 
 
 
 BRP209.003.1  vairānubandhaṃ balavān sa cakāra surān prati || 3 || 
 
 dvivida uvāca: 
 
 BRP209.004.1  narakaṃ hatavān kṛṣṇo baladarpasamanvitam | 
 BRP209.004.2  kariṣye sarvadevānāṃ tasmād eṣa pratikriyām || 4 || 
 
 vyāsa uvāca: 
 
 BRP209.005.1  yajñavidhvaṃsanaṃ kurvan martyalokakṣayaṃ tathā | 
 BRP209.005.2  tato vidhvaṃsayām āsa yajñān ajñānamohitaḥ || 5 || 
 
 
 BRP209.006.1  bibheda sādhumaryādāṃ kṣayaṃ cakre ca dehinām | 
 BRP209.006.2  dadāha capalo deśaṃ puragrāmāntarāṇi ca || 6 || 
 
 
 BRP209.007.1  kvacic ca parvatakṣepād grāmādīn samacūrṇayat | 
 BRP209.007.2  śailān utpāṭya toyeṣu mumocāmbunidhau tathā || 7 || 
 
 
 BRP209.008.1  punaś cārṇavamadhyasthaḥ kṣobhayām āsa sāgaram | 
 BRP209.008.2  tenātikṣobhitaś cābdhir udvelo jāyate dvijāḥ || 8 || 
 
 
 BRP209.009.1  plāvayaṃs tīrajān grāmān purādīn ativegavān | 
 BRP209.009.2  kāmarūpaṃ mahārūpaṃ kṛtvā sasyāny anekaśaḥ || 9 || 
 
 
 BRP209.010.1  luṭhan bhramaṇasammardaiḥ sañcūrṇayati vānaraḥ | 
 BRP209.010.2  tena viprakṛtaṃ sarvaṃ jagad etad durātmanā || 10 || 
 
 
 BRP209.011.1  niḥsvādhyāyavaṣaṭkāraṃ dvijāś cāsīt suduḥkhitam | 
 BRP209.011.2  kadācid raivatodyāne papau pānaṃ halāyudhaḥ || 11 || 
 
 
 BRP209.012.1  revatī ca mahābhāgā tathaivānyā varastriyaḥ | 
 BRP209.012.2  udgīyamāno vilasallalanāmaulimadhyagaḥ || 12 || 
 
 
 BRP209.013.1  reme yaduvaraśreṣṭhaḥ kubera iva mandare | 
 BRP209.013.2  tataḥ sa vānaro 'bhyetya gṛhītvā sīriṇo halam || 13 || 
 
 
 BRP209.014.1  muśalaṃ ca cakārāsya sammukhaḥ sa viḍambanām | 
 BRP209.014.2  tathaiva yoṣitāṃ tāsāṃ jahāsābhimukhaṃ kapiḥ || 14 || 
 
 
 BRP209.015.1  pānapūrṇāṃś ca karakāṃś cikṣepāhatya vai tadā | 
 BRP209.015.2  tataḥ kopaparītātmā bhartsayām āsa taṃ balam || 15 || 
 
 
 BRP209.016.1  tathāpi tam avajñāya cakre kilakilādhvanim | 
 BRP209.016.2  tataḥ samutthāya balo jagṛhe muśalaṃ ruṣā || 16 || 
 
 
 BRP209.017.1  so 'pi śailaśilāṃ bhīmāṃ jagrāha plavagottamaḥ | 
 BRP209.017.2  cikṣepa ca sa tāṃ kṣiptāṃ muśalena sahasradhā || 17 || 
 
 
 BRP209.018.1  bibheda yādavaśreṣṭhaḥ sā papāta mahītale | 
 BRP209.018.2  apatan muśalaṃ cāsau samullaṅghya plavaṅgamaḥ || 18 || 
 
 
 BRP209.019.1  vegenāyamya roṣeṇa balenorasy atāḍayat | 
 BRP209.019.2  tato balena kopena muṣṭinā mūrdhni tāḍitaḥ || 19 || 
 
 
 
 BRP209.020.1  papāta rudhirodgārī dvividaḥ kṣīṇajīvitaḥ | 
 BRP209.020.2  patatā taccharīreṇa gireḥ śṛṅgam aśīryata || 20 || 
 
 
 BRP209.021.1  munayaḥ śatadhā vajrivajreṇeva hi tāḍitam | 
 BRP209.021.2  puṣpavṛṣṭiṃ tato devā rāmasyopari cikṣipuḥ || 21 || 
 
 
 BRP209.022.1  praśaśaṃsus tadābhyetya sādhv etat te mahat kṛtam | 
 BRP209.022.2  anena duṣṭakapinā daityapakṣopakāriṇā | 
 BRP209.022.3  jagan nirākṛtaṃ vīra diṣṭyā sa kṣayam āgataḥ || 22 || 
 
 vyāsa uvāca: 
 
 BRP209.023.1  evaṃvidhāny anekāni baladevasya dhīmataḥ | 
 BRP209.023.2  karmāṇy aparimeyāni śeṣasya dharaṇībhṛtaḥ || 23 || 
 
 
 
        Chapter 210: The destruction of the Yādavas
         SS  316-317 
 vyāsa uvāca: 
 
 BRP210.001.1  evaṃ daityavadhaṃ kṛṣṇo baladevasahāyavān | 
 BRP210.001.2  cakre duṣṭakṣitīśānāṃ tathaiva jagataḥ kṛte || 1 || 
 
 
 BRP210.002.1  kṣiteś ca bhāraṃ bhagavān phālgunena samaṃ vibhuḥ | 
 BRP210.002.2  avatārayām āsa hariḥ samastākṣauhiṇīvadhāt || 2 || 
 
 
 BRP210.003.1  kṛtvā bhārāvataraṇaṃ bhuvo hatvākhilān nṛpān | 
 BRP210.003.2  śāpavyājena viprāṇām upasaṃhṛtavān kulam || 3 || 
 
 
 BRP210.004.1  utsṛjya dvārakāṃ kṛṣṇas tyaktvā mānuṣyam ātmabhūḥ | 
 BRP210.004.2  svāṃśo viṣṇumayaṃ sthānaṃ praviveśa punar nijam || 4 || 
 
 munaya ūcuḥ: 
 
 BRP210.005.1  sa vipraśāpavyājena sañjahre svakulaṃ katham | 
 BRP210.005.2  kathaṃ ca mānuṣaṃ deham utsasarja janārdanaḥ || 5 || 
 
 vyāsa uvāca: 
 
 BRP210.006.1  viśvāmitras tathā kaṇvo nāradaś ca mahāmuniḥ | 
 BRP210.006.2  piṇḍārake mahātīrthe dṛṣṭā yadukumārakaiḥ || 6 || 
 
 
 BRP210.007.1  tatas te yauvanonmattā bhāvikāryapracoditāḥ | 
 BRP210.007.2  sāmbaṃ jāmbavatīputraṃ bhūṣayitvā striyaṃ yathā | 
 BRP210.007.3  prasṛtās tān munīn ūcuḥ praṇipātapuraḥsaram || 7 || 
 
 kumārā ūcuḥ: 
 
 BRP210.008.1  iyaṃ strī putrakāmā tu prabho kiṃ janayiṣyati || 8 || 
 
 vyāsa uvāca: 
 
 BRP210.009.1  divyajñānopapannās te vipralabdhā kumārakaiḥ | 
 BRP210.009.2  śāpaṃ dadus tadā viprās teṣāṃ nāśāya suvratāḥ || 9 || 
 
 
 BRP210.010.1  munayaḥ kupitāḥ procur muśalaṃ janayiṣyati | 
 BRP210.010.2  yenākhilakulotsādo yādavānāṃ bhaviṣyati || 10 || 
 
 
 BRP210.011.1  ity uktās taiḥ kumārās ta ācacakṣur yathātatham | 
 BRP210.011.2  ugrasenāya muśalaṃ jajñe sāmbasya codarāt || 11 || 
 
 
 
 BRP210.012.1  tad ugraseno muśalam ayaścūrṇam akārayat | 
 BRP210.012.2  jajñe tac cairakā cūrṇaṃ prakṣiptaṃ vai mahodadhau || 12 || 
 
 
 BRP210.013.1  musalasyātha lauhasya cūrṇitasyāndhakair dvijāḥ | 
 BRP210.013.2  khaṇḍaṃ cūrṇayituṃ śekur naiva te tomarākṛti || 13 || 
 
 
 BRP210.014.1  tad apy ambunidhau kṣiptaṃ matsyo jagrāha jālibhiḥ | 
 BRP210.014.2  ghātitasyodarāt tasya lubdho jagrāha taj jarā || 14 || 
 
 
 BRP210.015.1  vijñātaparamārtho 'pi bhagavān madhusūdanaḥ | 
 BRP210.015.2  naicchat tad anyathā kartuṃ vidhinā yat samāhṛtam || 15 || 
 
 
 BRP210.016.1  devaiś ca prahito dūtaḥ praṇipatyāha keśavam | 
 BRP210.016.2  rahasy evam ahaṃ dūtaḥ prahito bhagavan suraiḥ || 16 || 
 
 
 BRP210.017.1  vasvaśvimarudādityarudrasādhyādibhiḥ saha | 
 BRP210.017.2  vijñāpayati vaḥ śakras tad idaṃ śrūyatāṃ prabho || 17 || 
 
 devā ūcuḥ: 
 
 BRP210.018.1  bhārāvataraṇārthāya varṣāṇām adhikaṃ śatam | 
 BRP210.018.2  bhagavān avatīrṇo 'tra tridaśaiḥ samprasāditaḥ || 18 || 
 
 
 BRP210.019.1  durvṛttā nihatā daityā bhuvo bhāro 'vatāritaḥ | 
 BRP210.019.2  tvayā sanāthās tridaśā vrajantu tridiveśatām || 19 || 
 
 
 BRP210.020.1  tad atītaṃ jagannātha varṣāṇām adhikaṃ śatam | 
 BRP210.020.2  idānīṃ gamyatāṃ svargo bhavatā yadi rocate || 20 || 
 
 
 BRP210.021.1  devair vijñāpito devo 'py athātraiva ratis tava | 
 BRP210.021.2  tat sthīyatāṃ yathākālam ākhyeyam anujīvibhiḥ || 21 || 
 
 śrībhagavān uvāca: 
 
 BRP210.022.1  yat tvam ātthākhilaṃ dūta vedmi caitad ahaṃ punaḥ | 
 BRP210.022.2  prārabdha eva hi mayā yādavānām api kṣayaḥ || 22 || 
 
 
 BRP210.023.1  bhuvo nāmātibhāro 'yaṃ yādavair anibarhitaiḥ | 
 BRP210.023.2  avatāraṃ karomy asya saptarātreṇa satvaraḥ || 23 || 
 
 
 BRP210.024.1  yathāgṛhītaṃ cāmbhodhau hṛtvāhaṃ dvārakāṃ punaḥ | 
 BRP210.024.2  yādavān upasaṃhṛtya yāsyāmi tridaśālayam || 24 || 
 
 
 BRP210.025.1  manuṣyadeham utsṛjya saṅkarṣaṇasahāyavān | 
 BRP210.025.2  prāpta evāsmi mantavyo devendreṇa tathā suraiḥ || 25 || 
 
 
 BRP210.026.1  jarāsandhādayo ye 'nye nihatā bhārahetavaḥ | 
 BRP210.026.2  kṣites tebhyaḥ sa bhāro hi yadūnāṃ samadhīyata || 26 || 
 
 
 BRP210.027.1  tad etat sumahābhāram avatārya kṣiter aham | 
 BRP210.027.2  yāsyāmy amaralokasya pālanāya bravīhi tān || 27 || 
 
 vyāsa uvāca: 
 
 BRP210.028.1  ity ukto vāsudevena devadūtaḥ praṇamya tam | 
 BRP210.028.2  dvijāḥ sa divyayā gatyā devarājāntikaṃ yayau || 28 || 
 
 
 BRP210.029.1  bhagavān apy athotpātān divyān bhaumāntarikṣagān | 
 BRP210.029.2  dadarśa dvārakāpuryāṃ vināśāya divāniśam || 29 || 
 
 
 
 BRP210.030.1  tān dṛṣṭvā yādavān āha paśyadhvam atidāruṇān | 
 BRP210.030.2  mahotpātāñ śamāyaiṣāṃ prabhāsaṃ yāma mā ciram || 30 || 
 
 vyāsa uvāca: 
 
 BRP210.031.1  mahābhāgavataḥ prāha praṇipatyoddhavo harim || 31 || 
 
 uddhava uvāca: 
 
 BRP210.032.1  bhagavan yan mayā kāryaṃ tad ājñāpaya sāmpratam | 
 BRP210.032.2  manye kulam idaṃ sarvaṃ bhagavān saṃhariṣyati | 
 BRP210.032.3  nāśāyāsya nimittāni kulasyācyuta lakṣaye || 32 || 
 
 śrībhagavān uvāca: 
 
 BRP210.033.1  gaccha tvaṃ divyayā gatyā matprasādasamutthayā | 
 BRP210.033.2  badarīm āśramaṃ puṇyaṃ gandhamādanaparvate || 33 || 
 
 
 BRP210.034.1  naranārāyaṇasthāne pavitritamahītale | 
 BRP210.034.2  manmanā matprasādena tatra siddhim avāpsyasi || 34 || 
 
 
 BRP210.035.1  ahaṃ svargaṃ gamiṣyāmi upasaṃhṛtya vai kulam | 
 BRP210.035.2  dvārakāṃ ca mayā tyaktāṃ samudraḥ plāvayiṣyati || 35 || 
 
 vyāsa uvāca: 
 
 BRP210.036.1  ity uktaḥ praṇipatyainaṃ jagāma sa tadoddhavaḥ | 
 BRP210.036.2  naranārāyaṇasthānaṃ keśavenānumoditaḥ || 36 || 
 
 
 BRP210.037.1  tatas te yādavāḥ sarve rathān āruhya śīghragān | 
 BRP210.037.2  prabhāsaṃ prayayuḥ sārdhaṃ kṛṣṇarāmādibhir dvijāḥ || 37 || 
 
 
 BRP210.038.1  prāpya prabhāsaṃ prayatā prītās te kukkurāndhakāḥ | 
 BRP210.038.2  cakrus tatra surāpānaṃ vāsudevānumoditāḥ || 38 || 
 
 
 BRP210.039.1  pibatāṃ tatra vai teṣāṃ saṅgharṣeṇa parasparam | 
 BRP210.039.2  yādavānāṃ tato jajñe kalahāgniḥ kṣayāvahaḥ || 39 || 
 
 
 BRP210.040.1  jaghnuḥ parasparaṃ te tu śastrair daivabalāt kṛtāḥ | 
 BRP210.040.2  kṣīṇaśastrās tu jagṛhuḥ pratyāsannām athairakām || 40 || 
 
 
 BRP210.041.1  erakā tu gṛhītā tair vajrabhūteva lakṣyate | 
 BRP210.041.2  tayā parasparaṃ jaghnuḥ samprahāraiḥ sudāruṇaiḥ || 41 || 
 
 
 BRP210.042.1  pradyumnasāmbapramukhāḥ kṛtavarmātha sātyakiḥ | 
 BRP210.042.2  aniruddhādayaś cānye pṛthur vipṛthur eva ca || 42 || 
 
 
 BRP210.043.1  cāruvarmā sucāruś ca tathākrūrādayo dvijāḥ | 
 BRP210.043.2  erakārūpibhir vajrais te nijaghnuḥ parasparam || 43 || 
 
 
 BRP210.044.1  nivārayām āsa harir yādavās te ca keśavam | 
 BRP210.044.2  sahāyaṃ menire prāptaṃ te nijaghnuḥ parasparam || 44 || 
 
 
 BRP210.045.1  kṛṣṇo 'pi kupitas teṣām erakāmuṣṭim ādade | 
 BRP210.045.2  vadhāya teṣāṃ muśalaṃ muṣṭiloham abhūt tadā || 45 || 
 
 
 BRP210.046.1  jaghāna tena niḥśeṣān ātatāyī sa yādavān | 
 BRP210.046.2  jaghnuś ca sahasābhyetya tathānye tu parasparam || 46 || 
 
 
 BRP210.047.1  tataś cārṇavamadhyena jaitro 'sau cakriṇo rathaḥ | 
 BRP210.047.2  paśyato dārukasyāśu hṛto 'śvair dvijasattamāḥ || 47 || 
 
 
 
 BRP210.048.1  cakraṃ gadā tathā śārṅgaṃ tūṇau śaṅkho 'sir eva ca | 
 BRP210.048.2  pradakṣiṇaṃ tataḥ kṛtvā jagmur ādityavartmanā || 48 || 
 
 
 BRP210.049.1  kṣaṇamātreṇa vai tatra yādavānām abhūt kṣayaḥ | 
 BRP210.049.2  ṛte kṛṣṇaṃ mahābāhuṃ dārukaṃ ca dvijottamāḥ || 49 || 
 
 
 BRP210.050.1  caṅkramyamāṇau tau rāmaṃ vṛkṣamūlakṛtāsanam | 
 BRP210.050.2  dadṛśāte mukhāc cāsya niṣkrāmantaṃ mahoragam || 50 || 
 
 
 BRP210.051.1  niṣkramya sa mukhāt tasya mahābhogo bhujaṅgamaḥ | 
 BRP210.051.2  prayātaś cārṇavaṃ siddhaiḥ pūjyamānas tathoragaiḥ || 51 || 
 
 
 BRP210.052.1  tam arghyam ādāya tadā jaladhiḥ sammukhaṃ yayau | 
 BRP210.052.2  praviveśa ca tattoyaṃ pūjitaḥ pannagottamaiḥ | 
 BRP210.052.3  dṛṣṭvā balasya niryāṇaṃ dārukaṃ prāha keśavaḥ || 52 || 
 
 śrībhagavān uvāca: 
 
 BRP210.053.1  idaṃ sarvaṃ tvam ācakṣva vasudevograsenayoḥ | 
 BRP210.053.2  niryāṇaṃ baladevasya yādavānāṃ tathā kṣayam || 53 || 
 
 
 BRP210.054.1  yoge sthitvāham apy etat parityajya kalevaram | 
 BRP210.054.2  vācyaś ca dvārakāvāsī janaḥ sarvas tathāhukaḥ || 54 || 
 
 
 BRP210.055.1  yathemāṃ nagarīṃ sarvāṃ samudraḥ plāvayiṣyati | 
 BRP210.055.2  tasmād rathaiḥ susajjais tu pratīkṣyo hy arjunāgamaḥ || 55 || 
 
 
 BRP210.056.1  na stheyaṃ dvārakāmadhye niṣkrānte tatra pāṇḍave | 
 BRP210.056.2  tenaiva saha gantavyaṃ yatra yāti sa kauravaḥ || 56 || 
 
 
 BRP210.057.1  gatvā ca brūhi kaunteyam arjunaṃ vacanaṃ mama | 
 BRP210.057.2  pālanīyas tvayā śaktyā jano 'yaṃ matparigrahaḥ || 57 || 
 
 
 BRP210.058.1  ity arjunena sahito dvāravatyāṃ bhavāñ janam | 
 BRP210.058.2  gṛhītvā yātu vajraś ca yadurājo bhaviṣyati || 58 || 
 
 
 
        Chapter 211: Kṛṣṇa's death
         SS  318 
 vyāsa uvāca: 
 
 BRP211.001.1  ity ukto dārukaḥ kṛṣṇaṃ praṇipatya punaḥ punaḥ | 
 BRP211.001.2  pradakṣiṇaṃ ca bahuśaḥ kṛtvā prāyād yathoditam || 1 || 
 
 
 BRP211.002.1  sa ca gatvā tathā cakre dvārakāyāṃ tathārjunam | 
 BRP211.002.2  ānināya mahābuddhiṃ vajraṃ cakre tathā nṛpam || 2 || 
 
 
 BRP211.003.1  bhagavān api govindo vāsudevātmakaṃ param | 
 BRP211.003.2  brahmātmani samāropya sarvabhūteṣv adhārayat || 3 || 
 
 
 BRP211.004.1  sa mānayan dvijavaco durvāsā yad uvāca ha | 
 BRP211.004.2  yogayukto 'bhavat pādaṃ kṛtvā jānuni sattamāḥ || 4 || 
 
 
 BRP211.005.1  samprāpto vai jarā nāma tadā tatra sa lubdhakaḥ | 
 BRP211.005.2  muśalaśeṣalohasya sāyakaṃ dhārayan param || 5 || 
 
 
 BRP211.006.1  sa tatpādaṃ mṛgākāraṃ samavekṣya vyavasthitaḥ | 
 BRP211.006.2  tato vivyādha tenaiva tomareṇa dvijottamāḥ || 6 || 
 
 
 
 BRP211.007.1  gataś ca dadṛśe tatra caturbāhudharaṃ naram | 
 BRP211.007.2  praṇipatyāha caivainaṃ prasīdeti punaḥ punaḥ || 7 || 
 
 
 BRP211.008.1  ajānatā kṛtam idaṃ mayā hariṇaśaṅkayā | 
 BRP211.008.2  kṣamyatām ātmapāpena dagdhaṃ mā dagdhum arhasi || 8 || 
 
 vyāsa uvāca: 
 
 BRP211.009.1  tatas taṃ bhagavān āha nāsti te bhayam aṇv api | 
 BRP211.009.2  gaccha tvaṃ matprasādena lubdha svargeśvarāspadam || 9 || 
 
 vyāsa uvāca: 
 
 BRP211.010.1  vimānam āgataṃ sadyas tadvākyasamanantaram | 
 BRP211.010.2  āruhya prayayau svargaṃ lubdhakas tatprasādataḥ || 10 || 
 
 
 BRP211.011.1  gate tasmin sa bhagavān saṃyojyātmānam ātmani | 
 BRP211.011.2  brahmabhūte 'vyaye 'cintye vāsudevamaye 'male || 11 || 
 
 
 BRP211.012.1  ajanmany ajare 'nāśiny aprameye 'khilātmani | 
 BRP211.012.2  tyaktvā sa mānuṣaṃ deham avāpa trividhāṃ gatim || 12 || 
 
 
 
        Chapter 212: Arjuna's deeds and failures after Kṛṣṇa's death
         SS  318-320 
 vyāsa uvāca: 
 
 BRP212.001.1  arjuno 'pi tadānviṣya kṛṣṇarāmakalevare | 
 BRP212.001.2  saṃskāraṃ lambhayām āsa tathānyeṣām anukramāt || 1 || 
 
 
 BRP212.002.1  aṣṭau mahiṣyaḥ kathitā rukmiṇīpramukhās tu yāḥ | 
 BRP212.002.2  upagṛhya harer dehaṃ viviśus tā hutāśanam || 2 || 
 
 
 BRP212.003.1  revatī caiva rāmasya deham āśliṣya sattamāḥ | 
 BRP212.003.2  viveśa jvalitaṃ vahniṃ tatsaṅgāhlādaśītalam || 3 || 
 
 
 BRP212.004.1  ugrasenas tu tac chrutvā tathaivānakadundubhiḥ | 
 BRP212.004.2  devakī rohiṇī caiva viviśur jātavedasam || 4 || 
 
 
 BRP212.005.1  tato 'rjunaḥ pretakāryaṃ kṛtvā teṣāṃ yathāvidhi | 
 BRP212.005.2  niścakrāma janaṃ sarvaṃ gṛhītvā vajram eva ca || 5 || 
 
 
 BRP212.006.1  dvāravatyā viniṣkrāntāḥ kṛṣṇapatnyaḥ sahasraśaḥ | 
 BRP212.006.2  vajraṃ janaṃ ca kaunteyaḥ pālayañ śanakair yayau || 6 || 
 
 
 BRP212.007.1  sabhā sudharmā kṛṣṇena martyaloke samāhṛtā | 
 BRP212.007.2  svargaṃ jagāma bho viprāḥ pārijātaś ca pādapaḥ || 7 || 
 
 
 BRP212.008.1  yasmin dine harir yāto divaṃ santyajya medinīm | 
 BRP212.008.2  tasmin dine 'vatīrṇo 'yaṃ kālakāyaḥ kaliḥ kila || 8 || 
 
 
 BRP212.009.1  plāvayām āsa tāṃ śūnyāṃ dvārakāṃ ca mahodadhiḥ | 
 BRP212.009.2  yaduśreṣṭhagṛhaṃ tv ekaṃ nāplāvayata sāgaraḥ || 9 || 
 
 
 BRP212.010.1  nātikrāmati bho viprās tad adyāpi mahodadhiḥ | 
 BRP212.010.2  nityaṃ sannihitas tatra bhagavān keśavo yataḥ || 10 || 
 
 
 BRP212.011.1  tad atīva mahāpuṇyaṃ sarvapātakanāśanam | 
 BRP212.011.2  viṣṇukrīḍānvitaṃ sthānaṃ dṛṣṭvā pāpāt pramucyate || 11 || 
 
 
 
 BRP212.012.1  pārthaḥ pañcanade deśe bahudhānyadhanānvite | 
 BRP212.012.2  cakāra vāsaṃ sarvasya janasya munisattamāḥ || 12 || 
 
 
 BRP212.013.1  tato lobhaḥ samabhavat pārthenaikena dhanvinā | 
 BRP212.013.2  dṛṣṭvā striyo nīyamānā dasyūnāṃ nihateśvarāḥ || 13 || 
 
 
 BRP212.014.1  tatas te pāpakarmāṇo lobhopahatacetasaḥ | 
 BRP212.014.2  ābhīrā mantrayām āsuḥ sametyātyantadurmadāḥ || 14 || 
 
 ābhīrā ūcuḥ: 
 
 BRP212.015.1  ayam eko 'rjuno dhanvī strījanaṃ nihateśvaram | 
 BRP212.015.2  nayaty asmān atikramya dhig etat kriyatāṃ balam || 15 || 
 
 
 BRP212.016.1  hatvā garvasamārūḍho bhīṣmadroṇajayadrathān | 
 BRP212.016.2  karṇādīṃś ca na jānāti balaṃ grāmanivāsinām || 16 || 
 
 
 BRP212.017.1  balajyeṣṭhān narān anyān grāmyāṃś caiva viśeṣataḥ | 
 BRP212.017.2  sarvān evāvajānāti kiṃ vo bahubhir uttaraiḥ || 17 || 
 
 vyāsa uvāca: 
 
 BRP212.018.1  tato yaṣṭipraharaṇā dasyavo loṣṭahāriṇaḥ | 
 BRP212.018.2  sahasraśo 'bhyadhāvanta taṃ janaṃ nihateśvaram | 
 BRP212.018.3  tato nivṛttaḥ kaunteyaḥ prāhābhīrān hasann iva || 18 || 
 
 arjuna uvāca: 
 
 BRP212.019.1  nivartadhvam adharmajñā yadīto na mumūrṣavaḥ || 19 || 
 
 vyāsa uvāca: 
 
 BRP212.020.1  avajñāya vacas tasya jagṛhus te tadā dhanam | 
 BRP212.020.2  strījanaṃ cāpi kaunteyād viṣvaksenaparigraham || 20 || 
 
 
 BRP212.021.1  tato 'rjuno dhanur divyaṃ gāṇḍīvam ajaraṃ yudhi | 
 BRP212.021.2  āropayitum ārebhe na śaśāka sa vīryavān || 21 || 
 
 
 BRP212.022.1  cakāra sajjaṃ kṛcchrāt tu tad abhūc chithilaṃ punaḥ | 
 BRP212.022.2  na sasmāra tathāstrāṇi cintayann api pāṇḍavaḥ || 22 || 
 
 
 BRP212.023.1  śarān mumoca caiteṣu pārthaḥ śeṣān sa harṣitaḥ | 
 BRP212.023.2  na bhedaṃ te paraṃ cakrur astā gāṇḍīvadhanvanā || 23 || 
 
 
 BRP212.024.1  vahninā cākṣayā dattāḥ śarās te 'pi kṣayaṃ yayuḥ | 
 BRP212.024.2  yudhyataḥ saha gopālair arjunasyābhavat kṣayaḥ || 24 || 
 
 
 BRP212.025.1  acintayat tu kaunteyaḥ kṛṣṇasyaiva hi tad balam | 
 BRP212.025.2  yan mayā śarasaṅghātaiḥ sabalā bhūbhṛto jitāḥ || 25 || 
 
 
 BRP212.026.1  miṣataḥ pāṇḍuputrasya tatas tāḥ pramadottamāḥ | 
 BRP212.026.2  apākṛṣyanta cābhīraiḥ kāmāc cānyāḥ pravavrajuḥ || 26 || 
 
 
 BRP212.027.1  tataḥ śareṣu kṣīṇeṣu dhanuṣkoṭyā dhanañjayaḥ | 
 BRP212.027.2  jaghāna dasyūṃs te cāsya prahārāñ jahasur dvijāḥ || 27 || 
 
 
 BRP212.028.1  paśyatas tv eva pārthasya vṛṣṇyandhakavarastriyaḥ | 
 BRP212.028.2  jagmur ādāya te mlecchāḥ samantān munisattamāḥ || 28 || 
 
 
 BRP212.029.1  tataḥ sa duḥkhito jiṣṇuḥ kaṣṭaṃ kaṣṭam iti bruvan | 
 BRP212.029.2  aho bhagavatā tena mukto 'smīti ruroda vai || 29 || 
 
 
 arjuna uvāca: 
 
 BRP212.030.1  tad dhanus tāni cāstrāṇi sa rathas te ca vājinaḥ | 
 BRP212.030.2  sarvam ekapade naṣṭaṃ dānam aśrotriye yathā || 30 || 
 
 
 BRP212.031.1  aho cāti balaṃ daivaṃ vinā tena mahātmanā | 
 BRP212.031.2  yad asāmarthyayukto 'haṃ nīcair nītaḥ parābhavam || 31 || 
 
 
 BRP212.032.1  tau bāhū sa ca me muṣṭiḥ sthānaṃ tat so 'smi cārjunaḥ | 
 BRP212.032.2  puṇyeneva vinā tena gataṃ sarvam asāratām || 32 || 
 
 
 BRP212.033.1  mamārjunatvaṃ bhīmasya bhīmatvaṃ tatkṛtaṃ dhruvam | 
 BRP212.033.2  vinā tena yad ābhīrair jito 'haṃ katham anyathā || 33 || 
 
 vyāsa uvāca: 
 
 BRP212.034.1  itthaṃ vadan yayau jiṣṇur indraprasthaṃ purottamam | 
 BRP212.034.2  cakāra tatra rājānaṃ vajraṃ yādavanandanam || 34 || 
 
 
 BRP212.035.1  sa dadarśa tato vyāsaṃ phālgunaḥ kānanāśrayam | 
 BRP212.035.2  tam upetya mahābhāgaṃ vinayenābhyavādayat || 35 || 
 
 
 BRP212.036.1  taṃ vandamānaṃ caraṇāv avalokya suniścitam | 
 BRP212.036.2  uvāca pārthaṃ vicchāyaḥ katham atyantam īdṛśaḥ || 36 || 
 
 
 BRP212.037.1  ajārajonugamanaṃ brahmahatyāthavā kṛtā | 
 BRP212.037.2  jayāśābhaṅgaduḥkhī vā bhraṣṭacchāyo 'si sāmpratam || 37 || 
 
 
 BRP212.038.1  sāntānikādayo vā te yācamānā nirākṛtāḥ | 
 BRP212.038.2  agamyastrīratir vāpi tenāsi vigataprabhaḥ || 38 || 
 
 
 BRP212.039.1  bhuṅkte pradāya viprebhyo miṣṭam ekam atho bhavān | 
 BRP212.039.2  kiṃ vā kṛpaṇavittāni hṛtāni bhavatārjuna || 39 || 
 
 
 BRP212.040.1  kaccin na sūryavātasya gocaratvaṃ gato 'rjuna | 
 BRP212.040.2  duṣṭacakṣur hato vāpi niḥśrīkaḥ katham anyathā || 40 || 
 
 
 BRP212.041.1  spṛṣṭo nakhāmbhasā vāpi ghaṭāmbhaḥprokṣito 'pi vā | 
 BRP212.041.2  tenātīvāsi vicchāyo nyūnair vā yudhi nirjitaḥ || 41 || 
 
 vyāsa uvāca: 
 
 BRP212.042.1  tataḥ pārtho viniḥśvasya śrūyatāṃ bhagavann iti | 
 BRP212.042.2  prokto yathāvad ācaṣṭa viprā ātmaparābhavam || 42 || 
 
 arjuna uvāca: 
 
 BRP212.043.1  yad balaṃ yac ca nas tejo yad vīryaṃ yat parākramaḥ | 
 BRP212.043.2  yā śrīś chāyā ca naḥ so 'smān parityajya harir gataḥ || 43 || 
 
 
 BRP212.044.1  itareṇeva mahatā smitapūrvābhibhāṣiṇā | 
 BRP212.044.2  hīnā vayaṃ mune tena jātās tṛṇamayā iva || 44 || 
 
 
 BRP212.045.1  astrāṇāṃ sāyakānāṃ ca gāṇḍīvasya tathā mama | 
 BRP212.045.2  sāratā yābhavan mūrtā sa gataḥ puruṣottamaḥ || 45 || 
 
 
 BRP212.046.1  yasyāvalokanād asmāñ śrīr jayaḥ sampad unnatiḥ | 
 BRP212.046.2  na tatyāja sa govindas tyaktvāsmān bhagavān gataḥ || 46 || 
 
 
 BRP212.047.1  bhīṣmadroṇāṅgarājādyās tathā duryodhanādayaḥ | 
 BRP212.047.2  yatprabhāvena nirdagdhāḥ sa kṛṣṇas tyaktavān bhuvam || 47 || 
 
 
 
 BRP212.048.1  niryauvanā hataśrīkā bhraṣṭacchāyeva me mahī | 
 BRP212.048.2  vibhāti tāta naiko 'haṃ virahe tasya cakriṇaḥ || 48 || 
 
 
 BRP212.049.1  yasyānubhāvād bhīṣmādyair mayy agnau śalabhāyitam | 
 BRP212.049.2  vinā tenādya kṛṣṇena gopālair asmi nirjitaḥ || 49 || 
 
 
 BRP212.050.1  gāṇḍīvaṃ triṣu lokeṣu khyātaṃ yad anubhāvataḥ | 
 BRP212.050.2  mama tena vinābhīrair laguḍais tu tiraskṛtam || 50 || 
 
 
 BRP212.051.1  strīsahasrāṇy anekāni hy anāthāni mahāmune | 
 BRP212.051.2  yatato mama nītāni dasyubhir laguḍāyudhaiḥ || 51 || 
 
 
 BRP212.052.1  ānīyamānam ābhīraiḥ sarvaṃ kṛṣṇāvarodhanam | 
 BRP212.052.2  hṛtaṃ yaṣṭipraharaṇaiḥ paribhūya balaṃ mama || 52 || 
 
 
 BRP212.053.1  niḥśrīkatā na me citraṃ yaj jīvāmi tad adbhutam | 
 BRP212.053.2  nīcāvamānapaṅkāṅkī nirlajjo 'smi pitāmaha || 53 || 
 
 vyāsa uvāca: 
 
 BRP212.054.1  śrutvāhaṃ tasya tad vākyam abravaṃ dvijasattamāḥ | 
 BRP212.054.2  duḥkhitasya ca dīnasya pāṇḍavasya mahātmanaḥ || 54 || 
 
 
 BRP212.055.1  alaṃ te vrīḍayā pārtha na tvaṃ śocitum arhasi | 
 BRP212.055.2  avehi sarvabhūteṣu kālasya gatir īdṛśī || 55 || 
 
 
 BRP212.056.1  kālo bhavāya bhūtānām abhavāya ca pāṇḍava | 
 BRP212.056.2  kālamūlam idaṃ jñātvā kuru sthairyam ato 'rjuna || 56 || 
 
 
 BRP212.057.1  nadyaḥ samudrā girayaḥ sakalā ca vasundharā | 
 BRP212.057.2  devā manuṣyāḥ paśavas taravaś ca sarīsṛpāḥ || 57 || 
 
 
 BRP212.058.1  sṛṣṭāḥ kālena kālena punar yāsyanti saṅkṣayam | 
 BRP212.058.2  kālātmakam idaṃ sarvaṃ jñātvā śamam avāpnuhi || 58 || 
 
 
 BRP212.059.1  yathāttha kṛṣṇamāhātmyaṃ tat tathaiva dhanañjaya | 
 BRP212.059.2  bhārāvatārakāryārtham avatīrṇaḥ sa medinīm || 59 || 
 
 
 BRP212.060.1  bhārākrāntā dharā yātā devānāṃ sannidhau purā | 
 BRP212.060.2  tadartham avatīrṇo 'sau kāmarūpī janārdanaḥ || 60 || 
 
 
 BRP212.061.1  tac ca niṣpāditaṃ kāryam aśeṣā bhūbhṛto hatāḥ | 
 BRP212.061.2  vṛṣṇyandhakakulaṃ sarvaṃ tathā pārthopasaṃhṛtam || 61 || 
 
 
 BRP212.062.1  na kiñcid anyat kartavyam asya bhūmitale 'rjuna | 
 BRP212.062.2  tato gataḥ sa bhagavān kṛtakṛtyo yathecchayā || 62 || 
 
 
 BRP212.063.1  sṛṣṭiṃ sarge karoty eṣa devadevaḥ sthitiṃ sthitau | 
 BRP212.063.2  ante tāpasamartho 'yaṃ sāmprataṃ vai yathā kṛtam || 63 || 
 
 
 BRP212.064.1  tasmāt pārtha na santāpas tvayā kāryaḥ parābhavāt | 
 BRP212.064.2  bhavanti bhavakāleṣu puruṣāṇāṃ parākramāḥ || 64 || 
 
 
 BRP212.065.1  yatas tvayaikena hatā bhīṣmadroṇādayo nṛpāḥ | 
 BRP212.065.2  teṣām arjuna kālotthaḥ kiṃ nyūnābhibhavo na saḥ || 65 || 
 
 
 BRP212.066.1  viṣṇos tasyānubhāvena yathā teṣāṃ parābhavaḥ | 
 BRP212.066.2  tvattas tathaiva bhavato dasyubhyo 'nte tadudbhavaḥ || 66 || 
 
 
 BRP212.067.1  sa devo 'nyaśarīrāṇi samāviśya jagatsthitim | 
 BRP212.067.2  karoti sarvabhūtānāṃ nāśaṃ cānte jagatpatiḥ || 67 || 
 
 
 
 BRP212.068.1  bhavodbhave ca kaunteya sahāyas te janārdanaḥ | 
 BRP212.068.2  bhavānte tvadvipakṣās te keśavenāvalokitāḥ || 68 || 
 
 
 BRP212.069.1  kaḥ śraddadhyāt sagāṅgeyān hanyās tvaṃ sarvakauravān | 
 BRP212.069.2  ābhīrebhyaś ca bhavataḥ kaḥ śraddadhyāt parābhavam || 69 || 
 
 
 BRP212.070.1  pārthaitat sarvabhūteṣu harer līlāviceṣṭitam | 
 BRP212.070.2  tvayā yat kauravā dhvastā yad ābhīrair bhavāñ jitaḥ || 70 || 
 
 
 BRP212.071.1  gṛhītā dasyubhir yac ca rakṣitā bhavatā striyaḥ | 
 BRP212.071.2  tad apy ahaṃ yathāvṛttaṃ kathayāmi tavārjuna || 71 || 
 
 
 BRP212.072.1  aṣṭāvakraḥ purā vipra udavāsarato 'bhavat | 
 BRP212.072.2  bahūn varṣagaṇān pārtha gṛṇan brahma sanātanam || 72 || 
 
 
 BRP212.073.1  jiteṣv asurasaṅgheṣu merupṛṣṭhe mahotsavaḥ | 
 BRP212.073.2  babhūva tatra gacchantyo dadṛśus taṃ surastriyaḥ || 73 || 
 
 
 BRP212.074.1  rambhātilottamādyāś ca śataśo 'tha sahasraśaḥ | 
 BRP212.074.2  tuṣṭuvus taṃ mahātmānaṃ praśaśaṃsuś ca pāṇḍava || 74 || 
 
 
 BRP212.075.1  ākaṇṭhamagnaṃ salile jaṭābhāradharaṃ munim | 
 BRP212.075.2  vinayāvanatāś caiva praṇemuḥ stotratatparāḥ || 75 || 
 
 
 BRP212.076.1  yathā yathā prasanno 'bhūt tuṣṭuvus taṃ tathā tathā | 
 BRP212.076.2  sarvās tāḥ kauravaśreṣṭha variṣṭhaṃ taṃ dvijanmanām || 76 || 
 
 aṣṭāvakra uvāca: 
 
 BRP212.077.1  prasanno 'haṃ mahābhāgā bhavatīnāṃ yad iṣyate | 
 BRP212.077.2  mattas tad vriyatāṃ sarvaṃ pradāsyāmy api durlabham || 77 || 
 
 vyāsa uvāca: 
 
 BRP212.078.1  rambhātilottamādyāś ca divyāś cāpsaraso 'bruvan || 78 || 
 
 apsarasa ūcuḥ: 
 
 BRP212.079.1  prasanne tvayy asamprāptaṃ kim asmākam iti dvijāḥ || 79 || 
 
 
 BRP212.080.1  itarās tv abruvan vipra prasanno bhagavan yadi | 
 BRP212.080.2  tad icchāmaḥ patiṃ prāptuṃ viprendra puruṣottamam || 80 || 
 
 vyāsa uvāca: 
 
 BRP212.081.1  evaṃ bhaviṣyatīty uktvā uttatāra jalān muniḥ | 
 BRP212.081.2  tam uttīrṇaṃ ca dadṛśur virūpaṃ vakram aṣṭadhā || 81 || 
 
 
 BRP212.082.1  taṃ dṛṣṭvā gūhamānānāṃ yāsāṃ hāsaḥ sphuṭo 'bhavat | 
 BRP212.082.2  tāḥ śaśāpa muniḥ kopam avāpya kurunandana || 82 || 
 
 aṣṭāvakra uvāca: 
 
 BRP212.083.1  yasmād virūparūpaṃ māṃ matvā hāsāvamānanā | 
 BRP212.083.2  bhavatībhiḥ kṛtā tasmād eṣa śāpaṃ dadāmi vaḥ || 83 || 
 
 
 BRP212.084.1  matprasādena bhartāraṃ labdhvā tu puruṣottamam | 
 BRP212.084.2  macchāpopahatāḥ sarvā dasyuhastaṃ gamiṣyatha || 84 || 
 
 vyāsa uvāca: 
 
 BRP212.085.1  ity udīritam ākarṇya munis tābhiḥ prasāditaḥ | 
 BRP212.085.2  punaḥ surendralokaṃ vai prāha bhūyo gamiṣyatha || 85 || 
 
 
 BRP212.086.1  evaṃ tasya muneḥ śāpād aṣṭāvakrasya keśavam | 
 BRP212.086.2  bhartāraṃ prāpya tāḥ prāptā dasyuhastaṃ varāṅganāḥ || 86 || 
 
 
 
 BRP212.087.1  tat tvayā nātra kartavyaḥ śoko 'lpo 'pi hi pāṇḍava | 
 BRP212.087.2  tenaivākhilanāthena sarvaṃ tad upasaṃhṛtam || 87 || 
 
 
 BRP212.088.1  bhavatāṃ copasaṃhāram āsannaṃ tena kurvatā | 
 BRP212.088.2  balaṃ tejas tathā vīryaṃ māhātmyaṃ copasaṃhṛtam || 88 || 
 
 
 BRP212.089.1  jātasya niyato mṛtyuḥ patanaṃ ca tathonnateḥ | 
 BRP212.089.2  viprayogāvasānaṃ tu saṃyogaḥ sañcayaḥ kṣayaḥ || 89 || 
 
 
 BRP212.090.1  vijñāya na budhāḥ śokaṃ na harṣam upayānti ye | 
 BRP212.090.2  teṣām evetare ceṣṭāṃ śikṣantaḥ santi tādṛśāḥ || 90 || 
 
 
 BRP212.091.1  tasmāt tvayā naraśreṣṭha jñātvaitad bhrātṛbhiḥ saha | 
 BRP212.091.2  parityajyākhilaṃ rājyaṃ gantavyaṃ tapase vanam || 91 || 
 
 
 BRP212.092.1  tad gaccha dharmarājāya nivedyaitad vaco mama | 
 BRP212.092.2  paraśvo bhrātṛbhiḥ sārdhaṃ gatiṃ vīra yathā kuru || 92 || 
 
 vyāsa uvāca: 
 
 BRP212.093.1  ity ukto dharmarājaṃ tu samabhyetya tathoktavān | 
 BRP212.093.2  dṛṣṭaṃ caivānubhūtaṃ vā kathitaṃ tad aśeṣataḥ || 93 || 
 
 
 BRP212.094.1  vyāsavākyaṃ ca te sarve śrutvārjunasamīritam | 
 BRP212.094.2  rājye parīkṣitaṃ kṛtvā yayuḥ pāṇḍusutā vanam || 94 || 
 
 
 BRP212.095.1  ity evaṃ vo muniśreṣṭhā vistareṇa mayoditam | 
 BRP212.095.2  jātasya ca yador vaṃśe vāsudevasya ceṣṭitam || 95 || 
 
 
 
        Chapter 213: Manifestations of Viṣṇu
         SS  320-324 
 munaya ūcuḥ: 
 
 BRP213.001.1  aho kṛṣṇasya māhātmyam adbhutaṃ cātimānuṣam | 
 BRP213.001.2  rāmasya ca muniśreṣṭha tvayoktaṃ bhuvi durlabham || 1 || 
 
 
 BRP213.002.1  na tṛptim adhigacchāmaḥ śṛṇvanto bhagavatkathām | 
 BRP213.002.2  tasmād brūhi mahābhāga bhūyo devasya ceṣṭitam || 2 || 
 
 
 BRP213.003.1  prādurbhāvaḥ purāṇeṣu viṣṇor amitatejasaḥ | 
 BRP213.003.2  satāṃ kathayatām eva varāha iti naḥ śrutam || 3 || 
 
 
 BRP213.004.1  na jānīmo 'sya caritaṃ na vidhiṃ na ca vistaram | 
 BRP213.004.2  na karmaguṇasadbhāvaṃ na hetutvamanīṣitam || 4 || 
 
 
 BRP213.005.1  kimātmako varāho 'sau kā mūrtiḥ kā ca devatā | 
 BRP213.005.2  kimācāraprabhāvo vā kiṃ vā tena tadā kṛtam || 5 || 
 
 
 BRP213.006.1  yajñārthe samavetānāṃ miṣatāṃ ca dvijanmanām | 
 BRP213.006.2  mahāvarāhacaritaṃ sarvalokasukhāvaham || 6 || 
 
 
 BRP213.007.1  yathā nārāyaṇo brahman vārāhaṃ rūpam āsthitaḥ | 
 BRP213.007.2  daṃṣṭrayā gāṃ samudrasthām ujjahārārimardanaḥ || 7 || 
 
 
 BRP213.008.1  vistareṇaiva karmāṇi sarvāṇi ripughātinaḥ | 
 BRP213.008.2  śrotuṃ no vartate buddhir hareḥ kṛṣṇasya dhīmataḥ || 8 || 
 
 
 
 BRP213.009.1  karmaṇām ānupūrvyā ca prādurbhāvāś ca ye vibho | 
 BRP213.009.2  yā vāsya prakṛtir brahmaṃs tāś cākhyātuṃ tvam arhasi || 9 || 
 
 vyāsa uvāca: 
 
 BRP213.010.1  praśnabhāro mahān eṣa bhavadbhiḥ samudāhṛtaḥ | 
 BRP213.010.2  yathāśaktyā tu vakṣyāmi śrūyatāṃ vaiṣṇavaṃ yaśaḥ || 10 || 
 
 
 BRP213.011.1  viṣṇoḥ prabhāvaśravaṇe diṣṭyā vo matir utthitā | 
 BRP213.011.2  tasmād viṣṇoḥ samastā vai śṛṇudhvaṃ yāḥ pravṛttayaḥ || 11 || 
 
 
 BRP213.012.1  sahasrāsyaṃ sahasrākṣaṃ sahasracaraṇaṃ ca yam | 
 BRP213.012.2  sahasraśirasaṃ devaṃ sahasrakaram avyayam || 12 || 
 
 
 BRP213.013.1  sahasrajihvaṃ bhāsvantaṃ sahasramukuṭaṃ prabhum | 
 BRP213.013.2  sahasradaṃ sahasrādiṃ sahasrabhujam avyayam || 13 || 
 
 
 BRP213.014.1  havanaṃ savanaṃ caiva hotāraṃ havyam eva ca | 
 BRP213.014.2  pātrāṇi ca pavitrāṇi vediṃ dīkṣāṃ samit sruvam || 14 || 
 
 
 BRP213.015.1  sruksomasūryamuśalaṃ prokṣaṇīṃ dakṣiṇāyanam | 
 BRP213.015.2  adhvaryuṃ sāmagaṃ vipraṃ sadasyaṃ sadanaṃ sadaḥ || 15 || 
 
 
 BRP213.016.1  yūpaṃ cakraṃ dhruvāṃ darvīṃ carūṃś colūkhalāni ca | 
 BRP213.016.2  prāgvaṃśaṃ yajñabhūmiṃ ca hotāraṃ ca paraṃ ca yat || 16 || 
 
 
 BRP213.017.1  hrasvāṇy atipramāṇāni sthāvarāṇi carāṇi ca | 
 BRP213.017.2  prāyaścittāni vārghyaṃ ca sthaṇḍilāni kuśās tathā || 17 || 
 
 
 BRP213.018.1  mantrayajñavahaṃ vahniṃ bhāgaṃ bhāgavahaṃ ca yat | 
 BRP213.018.2  agrāsinaṃ somabhujaṃ hutārciṣam udāyudham || 18 || 
 
 
 BRP213.019.1  āhur vedavido viprā yaṃ yajñe śāśvataṃ prabhum | 
 BRP213.019.2  tasya viṣṇoḥ sureśasya śrīvatsāṅkasya dhīmataḥ || 19 || 
 
 
 BRP213.020.1  prādurbhāvasahasrāṇi samatītāny anekaśaḥ | 
 BRP213.020.2  bhūyaś caiva bhaviṣyanti hy evam āha pitāmahaḥ || 20 || 
 
 
 BRP213.021.1  yat pṛcchadhvaṃ mahābhāgā divyāṃ puṇyām imāṃ kathām | 
 BRP213.021.2  prādurbhāvāśritāṃ viṣṇoḥ sarvapāpaharāṃ śivām || 21 || 
 
 
 BRP213.022.1  śṛṇudhvaṃ tāṃ mahābhāgās tadgatenāntarātmanā | 
 BRP213.022.2  pravakṣyāmy ānupūrvyeṇa yat pṛcchadhvaṃ mamānaghāḥ || 22 || 
 
 
 BRP213.023.1  vāsudevasya māhātmyaṃ caritaṃ ca mahāmateḥ | 
 BRP213.023.2  hitārthaṃ suramartyānāṃ lokānāṃ prabhavāya ca || 23 || 
 
 
 BRP213.024.1  bahuśaḥ sarvabhūtātmā prādurbhavati vīryavān | 
 BRP213.024.2  prādurbhāvāṃś ca vakṣyāmi puṇyān divyān guṇānvitān || 24 || 
 
 
 BRP213.025.1  supto yugasahasraṃ yaḥ prādurbhavati kāryataḥ | 
 BRP213.025.2  pūrṇe yugasahasre 'tha devadevo jagatpatiḥ || 25 || 
 
 
 BRP213.026.1  brahmā ca kapilaś caiva tryambakas tridaśās tathā | 
 BRP213.026.2  devāḥ saptarṣayaś caiva nāgāś cāpsarasas tathā || 26 || 
 
 
 BRP213.027.1  sanatkumāraś ca mahānubhāvo | 
 BRP213.027.2  manur mahātmā bhagavān prajākaraḥ | 
 BRP213.027.3  purāṇadevo 'tha purāṇi cakre | 
 BRP213.027.4  pradīptavaiśvānaratulyatejāḥ || 27 || 
 
 
 
 BRP213.028.1  yo 'sau cārṇavamadhyastho naṣṭe sthāvarajaṅgame | 
 BRP213.028.2  naṣṭe devāsuranare pranaṣṭoragarākṣase || 28 || 
 
 
 BRP213.029.1  yoddhukāmau durādharṣau tāv ubhau madhukaiṭabhau | 
 BRP213.029.2  hatau bhagavatā tena tayor dattvāmitaṃ varam || 29 || 
 
 
 BRP213.030.1  purā kamalanābhasya svapataḥ sāgarāmbhasi | 
 BRP213.030.2  puṣkare tatra sambhūtā devāḥ sarṣigaṇās tathā || 30 || 
 
 
 BRP213.031.1  eṣa pauṣkarako nāma prādurbhāvo mahātmanaḥ | 
 BRP213.031.2  purāṇaṃ kathyate yatra devaśrutisamāhitam || 31 || 
 
 
 BRP213.032.1  vārāhas tu śrutimukhaḥ prādurbhāvo mahātmanaḥ | 
 BRP213.032.2  yatra viṣṇuḥ suraśreṣṭho vārāhaṃ rūpam āsthitaḥ || 32 || 
 
 
 BRP213.033.1  vedapādo yūpadaṃṣṭraḥ kratudantaś citīmukhaḥ | 
 BRP213.033.2  agnijihvo darbharomā brahmaśīrṣo mahātapāḥ || 33 || 
 
 
 BRP213.034.1  ahorātrekṣaṇo divyo vedāṅgaḥ śrutibhūṣaṇaḥ | 
 BRP213.034.2  ājyanāsaḥ sruvatuṇḍaḥ sāmaghoṣasvaro mahān || 34 || 
 
 
 BRP213.035.1  satyadharmamayaḥ śrīmān kramavikramasatkṛtaḥ | 
 BRP213.035.2  prāyaścittanakho ghoraḥ paśujānur mukhākṛtiḥ || 35 || 
 
 
 BRP213.036.1  udgatāntro homaliṅgo bījauṣadhimahāphalaḥ | 
 BRP213.036.2  vādyantarātmā mantrasphig vikṛtaḥ somaśoṇitaḥ || 36 || 
 
 
 BRP213.037.1  vediskandho havirgandho havyakavyātivegavān | 
 BRP213.037.2  prāgvaṃśakāyo dyutimān nānādīkṣābhir anvitaḥ || 37 || 
 
 
 BRP213.038.1  dakṣiṇāhṛdayo yogī mahāsattramayo mahān | 
 BRP213.038.2  upākarmāṣṭarucakaḥ pravargāvartabhūṣaṇaḥ || 38 || 
 
 
 BRP213.039.1  nānācchandogatipatho guhyopaniṣadāsanaḥ | 
 BRP213.039.2  chāyāpatnīsahāyo 'sau maṇiśṛṅga ivotthitaḥ || 39 || 
 
 
 BRP213.040.1  mahīṃ sāgaraparyantāṃ saśailavanakānanām | 
 BRP213.040.2  ekārṇavajalabhraṣṭām ekārṇavagataḥ prabhuḥ || 40 || 
 
 
 BRP213.041.1  daṃṣṭrayā yaḥ samuddhṛtya lokānāṃ hitakāmyayā | 
 BRP213.041.2  sahasraśīrṣo lokādiś cakāra jagatīṃ punaḥ || 41 || 
 
 
 BRP213.042.1  evaṃ yajñavarāheṇa bhūtvā bhūtahitārthinā | 
 BRP213.042.2  uddhṛtā pṛthivī devī sāgarāmbudharā purā || 42 || 
 
 
 BRP213.043.1  vārāha eṣa kathito nārasiṃhas tato dvijāḥ | 
 BRP213.043.2  yatra bhūtvā mṛgendreṇa hiraṇyakaśipur hataḥ || 43 || 
 
 
 BRP213.044.1  purā kṛtayuge nāma surārir baladarpitaḥ | 
 BRP213.044.2  daityānām ādipuruṣaś cakāra sumahat tapaḥ || 44 || 
 
 
 BRP213.045.1  daśa varṣasahasrāṇi śatāni daśa pañca ca | 
 BRP213.045.2  japopavāsaniratas tasthau maunavratasthitaḥ || 45 || 
 
 
 BRP213.046.1  tataḥ śamadamābhyāṃ ca brahmacaryeṇa caiva hi | 
 BRP213.046.2  prīto 'bhavat tatas tasya tapasā niyamena ca || 46 || 
 
 
 
 BRP213.047.1  taṃ vai svayambhūr bhagavān svayam āgamya bho dvijāḥ | 
 BRP213.047.2  vimānenārkavarṇena haṃsayuktena bhāsvatā || 47 || 
 
 
 BRP213.048.1  ādityair vasubhiḥ sārdhaṃ marudbhir daivatais tathā | 
 BRP213.048.2  rudrair viśvasahāyaiś ca yakṣarākṣasakinnaraiḥ || 48 || 
 
 
 BRP213.049.1  diśābhiḥ pradiśābhiś ca nadībhiḥ sāgarais tathā | 
 BRP213.049.2  nakṣatraiś ca muhūrtaiś ca khecaraiś ca mahāgrahaiḥ || 49 || 
 
 
 BRP213.050.1  devarṣibhis tapovṛddhaiḥ siddhair vidvadbhir eva ca | 
 BRP213.050.2  rājarṣibhiḥ puṇyatamair gandharvair apsarogaṇaiḥ || 50 || 
 
 
 BRP213.051.1  carācaraguruḥ śrīmān vṛtaḥ sarvaiḥ surais tathā | 
 BRP213.051.2  brahmā brahmavidāṃ śreṣṭho daityaṃ vacanam abravīt || 51 || 
 
 brahmovāca: 
 
 BRP213.052.1  prīto 'smi tava bhaktasya tapasānena suvrata | 
 BRP213.052.2  varaṃ varaya bhadraṃ te yatheṣṭaṃ kāmam āpnuhi || 52 || 
 
 hiraṇyakaśipur uvāca: 
 
 BRP213.053.1  na devāsuragandharvā na yakṣoragarākṣasāḥ | 
 BRP213.053.2  ṛṣayo vātha māṃ śāpaiḥ kruddhā lokapitāmaha || 53 || 
 
 
 BRP213.054.1  śapeyus tapasā yuktā vara eṣa vṛto mayā | 
 BRP213.054.2  na śastreṇa na vāstreṇa giriṇā pādapena vā || 54 || 
 
 
 BRP213.055.1  na śuṣkeṇa na cārdreṇa na caivordhvaṃ na cāpy adhaḥ | 
 BRP213.055.2  pāṇiprahāreṇaikena sabhṛtyabalavāhanam || 55 || 
 
 
 BRP213.056.1  yo māṃ nāśayituṃ śaktaḥ sa me mṛtyur bhaviṣyati | 
 BRP213.056.2  bhaveyam aham evārkaḥ somo vāyur hutāśanaḥ || 56 || 
 
 
 BRP213.057.1  salilaṃ cāntarikṣaṃ ca ākāśaṃ caiva sarvaśaḥ | 
 BRP213.057.2  ahaṃ krodhaś ca kāmaś ca varuṇo vāsavo yamaḥ | 
 BRP213.057.3  dhanadaś ca dhanādhyakṣo yakṣaḥ kimpuruṣādhipaḥ || 57 || 
 
 brahmovāca: 
 
 BRP213.058.1  ete divyā varās tāta mayā dattās tavādbhutāḥ | 
 BRP213.058.2  sarvān kāmān imāṃs tāta prāpsyasi tvaṃ na saṃśayaḥ || 58 || 
 
 vyāsa uvāca: 
 
 BRP213.059.1  evam uktvā tu bhagavāñ jagāmāśu pitāmahaḥ | 
 BRP213.059.2  vairājaṃ brahmasadanaṃ brahmarṣigaṇasevitam || 59 || 
 
 
 BRP213.060.1  tato devāś ca nāgāś ca gandharvā munayas tathā | 
 BRP213.060.2  varapradānaṃ śrutvaiva pitāmaham upasthitāḥ || 60 || 
 
 devā ūcuḥ: 
 
 BRP213.061.1  vareṇānena bhagavan bādhiṣyati sa no 'suraḥ | 
 BRP213.061.2  tat prasīdāśu bhagavan vadho 'py asya vicintyatām || 61 || 
 
 
 BRP213.062.1  bhagavan sarvabhūtānāṃ svayambhūr ādikṛt prabhuḥ | 
 BRP213.062.2  sraṣṭā ca havyakavyānām avyaktaṃ prakṛtir dhruvam || 62 || 
 
 vyāsa uvāca: 
 
 BRP213.063.1  tato lokahitaṃ vākyaṃ śrutvā devaḥ prajāpatiḥ | 
 BRP213.063.2  provāca bhagavān vākyaṃ sarvadevagaṇāṃs tathā || 63 || 
 
 brahmovāca: 
 
 BRP213.064.1  avaśyaṃ tridaśās tena prāptavyaṃ tapasaḥ phalam | 
 BRP213.064.2  tapaso 'nte ca bhagavān vadhaṃ viṣṇuḥ kariṣyati || 64 || 
 
 
 vyāsa uvāca: 
 
 BRP213.065.1  etac chrutvā surāḥ sarve vākyaṃ paṅkajajanmanaḥ | 
 BRP213.065.2  svāni sthānāni divyāni jagmus te vai mudānvitāḥ || 65 || 
 
 
 BRP213.066.1  labdhamātre vare cāpi sarvāḥ so 'bādhata prajāḥ | 
 BRP213.066.2  hiraṇyakaśipur daityo varadānena darpitaḥ || 66 || 
 
 
 BRP213.067.1  āśrameṣu mahābhāgān munīn vai saṃśitavratān | 
 BRP213.067.2  satyadharmaratān dāntāṃs tadā dharṣitavāṃs tathā || 67 || 
 
 
 BRP213.068.1  tridivasthāṃs tathā devān parājitya mahābalaḥ | 
 BRP213.068.2  trailokyaṃ vaśam ānīya svarge vasati so 'suraḥ || 68 || 
 
 
 BRP213.069.1  yadā varamadonmatto vicaran dānavo bhuvi | 
 BRP213.069.2  yajñīyān akarod daityān ayajñīyāś ca devatāḥ || 69 || 
 
 
 BRP213.070.1  ādityā vasavaḥ sādhyā viśve ca marutas tathā | 
 BRP213.070.2  śaraṇyaṃ śaraṇaṃ viṣṇum upatasthur mahābalam || 70 || 
 
 
 BRP213.071.1  devabrahmamayaṃ yajñaṃ brahmadevaṃ sanātanam | 
 BRP213.071.2  bhūtaṃ bhavyaṃ bhaviṣyaṃ ca prabhuṃ lokanamaskṛtam | 
 BRP213.071.3  nārāyaṇaṃ vibhuṃ devaṃ śaraṇyaṃ śaraṇaṃ gatāḥ || 71 || 
 
 devā ūcuḥ: 
 
 BRP213.072.1  trāyasva no 'dya deveśa hiraṇyakaśipor bhayāt | 
 BRP213.072.2  tvaṃ hi naḥ paramo devas tvaṃ hi naḥ paramo guruḥ || 72 || 
 
 
 BRP213.073.1  tvaṃ hi naḥ paramo dhātā brahmādīnāṃ surottama | 
 BRP213.073.2  utphullāmalapattrākṣa śatrupakṣakṣayaṅkara | 
 BRP213.073.3  kṣayāya ditivaṃśasya śaraṇaṃ tvaṃ bhavasva naḥ || 73 || 
 
 vāsudeva uvāca: 
 
 BRP213.074.1  bhayaṃ tyajadhvam amarā abhayaṃ vo dadāmy aham | 
 BRP213.074.2  tathaiva tridivaṃ devāḥ pratilapsyatha mā ciram || 74 || 
 
 
 BRP213.075.1  eṣo 'haṃ sagaṇaṃ daityaṃ varadānena darpitam | 
 BRP213.075.2  avadhyam amarendrāṇāṃ dānavendraṃ nihanmi tam || 75 || 
 
 vyāsa uvāca: 
 
 BRP213.076.1  evam uktvā tu bhagavān visṛjya tridaśeśvarān | 
 BRP213.076.2  hiraṇyakaśipoḥ sthānam ājagāma mahābalaḥ || 76 || 
 
 
 BRP213.077.1  narasyārdhatanuṃ kṛtvā siṃhasyārdhatanuṃ prabhuḥ | 
 BRP213.077.2  nārasiṃhena vapuṣā pāṇiṃ saṃspṛśya pāṇinā || 77 || 
 
 
 BRP213.078.1  ghanajīmūtasaṅkāśo ghanajīmūtanisvanaḥ | 
 BRP213.078.2  ghanajīmūtadīptaujā jīmūta iva vegavān || 78 || 
 
 
 BRP213.079.1  daityaṃ so 'tibalaṃ dṛṣṭvā dṛptaśārdūlavikramaḥ | 
 BRP213.079.2  dṛptair daityagaṇair guptaṃ hatavān ekapāṇinā || 79 || 
 
 
 BRP213.080.1  nṛsiṃha eṣa kathito bhūyo 'yaṃ vāmanaḥ paraḥ | 
 BRP213.080.2  yatra vāmanam āsthāya rūpaṃ daityavināśanam || 80 || 
 
 
 BRP213.081.1  baler balavato yajñe balinā viṣṇunā purā | 
 BRP213.081.2  vikramais tribhir akṣobhyāḥ kṣobhitās te mahāsurāḥ || 81 || 
 
 
 
 BRP213.082.1  vipracittiḥ śivaḥ śaṅkur ayaḥśaṅkus tathaiva ca | 
 BRP213.082.2  ayaḥśirā aśvaśirā hayagrīvaś ca vīryavān || 82 || 
 
 
 BRP213.083.1  vegavān ketumān ugraḥ sogravyagro mahāsuraḥ | 
 BRP213.083.2  puṣkaraḥ puṣkalaś caiva śāśvo 'śvapatir eva ca || 83 || 
 
 
 BRP213.084.1  prahlādo 'śvapatiḥ kumbhaḥ saṃhrādo gamanapriyaḥ | 
 BRP213.084.2  anuhrādo harihayo vārāhaḥ saṃharo 'nujaḥ || 84 || 
 
 
 BRP213.085.1  śarabhaḥ śalabhaś caiva kupathaḥ krodhanaḥ krathaḥ | 
 BRP213.085.2  bṛhatkīrtir mahājihvaḥ śaṅkukarṇo mahāsvanaḥ || 85 || 
 
 
 BRP213.086.1  dīptajihvo 'rkanayano mṛgapādo mṛgapriyaḥ | 
 BRP213.086.2  vāyur gariṣṭho namuciḥ sambaro viskaro mahān || 86 || 
 
 
 BRP213.087.1  candrahantā krodhahantā krodhavardhana eva ca | 
 BRP213.087.2  kālakaḥ kālakopaś ca vṛtraḥ krodho virocanaḥ || 87 || 
 
 
 BRP213.088.1  gariṣṭhaś ca variṣṭhaś ca pralambanarakāv ubhau | 
 BRP213.088.2  indratāpanavātāpī ketumān baladarpitaḥ || 88 || 
 
 
 BRP213.089.1  asilomā pulomā ca bāṣkalaḥ pramado madaḥ | 
 BRP213.089.2  svamiśraḥ kālavadanaḥ karālaḥ keśir eva ca || 89 || 
 
 
 BRP213.090.1  ekākṣaś candramā rāhuḥ saṃhrādaḥ sambaraḥ svanaḥ | 
 BRP213.090.2  śataghnīcakrahastāś ca tathā muśalapāṇayaḥ || 90 || 
 
 
 BRP213.091.1  aśvayantrāyudhopetā bhindipālāyudhās tathā | 
 BRP213.091.2  śūlolūkhalahastāś ca paraśvadhadharās tathā || 91 || 
 
 
 BRP213.092.1  pāśamudgarahastāś ca tathā parighapāṇayaḥ | 
 BRP213.092.2  mahāśilāpraharaṇāḥ śūlahastāś ca dānavāḥ || 92 || 
 
 
 BRP213.093.1  nānāpraharaṇā ghorā nānāveśā mahābalāḥ | 
 BRP213.093.2  kūrmakukkuṭavaktrāś ca śaśolūkamukhās tathā || 93 || 
 
 
 BRP213.094.1  kharoṣṭravadanāś caiva varāhavadanās tathā | 
 BRP213.094.2  mārjāraśikhivaktrāś ca mahāvaktrās tathā pare || 94 || 
 
 
 BRP213.095.1  nakrameṣānanāḥ śūrā gojāvimahiṣānanāḥ | 
 BRP213.095.2  godhāśallakivaktrāś ca kroṣṭuvaktrāś ca dānavāḥ || 95 || 
 
 
 BRP213.096.1  ākhudarduravaktrāś ca ghorā vṛkamukhās tathā | 
 BRP213.096.2  bhīmā makaravaktrāś ca krauñcavaktrāś ca dānavāḥ || 96 || 
 
 
 BRP213.097.1  aśvānanāḥ kharamukhā mayūravadanās tathā | 
 BRP213.097.2  gajendracarmavasanās tathā kṛṣṇājināmbarāḥ || 97 || 
 
 
 BRP213.098.1  cīrasaṃvṛtagātrāś ca tathā nīlakavāsasaḥ | 
 BRP213.098.2  uṣṇīṣiṇo mukuṭinas tathā kuṇḍalino 'surāḥ || 98 || 
 
 
 BRP213.099.1  kirīṭino lambaśikhāḥ kambugrīvāḥ suvarcasaḥ | 
 BRP213.099.2  nānāveśadharā daityā nānāmālyānulepanāḥ || 99 || 
 
 
 BRP213.100.1  svāny āyudhāni saṅgṛhya pradīptāni ca tejasā | 
 BRP213.100.2  kramamāṇaṃ hṛṣīkeśam upāvartanta sarvaśaḥ || 100 || 
 
 
 
 BRP213.101.1  pramathya sarvān daiteyān pādahastatalair vibhuḥ | 
 BRP213.101.2  rūpaṃ kṛtvā mahābhīmaṃ jahārāśu sa medinīm || 101 || 
 
 
 BRP213.102.1  tasya vikramato bhūmiṃ candrādityau stanāntare | 
 BRP213.102.2  nabhaḥ prakramamāṇasya nābhyāṃ kila tathā sthitau || 102 || 
 
 
 BRP213.103.1  param ākramamāṇasya jānudeśe vyavasthitau | 
 BRP213.103.2  viṣṇor amitavīryasya vadanty evaṃ dvijātayaḥ || 103 || 
 
 
 BRP213.104.1  hṛtvā sa medinīṃ kṛtsnāṃ hatvā cāsurapuṅgavān | 
 BRP213.104.2  dadau śakrāya vasudhāṃ viṣṇur balavatāṃ varaḥ || 104 || 
 
 
 BRP213.105.1  eṣa vo vāmano nāma prādurbhāvo mahātmanaḥ | 
 BRP213.105.2  vedavidbhir dvijair etat kathyate vaiṣṇavaṃ yaśaḥ || 105 || 
 
 
 BRP213.106.1  bhūyo bhūtātmano viṣṇoḥ prādurbhāvo mahātmanaḥ | 
 BRP213.106.2  dattātreya iti khyātaḥ kṣamayā parayā yutaḥ || 106 || 
 
 
 BRP213.107.1  tena naṣṭeṣu vedeṣu prakriyāsu makheṣu ca | 
 BRP213.107.2  cāturvarṇye ca saṅkīrṇe dharme śithilatāṃ gate || 107 || 
 
 
 BRP213.108.1  ativardhati cādharme satye naṣṭe 'nṛte sthite | 
 BRP213.108.2  prajāsu śīryamāṇāsu dharme cākulatāṃ gate || 108 || 
 
 
 BRP213.109.1  sayajñāḥ sakriyā vedāḥ pratyānītā hi tena vai | 
 BRP213.109.2  cāturvarṇyam asaṅkīrṇaṃ kṛtaṃ tena mahātmanā || 109 || 
 
 
 BRP213.110.1  tena haihayarājasya kārtavīryasya dhīmataḥ | 
 BRP213.110.2  varadena varo datto dattātreyeṇa dhīmatā || 110 || 
 
 
 BRP213.111.1  etad bāhudvayaṃ yat te tat te mama kṛte nṛpa | 
 BRP213.111.2  śatāni daśa bāhūnāṃ bhaviṣyanti na saṃśayaḥ || 111 || 
 
 
 BRP213.112.1  pālayiṣyasi kṛtsnāṃ ca vasudhāṃ vasudheśvara | 
 BRP213.112.2  durnirīkṣyo 'rivṛndānāṃ yuddhasthaś ca bhaviṣyasi || 112 || 
 
 
 BRP213.113.1  eṣa vo vaiṣṇavaḥ śrīmān prādurbhāvo 'dbhutaḥ śubhaḥ | 
 BRP213.113.2  bhūyaś ca jāmadagnyo 'yaṃ prādurbhāvo mahātmanaḥ || 113 || 
 
 
 BRP213.114.1  yatra bāhusahasreṇa dviṣatāṃ durjayaṃ raṇe | 
 BRP213.114.2  rāmo 'rjunam anīkasthaṃ jaghāna nṛpatiṃ prabhuḥ || 114 || 
 
 
 BRP213.115.1  rathasthaṃ pārthivaṃ rāmaḥ pātayitvārjunaṃ bhuvi | 
 BRP213.115.2  dharṣayitvārjunaṃ rāmaḥ krośamānaṃ ca meghavat || 115 || 
 
 
 BRP213.116.1  kṛtsnaṃ bāhusahasraṃ ca ciccheda bhṛgunandanaḥ | 
 BRP213.116.2  paraśvadhena dīptena jñātibhiḥ sahitasya vai || 116 || 
 
 
 BRP213.117.1  kīrṇā kṣatriyakoṭībhir merumandarabhūṣaṇā | 
 BRP213.117.2  triḥ saptakṛtvaḥ pṛthivī tena niḥkṣatriyā kṛtā || 117 || 
 
 
 BRP213.118.1  kṛtvā niḥkṣatriyāṃ caināṃ bhārgavaḥ sumahāyaśāḥ | 
 BRP213.118.2  sarvapāpavināśāya vājimedhena ceṣṭavān || 118 || 
 
 
 BRP213.119.1  yasmin yajñe mahādāne dakṣiṇāṃ bhṛgunandanaḥ | 
 BRP213.119.2  mārīcāya dadau prītaḥ kaśyapāya vasundharām || 119 || 
 
 
 BRP213.120.1  vāraṇāṃs turagāñ śubhrān rathāṃś ca rathināṃ varaḥ | 
 BRP213.120.2  hiraṇyam akṣayaṃ dhenur gajendrāṃś ca mahīpatiḥ || 120 || 
 
 
 
 BRP213.121.1  dadau tasmin mahāyajñe vājimedhe mahāyaśāḥ | 
 BRP213.121.2  adyāpi ca hitārthāya lokānāṃ bhṛgunandanaḥ || 121 || 
 
 
 BRP213.122.1  caramāṇas tapo ghoraṃ jāmadagnyaḥ punaḥ prabhuḥ | 
 BRP213.122.2  āste vai devavac chrīmān mahendre parvatottame || 122 || 
 
 
 BRP213.123.1  eṣa viṣṇoḥ sureśasya śāśvatasyāvyayasya ca | 
 BRP213.123.2  jāmadagnya iti khyātaḥ prādurbhāvo mahātmanaḥ || 123 || 
 
 
 BRP213.124.1  caturviṃśe yuge vāpi viśvāmitrapuraḥsaraḥ | 
 BRP213.124.2  jajñe daśarathasyātha putraḥ padmāyatekṣaṇaḥ || 124 || 
 
 
 BRP213.125.1  kṛtvātmānaṃ mahābāhuś caturdhā prabhur īśvaraḥ | 
 BRP213.125.2  loke rāma iti khyātas tejasā bhāskaropamaḥ || 125 || 
 
 
 BRP213.126.1  prasādanārthaṃ lokasya rakṣasāṃ nigrahāya ca | 
 BRP213.126.2  dharmasya ca vivṛddhyarthaṃ jajñe tatra mahāyaśāḥ || 126 || 
 
 
 BRP213.127.1  tam apy āhur manuṣyendraṃ sarvabhūtahite ratam | 
 BRP213.127.2  yaḥ samāḥ sarvadharmajñaś caturdaśa vane 'vasat || 127 || 
 
 
 BRP213.128.1  lakṣmaṇānucaro rāmaḥ sarvabhūtahite rataḥ | 
 BRP213.128.2  caturdaśa vane taptvā tapo varṣāṇi rāghavaḥ || 128 || 
 
 
 BRP213.129.1  rūpiṇī tasya pārśvasthā sīteti prathitā jane | 
 BRP213.129.2  pūrvoditā tu yā lakṣmīr bhartāram anugacchati || 129 || 
 
 
 BRP213.130.1  janasthāne vasan kāryaṃ tridaśānāṃ cakāra saḥ | 
 BRP213.130.2  tasyāpakāriṇaṃ krūraṃ paulastyaṃ manujarṣabhaḥ || 130 || 
 
 
 BRP213.131.1  sītāyāḥ padam anvicchan nijaghāna mahāyaśāḥ | 
 BRP213.131.2  devāsuragaṇānāṃ ca yakṣarākṣasabhoginām || 131 || 
 
 
 BRP213.132.1  yatrāvadhyaṃ rākṣasendraṃ rāvaṇaṃ yudhi durjayam | 
 BRP213.132.2  yuktaṃ rākṣasakoṭībhir nīlāñjanacayopamam || 132 || 
 
 
 BRP213.133.1  trailokyadrāvaṇaṃ krūraṃ rāvaṇaṃ rākṣaseśvaram | 
 BRP213.133.2  durjayaṃ durdharaṃ dṛptaṃ śārdūlasamavikramam || 133 || 
 
 
 BRP213.134.1  durnirīkṣyaṃ suragaṇair varadānena darpitam | 
 BRP213.134.2  jaghāna sacivaiḥ sārdhaṃ sasainyaṃ rāvaṇaṃ yudhi || 134 || 
 
 
 BRP213.135.1  mahābhragaṇasaṅkāśaṃ mahākāyaṃ mahābalam | 
 BRP213.135.2  rāvaṇaṃ nijaghānāśu rāmo bhūtapatiḥ purā || 135 || 
 
 
 BRP213.136.1  sugrīvasya kṛte yena vānarendro mahābalaḥ | 
 BRP213.136.2  vālī vinihataḥ saṅkhye sugrīvaś cābhiṣecitaḥ || 136 || 
 
 
 BRP213.137.1  madhoś ca tanayo dṛpto lavaṇo nāma dānavaḥ | 
 BRP213.137.2  hato madhuvane vīro varamatto mahāsuraḥ || 137 || 
 
 
 BRP213.138.1  yajñavighnakarau yena munīnāṃ bhāvitātmanām | 
 BRP213.138.2  mārīcaś ca subāhuś ca balena balināṃ varau || 138 || 
 
 
 BRP213.139.1  nihatau ca nirāśau ca kṛtau tena mahātmanā | 
 BRP213.139.2  samare yuddhaśauṇḍena tathānye cāpi rākṣasāḥ || 139 || 
 
 
 BRP213.140.1  virādhaś ca kabandhaś ca rākṣasau bhīmavikramau | 
 BRP213.140.2  jaghāna puruṣavyāghro gandharvau śāpamohitau || 140 || 
 
 
 
 BRP213.141.1  hutāśanārkāṃśutaḍidguṇābhaiḥ | 
 BRP213.141.2  prataptajāmbūnadacitrapuṅkhaiḥ | 
 BRP213.141.3  mahendravajrāśanitulyasārai | 
 BRP213.141.4  ripūn sa rāmaḥ samare nijaghne || 141 || 
 
 
 BRP213.142.1  tasmai dattāni śastrāṇi viśvāmitreṇa dhīmatā | 
 BRP213.142.2  vadhārthaṃ devaśatrūṇāṃ durdharṣāṇāṃ surair api || 142 || 
 
 
 BRP213.143.1  vartamāne makhe yena janakasya mahātmanaḥ | 
 BRP213.143.2  bhagnaṃ māheśvaraṃ cāpaṃ krīḍatā līlayā purā || 143 || 
 
 
 BRP213.144.1  etāni kṛtvā karmāṇi rāmo dharmabhṛtāṃ varaḥ | 
 BRP213.144.2  daśāśvamedhāñ jārūthyān ājahāra nirargalān || 144 || 
 
 
 BRP213.145.1  nāśrūyantāśubhā vāco nākulaṃ māruto vavau | 
 BRP213.145.2  na vittaharaṇaṃ cāsīd rāme rājyaṃ praśāsati || 145 || 
 
 
 BRP213.146.1  paridevanti vidhavā nānarthāś ca kadācana | 
 BRP213.146.2  sarvam āsīc chubhaṃ tatra rāme rājyaṃ praśāsati || 146 || 
 
 
 BRP213.147.1  na prāṇināṃ bhayaṃ cāsīj jalāgnyanilaghātajam | 
 BRP213.147.2  na cāpi vṛddhā bālānāṃ pretakāryāṇi cakrire || 147 || 
 
 
 BRP213.148.1  brahmacaryaparaṃ kṣatraṃ viśas tu kṣatriye ratāḥ | 
 BRP213.148.2  śūdrāś caiva hi varṇāṃs trīñ śuśrūṣanty anahaṅkṛtāḥ || 148 || 
 
 
 BRP213.149.1  nāryo nātyacaran bhartṝn bhāryāṃ nātyacarat patiḥ | 
 BRP213.149.2  sarvam āsīj jagad dāntaṃ nirdasyur abhavan mahī || 149 || 
 
 
 BRP213.150.1  rāma eko 'bhavad bhartā rāmaḥ pālayitābhavat | 
 BRP213.150.2  āsan varṣasahasrāṇi tathā putrasahasriṇaḥ || 150 || 
 
 
 BRP213.151.1  arogāḥ prāṇinaś cāsan rāme rājyaṃ praśāsati | 
 BRP213.151.2  devatānām ṛṣīṇāṃ ca manuṣyāṇāṃ ca sarvaśaḥ || 151 || 
 
 
 BRP213.152.1  pṛthivyāṃ samavāyo 'bhūd rāme rājyaṃ praśāsati | 
 BRP213.152.2  gāthām apy atra gāyanti ye purāṇavido janāḥ || 152 || 
 
 
 BRP213.153.1  rāme nibaddhatattvārthā māhātmyaṃ tasya dhīmataḥ | 
 BRP213.153.2  śyāmo yuvā lohitākṣo dīptāsyo mitabhāṣitaḥ || 153 || 
 
 
 BRP213.154.1  ājānubāhuḥ sumukhaḥ siṃhaskandho mahābhujaḥ | 
 BRP213.154.2  daśa varṣasahasrāṇi rāmo rājyam akārayat || 154 || 
 
 
 BRP213.155.1  ṛksāmayajuṣāṃ ghoṣo jyāghoṣaś ca mahātmanaḥ | 
 BRP213.155.2  avyucchinno 'bhavad rāṣṭre dīyatāṃ bhujyatām iti || 155 || 
 
 
 BRP213.156.1  sattvavān guṇasampanno dīpyamānaḥ svatejasā | 
 BRP213.156.2  ati candraṃ ca sūryaṃ ca rāmo dāśarathir babhau || 156 || 
 
 
 BRP213.157.1  īje kratuśataiḥ puṇyaiḥ samāptavaradakṣiṇaiḥ | 
 BRP213.157.2  hitvāyodhyāṃ divaṃ yāto rāghavo hi mahābalaḥ || 157 || 
 
 
 BRP213.158.1  evam eva mahābāhur ikṣvākukulanandanaḥ | 
 BRP213.158.2  rāvaṇaṃ sagaṇaṃ hatvā divam ācakrame vibhuḥ || 158 || 
 
 
 BRP213.159.1  aparaḥ keśavasyāyaṃ prādurbhāvo mahātmanaḥ | 
 BRP213.159.2  vikhyāto māthure kalpe sarvalokahitāya vai || 159 || 
 
 
 
 BRP213.160.1  yatra śālvaṃ ca caidyaṃ ca kaṃsaṃ dvividam eva ca | 
 BRP213.160.2  ariṣṭaṃ vṛṣabhaṃ keśiṃ pūtanāṃ daityadārikām || 160 || 
 
 
 BRP213.161.1  nāgaṃ kuvalayāpīḍaṃ cāṇūraṃ muṣṭikaṃ tathā | 
 BRP213.161.2  daityān mānuṣadehena sūdayām āsa vīryavān || 161 || 
 
 
 BRP213.162.1  chinnaṃ bāhusahasraṃ ca bāṇasyādbhutakarmaṇaḥ | 
 BRP213.162.2  narakaś ca hataḥ saṅkhye yavanaś ca mahābalaḥ || 162 || 
 
 
 BRP213.163.1  hṛtāni ca mahīpānāṃ sarvaratnāni tejasā | 
 BRP213.163.2  durācārāś ca nihitāḥ pārthivā ye mahītale || 163 || 
 
 
 BRP213.164.1  eṣa lokahitārthāya prādurbhāvo mahātmanaḥ | 
 BRP213.164.2  kalkī viṣṇuyaśā nāma śambhalagrāmasambhavaḥ || 164 || 
 
 
 BRP213.165.1  sarvalokahitārthāya bhūyo devo mahāyaśāḥ | 
 BRP213.165.2  ete cānye ca bahavo divyā devagaṇair vṛtāḥ || 165 || 
 
 
 BRP213.166.1  prādurbhāvāḥ purāṇeṣu gīyante brahmavādibhiḥ | 
 BRP213.166.2  yatra devā vimuhyanti prādurbhāvānukīrtane || 166 || 
 
 
 BRP213.167.1  purāṇaṃ vartate yatra vedaśrutisamāhitam | 
 BRP213.167.2  etad uddeśamātreṇa prādurbhāvānukīrtanam || 167 || 
 
 
 BRP213.168.1  kīrtitaṃ kīrtanīyasya sarvalokaguror vibhoḥ | 
 BRP213.168.2  prīyante pitaras tasya prādurbhāvānukīrtanāt || 168 || 
 
 
 BRP213.169.1  viṣṇor amitavīryasya yaḥ śṛṇoti kṛtāñjaliḥ || 169 || 
 
 
 BRP213.170.1  etāś ca yogeśvarayogamāyāḥ | 
 BRP213.170.2  śrutvā naro mucyati sarvapāpaiḥ | 
 BRP213.170.3  ṛddhiṃ samṛddhiṃ vipulāṃś ca bhogān | 
 BRP213.170.4  prāpnoti śīghraṃ bhagavatprasādāt || 170 || 
 
 
 BRP213.171.1  evaṃ mayā muniśreṣṭhā viṣṇor amitatejasaḥ | 
 BRP213.171.2  sarvapāpaharāḥ puṇyāḥ prādurbhāvāḥ prakīrtitāḥ || 171 || 
 
 
 
        Chapter 214: The path to Yama's world; the gates to his city
         SS  324-326 
 munaya ūcuḥ: 
 
 BRP214.001.1  na tṛptim adhigacchāmaḥ puṇyadharmāmṛtasya ca | 
 BRP214.001.2  mune tvanmukhagītasya tathā kautūhalaṃ hi naḥ || 1 || 
 
 
 BRP214.002.1  utpattiṃ pralayaṃ caiva bhūtānāṃ karmaṇo gatim | 
 BRP214.002.2  vetsi sarvaṃ mune tena pṛcchāmas tvāṃ mahāmatim || 2 || 
 
 
 BRP214.003.1  śrūyate yamalokasya mārgaḥ paramadurgamaḥ | 
 BRP214.003.2  duḥkhakleśakaraḥ śaśvat sarvabhūtabhayāvahaḥ || 3 || 
 
 
 BRP214.004.1  kathaṃ tena narā yānti mārgeṇa yamasādanam | 
 BRP214.004.2  pramāṇaṃ caiva mārgasya brūhi no vadatāṃ vara || 4 || 
 
 
 BRP214.005.1  mune pṛcchāma sarvajña brūhi sarvam aśeṣataḥ | 
 BRP214.005.2  kathaṃ narakaduḥkhāni nāpnuvanti narān mune || 5 || 
 
 
 BRP214.006.1  kenopāyena dānena dharmeṇa niyamena ca | 
 BRP214.006.2  mānuṣasya ca yāmyasya lokasya kiyad antaram || 6 || 
 
 
 
 BRP214.007.1  kathaṃ ca svargatiṃ yānti narakaṃ kena karmaṇā | 
 BRP214.007.2  svargasthānāni kiyanti kiyanti narakāṇi ca || 7 || 
 
 
 BRP214.008.1  kathaṃ sukṛtino yānti kathaṃ duṣkṛtakāriṇaḥ | 
 BRP214.008.2  kiṃ rūpaṃ kiṃ pramāṇaṃ vā ko varṇas tūbhayor api | 
 BRP214.008.3  jīvasya nīyamānasya yamalokaṃ bravīhi naḥ || 8 || 
 
 vyāsa uvāca: 
 
 BRP214.009.1  śṛṇudhvaṃ muniśārdūlā vadato mama suvratāḥ | 
 BRP214.009.2  saṃsāracakram ajaraṃ sthitir yasya na vidyate || 9 || 
 
 
 BRP214.010.1  so 'haṃ vadāmi vaḥ sarvaṃ yamamārgasya nirṇayam | 
 BRP214.010.2  utkrāntikālād ārabhya yathā nānyo vadiṣyati || 10 || 
 
 
 BRP214.011.1  svarūpaṃ caiva mārgasya yan māṃ pṛcchatha sattamāḥ | 
 BRP214.011.2  yamalokasya cādhvānam antaraṃ mānuṣasya ca || 11 || 
 
 
 BRP214.012.1  yojanānāṃ sahasrāṇi ṣaḍaśītis tad antaram | 
 BRP214.012.2  taptatāmram ivātaptaṃ tad adhvānam udāhṛtam || 12 || 
 
 
 BRP214.013.1  tad avaśyaṃ hi gantavyaṃ prāṇibhir jīvasañjñakaiḥ | 
 BRP214.013.2  puṇyān puṇyakṛto yānti pāpān pāpakṛto 'dhamāḥ || 13 || 
 
 
 BRP214.014.1  dvāviṃśatiś ca narakā yamasya viṣaye sthitāḥ | 
 BRP214.014.2  yeṣu duṣkṛtakarmāṇo vipacyante pṛthak pṛthak || 14 || 
 
 
 BRP214.015.1  narako rauravo raudraḥ śūkaras tāla eva ca | 
 BRP214.015.2  kumbhīpāko mahāghoraḥ śālmalo 'tha vimohanaḥ || 15 || 
 
 
 BRP214.016.1  kīṭādaḥ kṛmibhakṣaś ca nālābhakṣo bhramas tathā | 
 BRP214.016.2  nadyaḥ pūyavahāś cānyā rudhirāmbhas tathaiva ca || 16 || 
 
 
 BRP214.017.1  agnijvālo mahāghoraḥ sandaṃśaḥ śunabhojanaḥ | 
 BRP214.017.2  ghorā vaitaraṇī caiva asipattravanaṃ tathā || 17 || 
 
 
 BRP214.018.1  na tatra vṛkṣacchāyā vā na taḍāgāḥ sarāṃsi ca | 
 BRP214.018.2  na vāpyo dīrghikā vāpi na kūpo na prapā sabhā || 18 || 
 
 
 BRP214.019.1  na maṇḍapo nāyatanaṃ na nadyo na ca parvatāḥ | 
 BRP214.019.2  na kiñcid āśramasthānaṃ vidyate tatra vartmani || 19 || 
 
 
 BRP214.020.1  yatra viśramate śrāntaḥ puruṣo atīvakarṣitaḥ | 
 BRP214.020.2  avaśyam eva gantavyaḥ sa sarvais tu mahāpathaḥ || 20 || 
 
 
 BRP214.021.1  prāpte kāle tu santyajya suhṛdbandhudhanādikam | 
 BRP214.021.2  jarāyujāṇḍajāś caiva svedajāś codbhijās tathā || 21 || 
 
 
 BRP214.022.1  jaṅgamājaṅgamāś caiva gamiṣyanti mahāpatham | 
 BRP214.022.2  devāsuramanuṣyaiś ca vaivasvatavaśānugaiḥ || 22 || 
 
 
 BRP214.023.1  strīpunnapuṃsakaiś caiva pṛthivyāṃ jīvasañjñitaiḥ | 
 BRP214.023.2  pūrvāhṇe cāparāhṇe vā madhyāhne vā tathā punaḥ || 23 || 
 
 
 BRP214.024.1  sandhyākāle 'rdharātre vā pratyūṣe vāpy upasthite | 
 BRP214.024.2  vṛddhair vā madhyamair vāpi yauvanasthais tathaiva ca || 24 || 
 
 
 BRP214.025.1  garbhavāse 'tha bālye vā gantavyaḥ sa mahāpathaḥ | 
 BRP214.025.2  pravāsasthair gṛhasthair vā parvatasthaiḥ sthale 'pi vā || 25 || 
 
 
 
 BRP214.026.1  kṣetrasthair vā jalasthair vā gṛhamadhyagatais tathā | 
 BRP214.026.2  āsīnaiś cāsthitair vāpi śayanīyagatais tathā || 26 || 
 
 
 BRP214.027.1  jāgradbhir vā prasuptair vā gantavyaḥ sa mahāpathaḥ | 
 BRP214.027.2  ihānubhūya nirdiṣṭam āyur jantuḥ svayaṃ tadā || 27 || 
 
 
 BRP214.028.1  tasyānte ca svayaṃ prāṇair anicchann api mucyate | 
 BRP214.028.2  jalam agnir viṣaṃ śastraṃ kṣud vyādhiḥ patanaṃ gireḥ || 28 || 
 
 
 BRP214.029.1  nimittaṃ kiñcid āsādya dehī prāṇair vimucyate | 
 BRP214.029.2  vihāya sumahat kṛtsnaṃ śarīraṃ pāñcabhautikam || 29 || 
 
 
 BRP214.030.1  anyac charīram ādatte yātanīyaṃ svakarmajam | 
 BRP214.030.2  dṛḍhaṃ śarīram āpnoti sukhaduḥkhopabhuktaye || 30 || 
 
 
 BRP214.031.1  tena bhuṅkte sa kṛcchrāṇi pāpakartā naro bhṛśam | 
 BRP214.031.2  sukhāni dhārmiko hṛṣṭa iha nīto yamakṣaye || 31 || 
 
 
 BRP214.032.1  ūṣmā prakupitaḥ kāye tīvravāyusamīritaḥ | 
 BRP214.032.2  bhinatti marmasthānāni dīpyamāno nirandhanaḥ || 32 || 
 
 
 BRP214.033.1  udāno nāma pavanas tataś cordhvaṃ pravartate | 
 BRP214.033.2  bhujyatām ambubhakṣyāṇām adhogatinirodhakṛt || 33 || 
 
 
 BRP214.034.1  tato yenāmbudānāni kṛtāny annarasās tathā | 
 BRP214.034.2  dattāḥ sa tasyām āhlādam āpadi pratipadyate || 34 || 
 
 
 BRP214.035.1  annāni yena dattāni śraddhāpūtena cetasā | 
 BRP214.035.2  so 'pi tṛptim avāpnoti vināpy annena vai tadā || 35 || 
 
 
 BRP214.036.1  yenānṛtāni noktāni prītibhedaḥ kṛto na ca | 
 BRP214.036.2  āstikaḥ śraddadhānaś ca sukhamṛtyuṃ sa gacchati || 36 || 
 
 
 BRP214.037.1  devabrāhmaṇapūjāyāṃ niratāś cānasūyakāḥ | 
 BRP214.037.2  śuklā vadānyā hrīmantas te narāḥ sukhamṛtyavaḥ || 37 || 
 
 
 BRP214.038.1  yaḥ kāmān nāpi saṃrambhān na dveṣād dharmam utsṛjet | 
 BRP214.038.2  yathoktakārī saumyaś ca sa sukhaṃ mṛtyum ṛcchati || 38 || 
 
 
 BRP214.039.1  vāridās tṛṣitānāṃ ye kṣudhitānnapradāyinaḥ | 
 BRP214.039.2  prāpnuvanti narāḥ kāle mṛtyuṃ sukhasamanvitam || 39 || 
 
 
 BRP214.040.1  śītaṃ jayanti dhanadās tāpaṃ candanadāyinaḥ | 
 BRP214.040.2  prāṇaghnīṃ vedanāṃ kaṣṭāṃ ye cānyodvegadhāriṇaḥ || 40 || 
 
 
 BRP214.041.1  mohaṃ jñānapradātāras tathā dīpapradās tamaḥ | 
 BRP214.041.2  kūṭasākṣī mṛṣāvādī yo gurur nānuśāsti vai || 41 || 
 
 
 BRP214.042.1  te mohamṛtyavaḥ sarve tathā ye vedanindakāḥ | 
 BRP214.042.2  vibhīṣaṇāḥ pūtigandhāḥ kūṭamudgarapāṇayaḥ || 42 || 
 
 
 BRP214.043.1  āgacchanti durātmāno yamasya puruṣās tathā | 
 BRP214.043.2  prāpteṣu dṛkpathaṃ teṣu jāyate tasya vepathuḥ || 43 || 
 
 
 BRP214.044.1  krandaty avirataḥ so 'tha bhrātṛmātṛpitṛṃs tathā | 
 BRP214.044.2  sā tu vāg asphuṭā viprā ekavarṇā vibhāvyate || 44 || 
 
 
 
 BRP214.045.1  dṛṣṭir vibhrāmyate trāsāt kāsāvṛṣṭy aty athānanam | 
 BRP214.045.2  tataḥ sa vedanāviṣṭaṃ tac charīraṃ vimuñcati || 45 || 
 
 
 BRP214.046.1  vāyvagrasārī tadrūpadeham anyat prapadyate | 
 BRP214.046.2  tatkarmayātanārthe ca na mātṛpitṛsambhavam || 46 || 
 
 
 BRP214.047.1  tatpramāṇavayovasthāsaṃsthānaiḥ prāpyate vyathā | 
 BRP214.047.2  tato dūto yamasyātha pāśair badhnāti dāruṇaiḥ || 47 || 
 
 
 BRP214.048.1  jantoḥ samprāptakālasya vedanārtasya vai bhṛśam | 
 BRP214.048.2  bhūtaiḥ santyaktadehasya kaṇṭhaprāptānilasya ca || 48 || 
 
 
 BRP214.049.1  śarīrāc cyāvito jīvo roravīti tatholbaṇam | 
 BRP214.049.2  nirgato vāyubhūtas tu ṣāṭkauśikakalevare || 49 || 
 
 
 BRP214.050.1  mātṛbhiḥ pitṛbhiś caiva bhrātṛbhir mātulais tathā | 
 BRP214.050.2  dāraiḥ putrair vayasyaiś ca gurubhis tyajyate bhuvi || 50 || 
 
 
 BRP214.051.1  dṛśyamānaś ca tair dīnair aśrupūrṇekṣaṇair bhṛśam | 
 BRP214.051.2  svaśarīraṃ samutsṛjya vāyubhūtas tu gacchati || 51 || 
 
 
 BRP214.052.1  andhakāram apāraṃ ca mahāghoraṃ tamovṛtam | 
 BRP214.052.2  sukhaduḥkhapradātāraṃ durgamaṃ pāpakarmaṇām || 52 || 
 
 
 BRP214.053.1  duḥsahaṃ ca durantaṃ ca durnirīkṣaṃ durāsadam | 
 BRP214.053.2  durāpam atidurgaṃ ca pāpiṣṭhānāṃ sadāhitam || 53 || 
 
 
 BRP214.054.1  kṛṣyamāṇāś ca tair bhūtair yāmyaiḥ pāśais tu saṃyatāḥ | 
 BRP214.054.2  mudgarais tāḍyamānāś ca nīyante taṃ mahāpatham || 54 || 
 
 
 BRP214.055.1  kṣīṇāyuṣaṃ samālokya prāṇinaṃ cāyuṣakṣaye | 
 BRP214.055.2  ninīṣavaḥ samāyānti yamadūtā bhayaṅkarāḥ || 55 || 
 
 
 BRP214.056.1  ārūḍhā yānakāle tu ṛkṣavyāghrakhareṣu ca | 
 BRP214.056.2  uṣṭreṣu vānareṣv anye vṛścikeṣu vṛkeṣu ca || 56 || 
 
 
 BRP214.057.1  ulūkasarpamārjāraṃ tathānye gṛdhravāhanāḥ | 
 BRP214.057.2  śyenaśṛgālam ārūḍhāḥ saraghākaṅkavāhanāḥ || 57 || 
 
 
 BRP214.058.1  varāhapaśuvetālamahiṣāsyās tathā pare | 
 BRP214.058.2  nānārūpadharā ghorāḥ sarvaprāṇibhayaṅkarāḥ || 58 || 
 
 
 BRP214.059.1  dīrghamuṣkāḥ karālāsyā vakranāsās trilocanāḥ | 
 BRP214.059.2  mahāhanukapolāsyāḥ pralambadaśanacchadāḥ || 59 || 
 
 
 BRP214.060.1  nirgatair vikṛtākārair daśanair aṅkuropamaiḥ | 
 BRP214.060.2  māṃsaśoṇitadigdhāṅgā daṃṣṭrābhir bhṛśam ulbaṇaiḥ || 60 || 
 
 
 BRP214.061.1  mukhaiḥ pātālasadṛśair jvalajjihvair bhayaṅkaraiḥ | 
 BRP214.061.2  netraiḥ suvikṛtākārair jvalatpiṅgalacañcalaiḥ || 61 || 
 
 
 BRP214.062.1  mārjārolūkakhadyotaśakragopavad uddhataiḥ | 
 BRP214.062.2  kekaraiḥ saṅkulais stabdhair locanaiḥ pāvakopamaiḥ || 62 || 
 
 
 BRP214.063.1  bhṛśam ābharaṇair bhīmair ābaddhair bhujagopamaiḥ | 
 BRP214.063.2  śoṇāsaralagātraiś ca muṇḍamālāvibhūṣitaiḥ || 63 || 
 
 
 
 BRP214.064.1  kaṇṭhasthakṛṣṇasarpaiś ca phūtkāraravabhīṣaṇaiḥ | 
 BRP214.064.2  vahnijvālopamaiḥ keśaiḥ stabdharukṣair bhayaṅkaraiḥ || 64 || 
 
 
 BRP214.065.1  babhrupiṅgalalolaiś ca kadruśmaśrubhir āvṛtāḥ | 
 BRP214.065.2  bhujadaṇḍair mahāghoraiḥ pralambaiḥ parighopamaiḥ || 65 || 
 
 
 BRP214.066.1  kecid dvibāhavas tatra tathānye ca caturbhujāḥ | 
 BRP214.066.2  dviraṣṭabāhavaś cānye daśaviṃśabhujās tathā || 66 || 
 
 
 BRP214.067.1  asaṅkhyātabhujāś cānye kecid bāhusahasriṇaḥ | 
 BRP214.067.2  āyudhair vikṛtākāraiḥ prajvaladbhir bhayānakaiḥ || 67 || 
 
 
 BRP214.068.1  śaktitomaracakrādyaiḥ sudīptair vividhāyudhaiḥ | 
 BRP214.068.2  pāśaśṛṅkhaladaṇḍaiś ca bhīṣayanto mahābalāḥ || 68 || 
 
 
 BRP214.069.1  āgacchanti mahāraudrā martyānām āyuṣaḥ kṣaye | 
 BRP214.069.2  grahītuṃ prāṇinaḥ sarve yamasyājñākarās tathā || 69 || 
 
 
 BRP214.070.1  yat tac charīram ādatte yātanīyaṃ svakarmajam | 
 BRP214.070.2  tad asya nīyate jantor yamasya sadanaṃ prati || 70 || 
 
 
 BRP214.071.1  baddhvā tat kālapāśaiś ca nigaḍair vajraśṛṅkhalaiḥ | 
 BRP214.071.2  tāḍayitvā bhṛśaṃ kruddhair nīyate yamakiṅkaraiḥ || 71 || 
 
 
 BRP214.072.1  praskhalantaṃ rudantaṃ ca ākrośantaṃ muhur muhuḥ | 
 BRP214.072.2  hā tāta mātaḥ putreti vadantaṃ karmadūṣitam || 72 || 
 
 
 BRP214.073.1  āhatya niśitaiḥ śūlair mudgarair niśitair ghanaiḥ | 
 BRP214.073.2  khaḍgaśaktiprahāraiś ca vajradaṇḍaiḥ sudāruṇaiḥ || 73 || 
 
 
 BRP214.074.1  bhartsyamāno mahārāvair vajraśaktisamanvitaiḥ | 
 BRP214.074.2  ekaikaśo bhṛśaṃ kruddhais tāḍayadbhiḥ samantataḥ || 74 || 
 
 
 BRP214.075.1  sa muhyamāno duḥkhārtaḥ pratapaṃś ca itas tataḥ | 
 BRP214.075.2  ākṛṣya nīyate jantur adhvānaṃ subhayaṅkaraiḥ || 75 || 
 
 
 BRP214.076.1  kuśakaṇṭakavalmīkaśaṅkupāṣāṇaśarkare | 
 BRP214.076.2  tathā pradīptajvalane kṣāravajraśatotkaṭe || 76 || 
 
 
 BRP214.077.1  pradīptādityataptena dahyamānas tadaṃśubhiḥ | 
 BRP214.077.2  kṛṣyate yamadūtaiś ca śivāsannādabhīṣaṇaiḥ || 77 || 
 
 
 BRP214.078.1  vikṛṣyamāṇas tair ghorair bhakṣyamāṇaḥ śivāśataiḥ | 
 BRP214.078.2  prayāti dāruṇe mārge pāpakarmā yamālayam || 78 || 
 
 
 BRP214.079.1  kvacid bhītaiḥ kvacit trastaiḥ praskhaladbhiḥ kvacit kvacit | 
 BRP214.079.2  duḥkhenākrandamānaiś ca gantavyaḥ sa mahāpathaḥ || 79 || 
 
 
 BRP214.080.1  nirbhartsyamānair udvignair vidrutair bhayavihvalaiḥ | 
 BRP214.080.2  kampamānaśarīrais tu gantavyaṃ jīvasañjñakaiḥ || 80 || 
 
 
 BRP214.081.1  kaṇṭakākīrṇamārgeṇa santaptasikatena ca | 
 BRP214.081.2  dahyamānais tu gantavyaṃ narair dānavivarjitaiḥ || 81 || 
 
 
 BRP214.082.1  medaḥśoṇitadurgandhair bastagātraiś ca pūgaśaḥ | 
 BRP214.082.2  dagdhasphuṭatvacākīrṇair gantavyaṃ jīvaghātakaiḥ || 82 || 
 
 
 BRP214.083.1  kūjadbhiḥ krandamānaiś ca vikrośadbhiś ca visvaram | 
 BRP214.083.2  vedanārtaiś ca sadbhiś ca gantavyaṃ jīvaghātakaiḥ || 83 || 
 
 
 
 BRP214.084.1  śaktibhir bhindipālaiś ca khaḍgatomarasāyakaiḥ | 
 BRP214.084.2  bhidyadbhis tīkṣṇaśūlāgrair gantavyaṃ jīvaghātakaiḥ || 84 || 
 
 
 BRP214.085.1  śvānair vyāghrair vṛkaiḥ kaṅkair bhakṣyamāṇaiś ca pāpibhiḥ || 85 || 
 
 
 BRP214.086.1  kṛntadbhiḥ krakacāghātair gantavyaṃ māṃsakhādibhiḥ | 
 BRP214.086.2  mahiṣarṣabhaśṛṅgāgrair bhidyamānaiḥ samantataḥ || 86 || 
 
 
 BRP214.087.1  ullikhadbhiḥ śūkaraiś ca gantavyaṃ māṃsakhādakaiḥ | 
 BRP214.087.2  sūcībhramarakākolamakṣikābhiś ca saṅghaśaḥ || 87 || 
 
 
 BRP214.088.1  bhujyamānaiś ca gantavyaṃ pāpiṣṭhair madhughātakaiḥ | 
 BRP214.088.2  viśvastaṃ svāminaṃ mitraṃ striyaṃ vā yas tu ghātayet || 88 || 
 
 
 BRP214.089.1  śastrair nikṛtyamānaiś ca gantavyaṃ cāturair naraiḥ | 
 BRP214.089.2  ghātayanti ca ye jantūṃs tāḍayanti nirāgasaḥ || 89 || 
 
 
 BRP214.090.1  rākṣasair bhakṣyamāṇās te yānti yāmyapathaṃ narāḥ | 
 BRP214.090.2  ye haranti parastrīṇāṃ varaprāvaraṇāni ca || 90 || 
 
 
 BRP214.091.1  te yānti vidrutā nagnāḥ pretībhūtā yamālayam | 
 BRP214.091.2  vāso dhānyaṃ hiraṇyaṃ vā gṛhakṣetram athāpi vā || 91 || 
 
 
 BRP214.092.1  ye haranti durātmānaḥ pāpiṣṭhāḥ pāpakarmiṇaḥ | 
 BRP214.092.2  pāṣāṇair laguḍair daṇḍais tāḍyamānais tu jarjaraiḥ || 92 || 
 
 
 BRP214.093.1  vahadbhiḥ śoṇitaṃ bhūri gantavyaṃ tu yamālayam | 
 BRP214.093.2  brahmasvaṃ ye harantīha narā narakanirbhayāḥ || 93 || 
 
 
 BRP214.094.1  tāḍayanti tathā viprān ākrośanti narādhamāḥ | 
 BRP214.094.2  śuṣkakāṣṭhanibaddhās te chinnakarṇākṣināsikāḥ || 94 || 
 
 
 BRP214.095.1  pūyaśoṇitadigdhās te kālagṛdhraiś ca jambukaiḥ | 
 BRP214.095.2  kiṅkarair bhīṣaṇaiś caṇḍais tāḍyamānāś ca dāruṇaiḥ || 95 || 
 
 
 BRP214.096.1  vikrośamānā gacchanti pāpinas te yamālayam | 
 BRP214.096.2  evaṃ paramadurdharṣam adhvānaṃ jvalanaprabham || 96 || 
 
 
 BRP214.097.1  rauravaṃ durgaviṣamaṃ nirdiṣṭaṃ mānuṣasya ca | 
 BRP214.097.2  prataptatāmravarṇābhaṃ vahnijvālāsphuliṅgavat || 97 || 
 
 
 BRP214.098.1  kuraṇṭakaṇṭakākīrṇaṃ pṛthuvikaṭatāḍanaiḥ | 
 BRP214.098.2  śaktivajraiś ca saṅkīrṇam ujjvalaṃ tīvrakaṇṭakam || 98 || 
 
 
 BRP214.099.1  aṅgāravālukāmiśraṃ vahnikīṭakadurgamam | 
 BRP214.099.2  jvālāmālākulaṃ raudraṃ sūryaraśmipratāpitam || 99 || 
 
 
 BRP214.100.1  adhvānaṃ nīyate dehī kṛṣyamāṇaḥ suniṣṭhuraiḥ | 
 BRP214.100.2  yadaiva krandate jantur duḥkhārtaḥ patitaḥ kvacit || 100 || 
 
 
 BRP214.101.1  tadaivāhanyate sarvair āyudhair yamakiṅkaraiḥ | 
 BRP214.101.2  evaṃ santāḍyamānaś ca lubdhaḥ pāpeṣu yo 'nayaḥ || 101 || 
 
 
 BRP214.102.1  avaśo nīyate jantur durdharair yamakiṅkaraiḥ | 
 BRP214.102.2  sarvair eva hi gantavyam adhvānaṃ tat sudurgamam || 102 || 
 
 
 BRP214.103.1  nīyate vividhair ghorair yamadūtair avajñayā | 
 BRP214.103.2  nītvā sudāruṇaṃ mārgaṃ prāṇinaṃ yamakiṅkaraiḥ || 103 || 
 
 
 
 BRP214.104.1  praveśyate purīṃ ghorāṃ tāmrāyasamayīṃ dvijāḥ | 
 BRP214.104.2  sā purī vipulākārā lakṣayojanam āyatā || 104 || 
 
 
 BRP214.105.1  caturasrā vinirdiṣṭā caturdvāravatī śubhā | 
 BRP214.105.2  prākārāḥ kāñcanās tasyā yojanāyutam ucchritāḥ || 105 || 
 
 
 BRP214.106.1  indranīlamahānīlapadmarāgopaśobhitā | 
 BRP214.106.2  sā purī vividhaiḥ saṅghair ghorā ghoraiḥ samākulā || 106 || 
 
 
 BRP214.107.1  devadānavagandharvair yakṣarākṣasapannagaiḥ | 
 BRP214.107.2  pūrvadvāraṃ śubhaṃ tasyāḥ patākāśataśobhitam || 107 || 
 
 
 BRP214.108.1  vajrendranīlavaidūryamuktāphalavibhūṣitam | 
 BRP214.108.2  gītanṛtyaiḥ samākīrṇaṃ gandharvāpsarasāṃ gaṇaiḥ || 108 || 
 
 
 BRP214.109.1  praveśas tena devānām ṛṣīṇāṃ yogināṃ tathā | 
 BRP214.109.2  gandharvasiddhayakṣāṇāṃ vidyādharavisarpiṇām || 109 || 
 
 
 BRP214.110.1  uttaraṃ nagaradvāraṃ ghaṇṭācāmarabhūṣitam | 
 BRP214.110.2  chattracāmaravinyāsaṃ nānāratnair alaṅkṛtam || 110 || 
 
 
 BRP214.111.1  vīṇāreṇuravai ramyair gītamaṅgalanāditaiḥ | 
 BRP214.111.2  ṛgyajuḥsāmanirghoṣair munivṛndasamākulam || 111 || 
 
 
 BRP214.112.1  viśanti yena dharmajñāḥ satyavrataparāyaṇāḥ | 
 BRP214.112.2  grīṣme vāripradā ye ca śīte cāgnipradā narāḥ || 112 || 
 
 
 BRP214.113.1  śrāntasaṃvāhakā ye ca priyavādaratāś ca ye | 
 BRP214.113.2  ye ca dānaratāḥ śūrā mātāpitṛparāś ca ye || 113 || 
 
 
 BRP214.114.1  dvijaśuśrūṣaṇe yuktā nityaṃ ye 'tithipūjakāḥ | 
 BRP214.114.2  paścimaṃ tu mahādvāraṃ puryā ratnair vibhūṣitam || 114 || 
 
 
 BRP214.115.1  vicitramaṇisopānaṃ tomaraiḥ samalaṅkṛtam | 
 BRP214.115.2  bherīmṛdaṅgasannādaiḥ śaṅkhakāhalanāditam || 115 || 
 
 
 BRP214.116.1  siddhavṛndaiḥ sadā hṛṣṭair maṅgalaiḥ praṇināditam | 
 BRP214.116.2  praveśas tena hṛṣṭānāṃ śivabhaktimatāṃ nṛṇām || 116 || 
 
 
 BRP214.117.1  sarvatīrthaplutā ye ca pañcāgner ye ca sevakāḥ | 
 BRP214.117.2  prasthāne ye mṛtā vīrā mṛtāḥ kālañjare girau || 117 || 
 
 
 BRP214.118.1  agnau vipannā ye vīrāḥ sādhitaṃ yair anāśakam | 
 BRP214.118.2  ye svāmimitralokārthe gograhe saṅkule hatāḥ || 118 || 
 
 
 BRP214.119.1  te viśanti narāḥ śūrāḥ paścimena tapodhanāḥ | 
 BRP214.119.2  puryāṃ tasyā mahāghoraṃ sarvasattvabhayaṅkaram || 119 || 
 
 
 BRP214.120.1  hāhākārasamākruṣṭaṃ dakṣiṇaṃ dvāram īdṛśam | 
 BRP214.120.2  andhakārasamāyuktaṃ tīkṣṇaśṛṅgaiḥ samanvitam || 120 || 
 
 
 BRP214.121.1  kaṇṭakair vṛścikaiḥ sarpair vajrakīṭaiḥ sudurgamaiḥ | 
 BRP214.121.2  vilumpadbhir vṛkair vyāghrair ṛkṣaiḥ siṃhaiḥ sajambukaiḥ || 121 || 
 
 
 BRP214.122.1  śvānamārjāragṛdhraiś ca sajvālakavalair mukhaiḥ | 
 BRP214.122.2  praveśas tena vai nityaṃ sarveṣām apakāriṇām || 122 || 
 
 
 BRP214.123.1  ye ghātayanti viprān gā bālaṃ vṛddhaṃ tathāturam | 
 BRP214.123.2  śaraṇāgataṃ viśvastaṃ striyaṃ mitraṃ nirāyudham || 123 || 
 
 
 
 BRP214.124.1  ye 'gamyāgāmino mūḍhāḥ paradravyāpahāriṇaḥ | 
 BRP214.124.2  nikṣepasyāpahartāro viṣavahnipradāś ca ye || 124 || 
 
 
 BRP214.125.1  parabhūmiṃ gṛhaṃ śayyāṃ vastrālaṅkārahāriṇaḥ | 
 BRP214.125.2  pararandhreṣu ye krūrā ye sadānṛtavādinaḥ || 125 || 
 
 
 BRP214.126.1  grāmarāṣṭrapurasthāne mahāduḥkhapradā hi ye | 
 BRP214.126.2  kūṭasākṣipradātāraḥ kanyāvikrayakārakāḥ || 126 || 
 
 
 BRP214.127.1  abhakṣyabhakṣaṇaratā ye gacchanti sutāṃ snuṣām | 
 BRP214.127.2  mātaraṃ pitaraṃ caiva ye vadanti ca pauruṣam || 127 || 
 
 
 BRP214.128.1  anye ye caiva nirdiṣṭā mahāpātakakāriṇaḥ | 
 BRP214.128.2  dakṣiṇena tu te sarve dvāreṇa praviśanti vai || 128 || 
 
 
 
        Chapter 215: Punishment of the wicked in Yama's world; description of hells
         SS  326-330 
 munaya ūcuḥ: 
 
 BRP215.001.1  kathaṃ dakṣiṇamārgeṇa viśanti pāpinaḥ puram | 
 BRP215.001.2  śrotum icchāma tad brūhi vistareṇa tapodhana || 1 || 
 
 vyāsa uvāca: 
 
 BRP215.002.1  sughoraṃ tan mahāghoraṃ dvāraṃ vakṣyāmi bhīṣaṇam | 
 BRP215.002.2  nānāśvāpadasaṅkīrṇaṃ śivāśatanināditam || 2 || 
 
 
 BRP215.003.1  phetkāraravasaṃyuktam agamyaṃ lomaharṣaṇam | 
 BRP215.003.2  bhūtapretapiśācaiś ca vṛtaṃ cānyaiś ca rākṣasaiḥ || 3 || 
 
 
 BRP215.004.1  evaṃ dṛṣṭvā sudūrānte dvāraṃ duṣkṛtakāriṇaḥ | 
 BRP215.004.2  mohaṃ gacchanti sahasā trāsād vipralapanti ca || 4 || 
 
 
 BRP215.005.1  tatas tāñ śṛṅkhalaiḥ pāśair baddhvā karṣanti nirbhayāḥ | 
 BRP215.005.2  tāḍayanti ca daṇḍaiś ca bhartsayanti punaḥ punaḥ || 5 || 
 
 
 BRP215.006.1  labdhasañjñās tatas te vai rudhireṇa pariplutāḥ | 
 BRP215.006.2  vrajanti dakṣiṇaṃ dvāraṃ praskhalantaḥ pade pade || 6 || 
 
 
 BRP215.007.1  tīvrakaṇṭakayuktena śarkarānicitena ca | 
 BRP215.007.2  kṣuradhārānibhais tīkṣṇaiḥ pāṣāṇair nicitena ca || 7 || 
 
 
 BRP215.008.1  kvacit paṅkena nicitā niruttāraiś ca khātakaiḥ | 
 BRP215.008.2  lohasūcīnibhair dantaiḥ sañchannena kvacit kvacit || 8 || 
 
 
 BRP215.009.1  taṭaprapātaviṣamaiḥ parvatair vṛkṣasaṅkulaiḥ | 
 BRP215.009.2  prataptāṅgārayuktena yānti mārgeṇa duḥkhitāḥ || 9 || 
 
 
 BRP215.010.1  kvacid viṣamagartābhiḥ kvacil loṣṭaiḥ supicchalaiḥ | 
 BRP215.010.2  sutaptavālukābhiś ca tathā tīkṣṇaiś ca śaṅkubhiḥ || 10 || 
 
 
 BRP215.011.1  ayaḥśṛṅgāṭakais taptaiḥ kvacid dāvāgninā yutam | 
 BRP215.011.2  kvacit taptaśilābhiś ca kvacid vyāptaṃ himena ca || 11 || 
 
 
 
 BRP215.012.1  kvacid vālukayā vyāptam ākaṇṭhāntaḥpraveśayā | 
 BRP215.012.2  kvacid duṣṭāmbunā vyāptaṃ kvacit karṣāgninā punaḥ || 12 || 
 
 
 BRP215.013.1  kvacit siṃhair vṛkair vyāghrair daśakīṭaiś ca dāruṇaiḥ | 
 BRP215.013.2  kvacin mahājalaukābhiḥ kvacid ajagaraiḥ punaḥ || 13 || 
 
 
 BRP215.014.1  makṣikābhiś ca raudrābhiḥ kvacit sarpaviṣolbaṇaiḥ | 
 BRP215.014.2  kvacid duṣṭagajaiś caiva balonmattaiḥ pramāthibhiḥ || 14 || 
 
 
 BRP215.015.1  panthānam ullikhadbhiś ca tīkṣṇaśṛṅgair mahāvṛṣaiḥ | 
 BRP215.015.2  mahāśṛṅgaiś ca mahiṣair uṣṭrair mattaiś ca khādanaiḥ || 15 || 
 
 
 BRP215.016.1  ḍākinībhiś ca raudrābhir vikarālaiś ca rākṣasaiḥ | 
 BRP215.016.2  vyādhibhiś ca mahāraudraiḥ pīḍyamānā vrajanti te || 16 || 
 
 
 BRP215.017.1  mahādhūlivimiśreṇa mahācaṇḍena vāyunā | 
 BRP215.017.2  mahāpāṣāṇavarṣeṇa hanyamānā nirāśrayāḥ || 17 || 
 
 
 BRP215.018.1  kvacid vidyunnipātena dīryamāṇā vrajanti te | 
 BRP215.018.2  mahatā bāṇavarṣeṇa bhidyamānāś ca sarvaśaḥ || 18 || 
 
 
 BRP215.019.1  patadbhir vajranirghātair ulkāpātaiḥ sudāruṇaiḥ | 
 BRP215.019.2  pradīptāṅgāravarṣeṇa dahyamānā viśanti ca || 19 || 
 
 
 BRP215.020.1  mahatā pāṃśuvarṣeṇa pūryamāṇā rudanti ca | 
 BRP215.020.2  meghāravaiḥ sughoraiś ca vitrāsyante muhur muhuḥ || 20 || 
 
 
 BRP215.021.1  niḥśeṣāḥ śaravarṣeṇa cūrṇyamāṇāś ca sarvataḥ | 
 BRP215.021.2  mahākṣārāmbudhārābhiḥ sicyamānā vrajanti ca || 21 || 
 
 
 BRP215.022.1  mahāśītena marutā rūkṣeṇa paruṣeṇa ca | 
 BRP215.022.2  samantād dīryamāṇāś ca śuṣyante saṅkucanti ca || 22 || 
 
 
 BRP215.023.1  itthaṃ mārgeṇa puruṣāḥ pātheyarahitena ca | 
 BRP215.023.2  nirālambena durgeṇa nirjalena samantataḥ || 23 || 
 
 
 BRP215.024.1  atiśrameṇa mahatā nirgatenāśramāya vai | 
 BRP215.024.2  nīyante dehinaḥ sarve ye mūḍhāḥ pāpakarmiṇaḥ || 24 || 
 
 
 BRP215.025.1  yamadūtair mahāghorais tadājñākāribhir balāt | 
 BRP215.025.2  ekākinaḥ parādhīnā mitrabandhuvivarjitāḥ || 25 || 
 
 
 BRP215.026.1  śocantaḥ svāni karmāṇi rudanti ca muhur muhuḥ | 
 BRP215.026.2  pretībhūtā niṣiddhās te śuṣkakaṇṭhauṣṭhatālukāḥ || 26 || 
 
 
 BRP215.027.1  kṛśāṅgā bhītabhītāś ca dahyamānāḥ kṣudhāgninā | 
 BRP215.027.2  baddhāḥ śṛṅkhalayā kecit kecid uttānapādayoḥ || 27 || 
 
 
 BRP215.028.1  ākṛṣyante śuṣyamāṇā yamadūtair balotkaṭaiḥ | 
 BRP215.028.2  narā adhomukhāś cānye kṛṣyamāṇāḥ suduḥkhitāḥ || 28 || 
 
 
 BRP215.029.1  annapānīyarahitā yācamānāḥ punaḥ punaḥ | 
 BRP215.029.2  dehi dehīti bhāṣantaḥ sāśrugadgadayā girā || 29 || 
 
 
 BRP215.030.1  kṛtāñjalipuṭā dīnāḥ kṣuttṛṣṇāparipīḍitāḥ | 
 BRP215.030.2  bhakṣyān uccāvacān dṛṣṭvā bhojyān peyāṃś ca puṣkalān || 30 || 
 
 
 BRP215.031.1  sugandhadravyasaṃyuktān yācamānāḥ punaḥ punaḥ | 
 BRP215.031.2  dadhikṣīraghṛtonmiśraṃ dṛṣṭvā śālyodanaṃ tathā || 31 || 
 
 
 
 BRP215.032.1  pānāni ca sugandhīni śītalāny udakāni ca | 
 BRP215.032.2  tān yācamānāṃs te yāmyā bhartsayantas tadābruvan | 
 BRP215.032.3  vacobhiḥ paruṣair bhīmāḥ krodharaktāntalocanāḥ || 32 || 
 
 yāmyā ūcuḥ: 
 
 BRP215.033.1  na bhavadbhir hutaṃ kāle na dattaṃ brāhmaṇeṣu ca | 
 BRP215.033.2  prasabhaṃ dīyamānaṃ ca vāritaṃ ca dvijātiṣu || 33 || 
 
 
 BRP215.034.1  tasya pāpasya ca phalaṃ bhavatāṃ samupāgatam | 
 BRP215.034.2  nāgnau dagdhaṃ jale naṣṭaṃ na hṛtaṃ nṛpataskaraiḥ || 34 || 
 
 
 BRP215.035.1  kuto vā sāmprataṃ vipre yan na dattaṃ purādhamāḥ | 
 BRP215.035.2  yair dattāni tu dānāni sādhubhiḥ sāttvikāni tu || 35 || 
 
 
 BRP215.036.1  teṣām ete pradṛśyante kalpitā hy annaparvatāḥ | 
 BRP215.036.2  bhakṣyabhojyāś ca peyāś ca lehyāś coṣyāś ca saṃvṛtāḥ || 36 || 
 
 
 BRP215.037.1  na yūyam abhilapsyadhve na dattaṃ ca kathañcana | 
 BRP215.037.2  yais tu dattaṃ hutaṃ ceṣṭaṃ brāhmaṇāś caiva pūjitāḥ || 37 || 
 
 
 BRP215.038.1  teṣām annaṃ samānīya iha nikṣipyate sadā | 
 BRP215.038.2  parasvaṃ katham asmābhir dātuṃ śakyeta nārakāḥ || 38 || 
 
 vyāsa uvāca: 
 
 BRP215.039.1  kiṅkarāṇāṃ vacaḥ śrutvā niḥspṛhāḥ kṣuttṛṣārditāḥ | 
 BRP215.039.2  tatas te dāruṇaiś cāstraiḥ pīḍyante yamakiṅkaraiḥ || 39 || 
 
 
 BRP215.040.1  mudgarair lohadaṇḍaiś ca śaktitomarapaṭṭiśaiḥ | 
 BRP215.040.2  parighair bhindipālaiś ca gadāparaśubhiḥ śaraiḥ || 40 || 
 
 
 BRP215.041.1  pṛṣṭhato hanyamānyāś ca yamadūtaiḥ sunirdayaiḥ | 
 BRP215.041.2  agrataḥ siṃhavyāghrādyair bhakṣyante pāpakāriṇaḥ || 41 || 
 
 
 BRP215.042.1  na praveṣṭuṃ na nirgantuṃ labhante duḥkhitā bhṛśam | 
 BRP215.042.2  svakarmopahatāḥ pāpāḥ krandamānāḥ sudāruṇāḥ || 42 || 
 
 
 BRP215.043.1  tatra sampīḍya subhṛśaṃ praveśaṃ yamakiṅkaraiḥ | 
 BRP215.043.2  nīyante pāpinas tatra yatra tiṣṭhet svayaṃ yamaḥ || 43 || 
 
 
 BRP215.044.1  dharmātmā dharmakṛd devaḥ sarvasaṃyamano yamaḥ | 
 BRP215.044.2  evaṃ pathātikaṣṭena prāptāḥ pretapuraṃ narāḥ || 44 || 
 
 
 BRP215.045.1  prajñāpitās tadā dūtair niveśyante yamāgrataḥ | 
 BRP215.045.2  tatas te pāpakarmāṇas taṃ paśyanti bhayānakam || 45 || 
 
 
 BRP215.046.1  pāpāpaviddhanayanā viparītātmabuddhayaḥ | 
 BRP215.046.2  daṃṣṭrākarālavadanaṃ bhrukūṭīkuṭilekṣaṇam || 46 || 
 
 
 BRP215.047.1  ūrdhvakeśaṃ mahāśmaśruṃ prasphuradadharottaram | 
 BRP215.047.2  aṣṭādaśabhujaṃ kruddhaṃ nīlāñjanacayopamam || 47 || 
 
 
 BRP215.048.1  sarvāyudhodyatakaraṃ tīvradaṇḍena saṃyutam | 
 BRP215.048.2  mahāmahiṣam ārūḍhaṃ dīptāgnisamalocanam || 48 || 
 
 
 BRP215.049.1  raktamālyāmbaradharaṃ mahāmegham ivocchritam | 
 BRP215.049.2  pralayāmbudanirghoṣaṃ pibann iva mahodadhim || 49 || 
 
 
 BRP215.050.1  grasantam iva trailokyam udgirantam ivānalam | 
 BRP215.050.2  mṛtyuṃ ca tatsamīpasthaṃ kālānalasamaprabham || 50 || 
 
 
 
 BRP215.051.1  pralayānalasaṅkāśaṃ kṛtāntaṃ ca bhayānakam | 
 BRP215.051.2  mārīcogrā mahāmārī kālarātrī ca dāruṇā || 51 || 
 
 
 BRP215.052.1  vividhā vyādhayaḥ kaṣṭā nānārūpā bhayāvahāḥ | 
 BRP215.052.2  śaktiśūlāṅkuśadharāḥ pāśacakrāsidhāriṇaḥ || 52 || 
 
 
 BRP215.053.1  vajradaṇḍadharā raudrāḥ kṣuratūṇadhanurdharāḥ | 
 BRP215.053.2  asaṅkhyātā mahāvīryāḥ krūrāś cāñjanasaprabhāḥ || 53 || 
 
 
 BRP215.054.1  sarvāyudhodyatakarā yamadūtā bhayānakāḥ | 
 BRP215.054.2  anena parivāreṇa mahāghoreṇa saṃvṛtam || 54 || 
 
 
 BRP215.055.1  yamaṃ paśyanti pāpiṣṭhāś citraguptaṃ vibhīṣaṇam | 
 BRP215.055.2  nirbhartsayati cātyarthaṃ yamas tān pāpakāriṇaḥ || 55 || 
 
 
 BRP215.056.1  citraguptas tu bhagavān dharmavākyaiḥ prabodhayan || 56 || 
 
 citragupta uvāca: 
 
 BRP215.057.1  bho bho duṣkṛtakarmāṇaḥ paradravyāpahāriṇaḥ | 
 BRP215.057.2  garvitā rūpavīryeṇa paradāravimardakāḥ || 57 || 
 
 
 BRP215.058.1  yat svayaṃ kriyate karma tat svayaṃ bhujyate punaḥ | 
 BRP215.058.2  tat kim ātmopaghātārthaṃ bhavadbhir duṣkṛtaṃ kṛtam || 58 || 
 
 
 BRP215.059.1  idānīṃ kiṃ nu śocadhvaṃ pīḍyamānāḥ svakarmabhiḥ | 
 BRP215.059.2  bhuñjadhvaṃ svāni duḥkhāni nahi doṣo 'sti kasyacit || 59 || 
 
 
 BRP215.060.1  ya ete pṛthivīpālāḥ samprāptā matsamīpataḥ | 
 BRP215.060.2  svakīyaiḥ karmabhir ghorair duṣprajñā balagarvitāḥ || 60 || 
 
 
 BRP215.061.1  bho bho nṛpā durācārāḥ prajāvidhvaṃsakāriṇaḥ | 
 BRP215.061.2  alpakālasya rājyasya kṛte kiṃ duṣkṛtaṃ kṛtam || 61 || 
 
 
 BRP215.062.1  rājyalobhena mohena balād anyāyataḥ prajāḥ | 
 BRP215.062.2  yad daṇḍitāḥ phalaṃ tasya bhuñjadhvam adhunā nṛpāḥ || 62 || 
 
 
 BRP215.063.1  kuto rājyaṃ kalatraṃ ca yadartham aśubhaṃ kṛtam | 
 BRP215.063.2  tat sarvaṃ samparityajya yūyam ekākinaḥ sthitāḥ || 63 || 
 
 
 BRP215.064.1  paśyāmo na balaṃ sarvaṃ yena vidhvaṃsitāḥ prajāḥ | 
 BRP215.064.2  yamadūtaiḥ pāṭyamānā adhunā kīdṛśaṃ phalam || 64 || 
 
 vyāsa uvāca: 
 
 BRP215.065.1  evaṃ bahuvidhair vākyair upālabdhā yamena te | 
 BRP215.065.2  śocantaḥ svāni karmāṇi tūṣṇīṃ tiṣṭhanti pārthivāḥ || 65 || 
 
 
 BRP215.066.1  iti karma samādiśya nṛpāṇāṃ dharmarāṭ svayam | 
 BRP215.066.2  tatpātakaviśuddhyartham idaṃ vacanam abravīt || 66 || 
 
 yama uvāca: 
 
 BRP215.067.1  bho bhoś caṇḍa mahācaṇḍa gṛhītvā nṛpatīn imān | 
 BRP215.067.2  viśodhayadhvaṃ pāpebhyaḥ krameṇa narakāgniṣu || 67 || 
 
 vyāsa uvāca: 
 
 BRP215.068.1  tataḥ śīghraṃ samutthāya nṛpān saṅgṛhya pādayoḥ | 
 BRP215.068.2  bhrāmayitvā tu vegena kṣiptvā cordhvaṃ pragṛhya ca || 68 || 
 
 
 BRP215.069.1  tattatpāpapramāṇena yamadūtāḥ śilātale | 
 BRP215.069.2  āsphoṭayanti tarasā vajreṇeva mahādrumam || 69 || 
 
 
 
 BRP215.070.1  tatas tu raktaṃ srotobhiḥ sravate jarjarīkṛtaḥ | 
 BRP215.070.2  niḥsañjñaḥ sa tadā dehī niśceṣṭaś ca prajāyate || 70 || 
 
 
 BRP215.071.1  tataḥ sa vāyunā spṛṣṭaḥ śanair ujjīvate punaḥ | 
 BRP215.071.2  tataḥ pāpaviśuddhyarthaṃ kṣipanti narakārṇave || 71 || 
 
 
 BRP215.072.1  anyāṃś ca te tadā dūtāḥ pāpakarmaratān narān | 
 BRP215.072.2  nivedayanti viprendrā yamāya bhṛśaduḥkhitān || 72 || 
 
 yamadūtā ūcuḥ: 
 
 BRP215.073.1  eṣa deva tavādeśād asmābhir mohito bhṛśam | 
 BRP215.073.2  ānīto dharmavimukhaḥ sadā pāparataḥ paraḥ || 73 || 
 
 
 BRP215.074.1  eṣa lubdho durācāro mahāpātakasaṃyutaḥ | 
 BRP215.074.2  upapātakakartā ca sadā hiṃsārato śuciḥ || 74 || 
 
 
 BRP215.075.1  agamyāgāmī duṣṭātmā paradravyāpahārakaḥ | 
 BRP215.075.2  kanyākrayī kūṭasākṣī kṛtaghno mitravañcakaḥ || 75 || 
 
 
 BRP215.076.1  anena madamattena sadā dharmo vininditaḥ | 
 BRP215.076.2  pāpam ācaritaṃ karma martyaloke durātmanā || 76 || 
 
 
 BRP215.077.1  idānīm asya deveśa nigrahānugrahau vada | 
 BRP215.077.2  prabhur asya kriyāyoge vayaṃ vā paripanthinaḥ || 77 || 
 
 vyāsa uvāca: 
 
 BRP215.078.1  iti vijñāpya deveśaṃ nyasyāgre pāpakāriṇam | 
 BRP215.078.2  narakāṇāṃ sahasreṣu lakṣakoṭiśateṣu ca || 78 || 
 
 
 BRP215.079.1  kiṅkarās te tato yānti grahītum aparān narān | 
 BRP215.079.2  pratipanne kṛte doṣe yamo vai pāpakāriṇām || 79 || 
 
 
 BRP215.080.1  samādiśati tān ghorān nigrahāya svakiṅkarān | 
 BRP215.080.2  yathā yasya vinirdiṣṭo vasiṣṭhādyair vinigrahaḥ || 80 || 
 
 
 BRP215.081.1  pāpasya tad bhṛśaṃ kruddhāḥ kurvanti yamakiṅkarāḥ | 
 BRP215.081.2  aṅkuśair mudgarair daṇḍaiḥ krakacaiḥ śaktitomaraiḥ || 81 || 
 
 
 BRP215.082.1  khaḍgaśūlanipātaiś ca bhidyante pāpakāriṇaḥ | 
 BRP215.082.2  narakāṇāṃ sahasreṣu lakṣakoṭiśateṣu ca || 82 || 
 
 
 BRP215.083.1  svakarmopārjitair doṣaiḥ pīḍyante yamakiṅkaraiḥ | 
 BRP215.083.2  śṛṇudhvaṃ narakāṇāṃ ca svarūpaṃ ca bhayaṅkaram || 83 || 
 
 
 BRP215.084.1  nāmāni ca pramāṇaṃ ca yena yānti narāś ca tān | 
 BRP215.084.2  mahāvācīti vikhyātaṃ narakaṃ śoṇitaplutam || 84 || 
 
 
 BRP215.085.1  vajrakaṇṭakasammiśraṃ yojanāyutavistṛtam | 
 BRP215.085.2  tatra sampīḍyate magno bhidyate vajrakaṇṭake || 85 || 
 
 
 BRP215.086.1  varṣalakṣaṃ mahāghoraṃ goghātī narake naraḥ | 
 BRP215.086.2  yojanānāṃ śataṃ lakṣaṃ kumbhīpākaṃ sudāruṇam || 86 || 
 
 
 BRP215.087.1  tāmrakumbhavatī dīptā vālukāṅgārasaṃvṛtā | 
 BRP215.087.2  brahmahā bhūmihartā ca nikṣepasyāpahārakaḥ || 87 || 
 
 
 BRP215.088.1  dahyante tatra saṅkṣiptā yāvad ābhūtasamplavam | 
 BRP215.088.2  rauravo vajranārācaiḥ prajvaladbhiḥ samāvṛtaḥ || 88 || 
 
 
 
 BRP215.089.1  yojanānāṃ sahasrāṇi ṣaṣṭir āyāmavistaraiḥ | 
 BRP215.089.2  bhidyante tatra nārācaiḥ sajvālair narake narāḥ || 89 || 
 
 
 BRP215.090.1  ikṣuvat tatra pīḍyante ye narāḥ kūṭasākṣiṇaḥ | 
 BRP215.090.2  ayomayaṃ prajvalitaṃ mañjūṣaṃ narakaṃ smṛtam || 90 || 
 
 
 BRP215.091.1  nikṣiptās tatra dahyante bandigrāhakṛtāś ca ye | 
 BRP215.091.2  apratiṣṭheti narakaṃ pūyamūtrapurīṣakam || 91 || 
 
 
 BRP215.092.1  adhomukhaḥ patet tatra brāhmaṇasyopapīḍakaḥ | 
 BRP215.092.2  lākṣāprajvalitaṃ ghoraṃ narakaṃ tu vilepakam || 92 || 
 
 
 BRP215.093.1  nimagnās tatra dahyante madyapāne dvijottamāḥ | 
 BRP215.093.2  mahāprabheti narakaṃ dīptaśūlamahocchrayam || 93 || 
 
 
 BRP215.094.1  tatra śūlena bhidyante patibhāryopabhedinaḥ | 
 BRP215.094.2  narakaṃ ca mahāghoraṃ jayantī cāyasī śilā || 94 || 
 
 
 BRP215.095.1  tayā cākramyate pāpaḥ paradāropasevakaḥ | 
 BRP215.095.2  narakaṃ śālmalākhyaṃ tu pradīptadṛḍhakaṇṭakam || 95 || 
 
 
 BRP215.096.1  tayā liṅgati duḥkhārtā nārī bahunaraṅgamā | 
 BRP215.096.2  ye vadanti sadāsatyaṃ paramarmāvakartanam || 96 || 
 
 
 BRP215.097.1  jihvā cocchriyate teṣāṃ sadasyair yamakiṅkaraiḥ | 
 BRP215.097.2  ye tu rāgaiḥ kaṭākṣaiś ca vīkṣante parayoṣitam || 97 || 
 
 
 BRP215.098.1  teṣāṃ cakṣūṃṣi nārācair vidhyante yamakiṅkaraiḥ || 98 || 
 
 
 BRP215.099.1  mātaraṃ ye 'pi gacchanti bhaginīṃ duhitaraṃ snuṣām | 
 BRP215.099.2  strībālavṛddhahantāro yāvad indrāś caturdaśa | 
 BRP215.099.3  jvālāmālākulaṃ raudraṃ mahārauravasañjñitam || 99 || 
 
 
 BRP215.100.1  narakaṃ yojanānāṃ ca sahasrāṇi caturdaśa | 
 BRP215.100.2  puraṃ kṣetraṃ gṛhaṃ grāmaṃ yo dīpayati vahninā || 100 || 
 
 
 BRP215.101.1  sa tatra dahyate mūḍho yāvat kalpasthitir naraḥ | 
 BRP215.101.2  tāmisram iti vikhyātaṃ lakṣayojanavistṛtam || 101 || 
 
 
 BRP215.102.1  nipatadbhiḥ sadā raudraḥ khaḍgapaṭṭiśamudgaraiḥ | 
 BRP215.102.2  tatra caurā narāḥ kṣiptās tāḍyante yamakiṅkaraiḥ || 102 || 
 
 
 BRP215.103.1  śūlaśaktigadākhaḍgair yāvat kalpaśatatrayam | 
 BRP215.103.2  tāmisrād dviguṇaṃ proktaṃ mahātāmisrasañjñitam || 103 || 
 
 
 BRP215.104.1  jalaukāsarpasampūrṇāṃ nirālokaṃ suduḥkhadam | 
 BRP215.104.2  mātṛhā pitṛhā caiva mitravisrambhaghātakaḥ || 104 || 
 
 
 BRP215.105.1  tiṣṭhanti takṣyamāṇāś ca yāvat tiṣṭhati medinī | 
 BRP215.105.2  asipattravanaṃ nāma narakaṃ bhūriduḥkhadam || 105 || 
 
 
 BRP215.106.1  yojanāyutavistāraṃ jvalatkhaḍgaiḥ samākulam | 
 BRP215.106.2  pātitas tatra taiḥ khaḍgaiḥ śatadhā tu samāhataḥ || 106 || 
 
 
 BRP215.107.1  mitraghnaḥ kṛtyate tāvad yāvad ābhūtasamplavam | 
 BRP215.107.2  karambhavālukā nāma narakaṃ yojanāyutam || 107 || 
 
 
 BRP215.108.1  kūpākāraṃ vṛtaṃ dīptair vālukāṅgārakaṇṭakaiḥ | 
 BRP215.108.2  dahyate bhidyate varṣalakṣāyutaśatatrayam || 108 || 
 
 
 
 BRP215.109.1  yena dagdho jano nityaṃ mithyopāyaiḥ sudāruṇaiḥ | 
 BRP215.109.2  kākolaṃ nāma narakaṃ kṛmipūyapariplutam || 109 || 
 
 
 BRP215.110.1  kṣipyate tatra duṣṭātmā ekākī miṣṭabhuṅ naraḥ | 
 BRP215.110.2  kuḍmalaṃ nāma narakaṃ pūrṇaṃ viṇmūtraśoṇitaiḥ || 110 || 
 
 
 BRP215.111.1  pañcayajñakriyāhīnāḥ kṣipyante tatra vai narāḥ | 
 BRP215.111.2  sudurgandhaṃ mahābhīmaṃ māṃsaśoṇitasaṅkulam || 111 || 
 
 
 BRP215.112.1  abhakṣyānne ratās te 'tra nipatanti narādhamāḥ | 
 BRP215.112.2  krimikīṭasamākīrṇaṃ śavapūrṇaṃ mahāvaṭam || 112 || 
 
 
 BRP215.113.1  adhomukhaḥ patet tatra kanyāvikrayakṛn naraḥ | 
 BRP215.113.2  nāmnā vai tilapāketi narakaṃ dāruṇaṃ smṛtam || 113 || 
 
 
 BRP215.114.1  tilavat tatra pīḍyante parapīḍāratāś ca ye | 
 BRP215.114.2  narakaṃ tailapāketi jvalattailamahīplavam || 114 || 
 
 
 BRP215.115.1  pacyate tatra mitraghno hantā ca śaraṇāgatam | 
 BRP215.115.2  nāmnā vajrakapāṭeti vajraśṛṅkhalayānvitam || 115 || 
 
 
 BRP215.116.1  pīḍyante nirdayaṃ tatra yaiḥ kṛtaḥ kṣīravikrayaḥ | 
 BRP215.116.2  nirucchvāsa iti proktaṃ tamondhaṃ vātavarjitam || 116 || 
 
 
 BRP215.117.1  niśceṣṭaṃ kṣipyate tatra vipradānanirodhakṛt | 
 BRP215.117.2  aṅgāropacayaṃ nāma dīptāṅgārasamujjvalam || 117 || 
 
 
 BRP215.118.1  dahyate tatra yenoktaṃ dānaṃ viprāya nārpitam | 
 BRP215.118.2  mahāpāyīti narakaṃ lakṣayojanam āyatam || 118 || 
 
 
 BRP215.119.1  pātyante 'dhomukhās tatra ye jalpanti sadānṛtam | 
 BRP215.119.2  mahājvāleti narakaṃ jvālābhāsvarabhīṣaṇam || 119 || 
 
 
 BRP215.120.1  dahyate tatra suciraṃ yaḥ pāpe buddhikṛn naraḥ | 
 BRP215.120.2  narakaṃ krakacākhyātaṃ pīḍyante tatra vai narāḥ || 120 || 
 
 
 BRP215.121.1  krakacair vajradhārograir agamyāgamane ratāḥ | 
 BRP215.121.2  narakaṃ guḍapāketi jvaladguḍahradair vṛtam || 121 || 
 
 
 BRP215.122.1  nikṣipto dahyate tasmin varṇasaṅkarakṛn naraḥ | 
 BRP215.122.2  kṣuradhāreti narakaṃ tīkṣṇakṣurasamāvṛtam || 122 || 
 
 
 BRP215.123.1  chidyante tatra kalpāntaṃ viprabhūmiharā narāḥ | 
 BRP215.123.2  narakaṃ cāmbarīṣākhyaṃ pralayānaladīpitam || 123 || 
 
 
 BRP215.124.1  kalpakoṭiśataṃ tatra dahyate svarṇahārakaḥ | 
 BRP215.124.2  nāmnā vajrakuṭhāreti narakaṃ vajrasaṅkulam || 124 || 
 
 
 BRP215.125.1  chidyante tatra chettāro drumāṇāṃ pāpakāriṇaḥ | 
 BRP215.125.2  narakaṃ paritāpākhyaṃ pralayānaladīpitam || 125 || 
 
 
 BRP215.126.1  garado madhuhartā ca pacyate tatra pāpakṛt | 
 BRP215.126.2  narakaṃ kālasūtraṃ ca vajrasūtravinirmitam || 126 || 
 
 
 BRP215.127.1  bhramantas tatra cchidyante parasasyopaluṇṭhakāḥ | 
 BRP215.127.2  narakaṃ kaśmalaṃ nāma śleṣmaśiṅghāṇakāvṛtam || 127 || 
 
 
 BRP215.128.1  tatra saṅkṣipyate kalpaṃ sadā māṃsarucir naraḥ | 
 BRP215.128.2  narakaṃ cogragandheti lālāmūtrapurīṣavat || 128 || 
 
 
 
 BRP215.129.1  kṣipyante tatra narake pitṛpiṇḍāprayacchakāḥ | 
 BRP215.129.2  narakaṃ durdharaṃ nāma jalaukāvṛścikākulam || 129 || 
 
 
 BRP215.130.1  utkocabhakṣakas tatra tiṣṭhate varṣakāyutam | 
 BRP215.130.2  yac ca vajramahāpīḍā narakaṃ vajranirmitam || 130 || 
 
 
 BRP215.131.1  tatra prakṣipya dahyante pīḍyante yamakiṅkaraiḥ | 
 BRP215.131.2  dhanaṃ dhānyaṃ hiraṇyaṃ vā parakīyaṃ haranti ye || 131 || 
 
 
 BRP215.132.1  yamadūtaiś ca caurās te chidyante lavaśaḥ kṣuraiḥ | 
 BRP215.132.2  ye hatvā prāṇinaṃ mūḍhāḥ khādante kākagṛdhravat || 132 || 
 
 
 BRP215.133.1  bhojyante ca svamāṃsaṃ te kalpāntaṃ yamakiṅkaraiḥ | 
 BRP215.133.2  āsanaṃ śayanaṃ vastraṃ parakīyaṃ haranti ye || 133 || 
 
 
 BRP215.134.1  yamadūtaiś ca te mūḍhā bhidyante śaktitomaraiḥ | 
 BRP215.134.2  phalaṃ pattraṃ nṛṇāṃ vāpi hṛtaṃ yais tu kubuddhibhiḥ || 134 || 
 
 
 BRP215.135.1  yamadūtaiś ca te kruddhair dahyante tṛṇavahnibhiḥ | 
 BRP215.135.2  paradravye kalatre ca yaḥ sadā duṣṭadhīr naraḥ || 135 || 
 
 
 BRP215.136.1  yamadūtair jvalat tasya hṛdi śūlaṃ nikhanyate | 
 BRP215.136.2  karmaṇā manasā vācā ye dharmavimukhā narāḥ || 136 || 
 
 
 BRP215.137.1  yamaloke tu te ghorā labhante pariyātanāḥ | 
 BRP215.137.2  evaṃ śatasahasrāṇi lakṣakoṭiśatāni ca || 137 || 
 
 
 BRP215.138.1  narakāṇi narais tatra bhujyante pāpakāribhiḥ | 
 BRP215.138.2  iha kṛtvā svalpam api naraḥ karmāśubhātmakam || 138 || 
 
 
 
 BRP215.139.1  prāpnoti narake ghore yamalokeṣu yātanām | 
 BRP215.139.2  na śṛṇvanti narā mūḍhā dharmoktaṃ sādhu bhāṣitam || 139 || 
 
 
 BRP215.140.1  dṛṣṭaṃ keneti pratyakṣaṃ pratyuktyaivaṃ vadanti te | 
 BRP215.140.2  divā rātrau prayatnena pāpaṃ kurvanti ye narāḥ || 140 || 
 
 
 BRP215.141.1  nācaranti hi te dharmaṃ pramādenāpi mohitāḥ | 
 BRP215.141.2  ihaiva phalabhoktāraḥ paratra vimukhāś ca ye || 141 || 
 
 
 BRP215.142.1  te patanti sughoreṣu narakeṣu narādhamāḥ | 
 BRP215.142.2  dāruṇo narake vāsaḥ svargavāsaḥ sukhapradaḥ | 
 BRP215.142.3  naraiḥ samprāpyate tatra karma kṛtvā śubhāśubham || 142 || 
 
 
 
        Chapter 216: Reward of the righteous in Yama's world
         SS  330-331 
 munaya ūcuḥ: 
 
 BRP216.001.1  aho 'tiduḥkhaṃ ghoraṃ ca yamamārge tvayoditam | 
 BRP216.001.2  narakāṇi ca ghorāṇi dvāraṃ yāmyaṃ ca sattama || 1 || 
 
 
 BRP216.002.1  asty upāyo na vā brahman yamamārge 'tibhīṣaṇe | 
 BRP216.002.2  brūhi yena narā yānti sukhena yamasādanam || 2 || 
 
 vyāsa uvāca: 
 
 BRP216.003.1  iha ye dharmasaṃyuktās tv ahiṃsāniratā narāḥ | 
 BRP216.003.2  guruśuśrūṣaṇe yuktā devabrāhmaṇapūjakāḥ || 3 || 
 
 
 BRP216.004.1  yasmin manuṣyalokās te sabhāryāḥ sasutās tathā | 
 BRP216.004.2  tam adhvānaṃ ca gacchanti yathā tat kathayāmi vaḥ || 4 || 
 
 
 BRP216.005.1  vimānair vividhair divyaiḥ kāñcanadhvajaśobhitaiḥ | 
 BRP216.005.2  dharmarājapuraṃ yānti sevamānāpsarogaṇaiḥ || 5 || 
 
 
 BRP216.006.1  brāhmaṇebhyas tu dānāni nānārūpāṇi bhaktitaḥ | 
 BRP216.006.2  ye prayacchanti te yānti sukhenaiva mahāpathe || 6 || 
 
 
 BRP216.007.1  annaṃ ye tu prayacchanti brāhmaṇebhyaḥ susaṅkṛtam | 
 BRP216.007.2  śrotriyebhyo viśeṣeṇa bhaktyā paramayā yutāḥ || 7 || 
 
 
 BRP216.008.1  taruṇībhir varastrībhiḥ sevyamānāḥ prayatnataḥ | 
 BRP216.008.2  dharmarājapuraṃ yānti vimānair abhyalaṅkṛtaiḥ || 8 || 
 
 
 BRP216.009.1  ye ca satyaṃ prabhāṣante bahir antaś ca nirmalāḥ | 
 BRP216.009.2  te 'pi yānty amaraprakhyā vimānair yamamandiram || 9 || 
 
 
 BRP216.010.1  godānāni pavitrāṇi viṣṇum uddiśya sādhuṣu | 
 BRP216.010.2  ye prayacchanti dharmajñāḥ kṛśeṣu kṛśavṛttiṣu || 10 || 
 
 
 BRP216.011.1  te yānti divyavarṇābhair vimānair maṇicitritaiḥ | 
 BRP216.011.2  dharmarājapuraṃ śrīmān sevyamānāpsarogaṇaiḥ || 11 || 
 
 
 BRP216.012.1  upānadyugalaṃ chattraṃ śayyāsanam athāpi vā | 
 BRP216.012.2  ye prayacchanti vastrāṇi tathaivābharaṇāni ca || 12 || 
 
 
 BRP216.013.1  te yānty aśvai rathaiś caiva kuñjaraiś cāpy alaṅkṛtāḥ | 
 BRP216.013.2  dharmarājapuraṃ divyaṃ chattraiḥ sauvarṇarājataiḥ || 13 || 
 
 
 
 BRP216.014.1  ye ca bhaktyā prayacchanti guḍapānakam arcitam | 
 BRP216.014.2  odanaṃ ca dvijāgryebhyo viśuddhenāntarātmanā || 14 || 
 
 
 BRP216.015.1  te yānti kāñcanair yānair vividhais tu yamālayam | 
 BRP216.015.2  varastrībhir yathākāmaṃ sevyamānāḥ punaḥ punaḥ || 15 || 
 
 
 BRP216.016.1  ye ca kṣīraṃ prayacchanti ghṛtaṃ dadhi guḍaṃ madhu | 
 BRP216.016.2  brāhmaṇebhyaḥ prayatnena śuddhyopetaṃ susaṃskṛtam || 16 || 
 
 
 BRP216.017.1  cakravākaprayuktaiś ca vimānais tu hiraṇmayaiḥ | 
 BRP216.017.2  yānti gandharvavāditraiḥ sevyamānā yamālayam || 17 || 
 
 
 BRP216.018.1  ye phalāni prayacchanti puṣpāṇi surabhīṇi ca | 
 BRP216.018.2  haṃsayuktair vimānais tu yānti dharmapuraṃ narāḥ || 18 || 
 
 
 BRP216.019.1  ye tilāṃs tiladhenuṃ ca ghṛtadhenum athāpi vā | 
 BRP216.019.2  śrotriyebhyaḥ prayacchanti viprebhyaḥ śraddhayānvitāḥ || 19 || 
 
 
 BRP216.020.1  somamaṇḍalasaṅkāśair yānais te yānti nirmalaiḥ | 
 BRP216.020.2  gandharvair upagīyante pure vaivasvatasya te || 20 || 
 
 
 BRP216.021.1  yeṣāṃ vāpyaś ca kūpāś ca taḍāgāni sarāṃsi ca | 
 BRP216.021.2  dīrghikāḥ puṣkariṇyaś ca śītalāś ca jalāśayāḥ || 21 || 
 
 
 BRP216.022.1  yānais te hemacandrābhair divyaghaṇṭānināditaiḥ | 
 BRP216.022.2  vyajanais tālavṛntaiś ca vījyamānā mahāprabhāḥ || 22 || 
 
 
 BRP216.023.1  yeṣāṃ devakulāny atra citrāṇy āyatanāni ca | 
 BRP216.023.2  ratnaiḥ prasphuramāṇāni manojñāni śubhāni ca || 23 || 
 
 
 BRP216.024.1  te yānti lokapālais tu vimānair vātaraṃhasaiḥ | 
 BRP216.024.2  dharmarājapuraṃ divyaṃ nānājanasamākulam || 24 || 
 
 
 BRP216.025.1  pānīyaṃ ye prayacchanti sarvaprāṇyupajīvitam | 
 BRP216.025.2  te vitṛṣṇāḥ sukhaṃ yānti vimānais taṃ mahāpatham || 25 || 
 
 
 BRP216.026.1  kāṣṭhapādukayānāni pīṭhakāny āsanāni ca | 
 BRP216.026.2  yair dattāni dvijātibhyas te 'dhvānaṃ yānti vai sukham || 26 || 
 
 
 BRP216.027.1  sauvarṇamaṇipīṭheṣu pādau kṛtvottameṣu ca | 
 BRP216.027.2  te prayānti vimānais tu apsarogaṇamaṇḍitaiḥ || 27 || 
 
 
 BRP216.028.1  ārāmāṇi vicitrāṇi puṣpāḍhyānīha mānavāḥ | 
 BRP216.028.2  ropayanti phalāḍhyāni narāṇām upakāriṇaḥ || 28 || 
 
 
 BRP216.029.1  vṛkṣacchāyāsu ramyāsu śītalāsu svalaṅkṛtāḥ | 
 BRP216.029.2  varastrīgītavādyaiś ca sevyamānā vrajanti te || 29 || 
 
 
 BRP216.030.1  suvarṇaṃ rajataṃ vāpi vidrumaṃ mauktikaṃ tathā | 
 BRP216.030.2  ye prayacchanti te yānti vimānaiḥ kanakojjvalaiḥ || 30 || 
 
 
 BRP216.031.1  bhūmidā dīpyamānāś ca sarvakāmais tu tarpitāḥ | 
 BRP216.031.2  uditādityasaṅkāśair vimānair bhṛśanāditaiḥ || 31 || 
 
 
 BRP216.032.1  kanyāṃ tu ye prayacchanti brahmadeyām alaṅkṛtām | 
 BRP216.032.2  divyakanyāvṛtā yānti vimānais te yamālayam || 32 || 
 
 
 BRP216.033.1  sugandhāgurukarpūrān puṣpadhūpān dvijottamāḥ | 
 BRP216.033.2  prayacchanti dvijātibhyo bhaktyā paramayānvitāḥ || 33 || 
 
 
 
 BRP216.034.1  te sugandhāḥ suveśāś ca suprabhāḥ suvibhūṣitāḥ | 
 BRP216.034.2  yānti dharmapuraṃ yānair vicitrair abhyalaṅkṛtāḥ || 34 || 
 
 
 BRP216.035.1  dīpadā yānti yānaiś ca dīpayanto diśo daśa | 
 BRP216.035.2  ādityasadṛśair yānair dīpyamānā yathāgnayaḥ || 35 || 
 
 
 BRP216.036.1  gṛhāvasathadātāro gṛhaiḥ kāñcanamaṇḍitaiḥ | 
 BRP216.036.2  vrajanti bālārkanibhair dharmarājagṛhaṃ narāḥ || 36 || 
 
 
 BRP216.037.1  jalabhājanadātāraḥ kuṇḍikākarakapradāḥ | 
 BRP216.037.2  pūjamānāpsarobhiś ca yānti dṛptā mahāgajaiḥ || 37 || 
 
 
 BRP216.038.1  pādābhyaṅgaṃ śirobhyaṅgaṃ snānapānodakaṃ tathā | 
 BRP216.038.2  ye prayacchanti viprebhyas te yānty aśvair yamālayam || 38 || 
 
 
 BRP216.039.1  viśrāmayanti ye viprāñ śrāntān adhvani karśitān | 
 BRP216.039.2  cakravākaprayuktena yānti yānena te sukham || 39 || 
 
 
 BRP216.040.1  svāgatena ca yo vipraṃ pūjayed āsanena ca | 
 BRP216.040.2  sa gacchati tam adhvānaṃ sukhaṃ paramanirvṛtaḥ || 40 || 
 
 
 BRP216.041.1  namo brahmaṇyadeveti yo hariṃ cābhivādayet | 
 BRP216.041.2  gāṃ ca pāpaharety uktvā sukhaṃ yānti ca tat patham || 41 || 
 
 
 BRP216.042.1  anantarāśino ye ca dambhānṛtavivarjitāḥ | 
 BRP216.042.2  te 'pi sārasayuktais tu yānti yānaiś ca tat patham || 42 || 
 
 
 BRP216.043.1  vartante hy ekabhaktena śāṭhyadambhavivarjitāḥ | 
 BRP216.043.2  haṃsayuktair vimānais tu sukhaṃ yānti yamālayam || 43 || 
 
 
 BRP216.044.1  caturthenaikabhaktena vartante ye jitendriyāḥ | 
 BRP216.044.2  te yānti dharmanagaraṃ yānair barhiṇayojitaiḥ || 44 || 
 
 
 BRP216.045.1  tṛtīye divase ye tu bhuñjate niyatavratāḥ | 
 BRP216.045.2  te 'pi hastirathair divyair yānti yānaiś ca tat padam || 45 || 
 
 
 BRP216.046.1  ṣaṣṭhe 'nnabhakṣako yas tu śaucanityo jitendriyaḥ | 
 BRP216.046.2  sa yāti kuñjarasthas tu śacīpatir iva svayam || 46 || 
 
 
 BRP216.047.1  dharmarājapuraṃ divyaṃ nānāmaṇivibhūṣitam | 
 BRP216.047.2  nānāsvarasamāyuktaṃ jayaśabdaravair yutam || 47 || 
 
 
 BRP216.048.1  pakṣopavāsino yānti yānaiḥ śārdūlayojitaiḥ | 
 BRP216.048.2  puraṃ tad dharmarājasya sevyamānāḥ surāsuraiḥ || 48 || 
 
 
 BRP216.049.1  ye ca māsopavāsaṃ tu kurvate saṃyatendriyāḥ | 
 BRP216.049.2  te 'pi sūryapradīptais tu yānti yānair yamālayam || 49 || 
 
 
 BRP216.050.1  mahāprasthānam ekāgro yaḥ prayāti dṛḍhavrataḥ | 
 BRP216.050.2  sevyamānas tu gandharvair yāti yānair yamālayam || 50 || 
 
 
 BRP216.051.1  śarīraṃ sādhayed yas tu vaiṣṇavenāntarātmanā | 
 BRP216.051.2  sa rathenāgnivarṇena yātīha tridaśālayam || 51 || 
 
 
 BRP216.052.1  agnipraveśaṃ yaḥ kuryān nārāyaṇaparāyaṇaḥ | 
 BRP216.052.2  sa yāty agniprakāśena vimānena yamālayam || 52 || 
 
 
 
 BRP216.053.1  prāṇāṃs tyajati yo martyaḥ smaran viṣṇuṃ sanātanam | 
 BRP216.053.2  yānenārkaprakāśena yāti dharmapuraṃ naraḥ || 53 || 
 
 
 BRP216.054.1  praviṣṭo 'ntar jalaṃ yas tu prāṇāṃs tyajati mānavaḥ | 
 BRP216.054.2  somamaṇḍalakalpena yāti yānena vai sukham || 54 || 
 
 
 BRP216.055.1  svaśarīraṃ hi gṛdhrebhyo vaiṣṇavo yaḥ prayacchati | 
 BRP216.055.2  sa yāti rathamukhyena kāñcanena yamālayam || 55 || 
 
 
 BRP216.056.1  strīgrahe gograhe vāpi yuddhe mṛtyum upaiti yaḥ | 
 BRP216.056.2  sa yāty amarakanyābhiḥ sevyamāno raviprabhaḥ || 56 || 
 
 
 BRP216.057.1  vaiṣṇavā ye ca kurvanti tīrthayātrāṃ jitendriyāḥ | 
 BRP216.057.2  tat pathaṃ yānti te ghoraṃ sukhayānair alaṅkṛtāḥ || 57 || 
 
 
 BRP216.058.1  ye yajanti dvijaśreṣṭhāḥ kratubhir bhūridakṣiṇaiḥ | 
 BRP216.058.2  taptahāṭakasaṅkāśair vimānair yānti te sukham || 58 || 
 
 
 BRP216.059.1  parapīḍām akurvanto bhṛtyānāṃ bharaṇādikam | 
 BRP216.059.2  kurvanti te sukhaṃ yānti vimānaiḥ kanakojjvalaiḥ || 59 || 
 
 
 BRP216.060.1  ye kṣāntāḥ sarvabhūteṣu prāṇinām abhayapradāḥ | 
 BRP216.060.2  krodhamohavinirmuktā nirmadāḥ saṃyatendriyāḥ || 60 || 
 
 
 BRP216.061.1  pūrṇacandraprakāśena vimānena mahāprabhāḥ | 
 BRP216.061.2  yānti vaivasvatapuraṃ devagandharvasevitāḥ || 61 || 
 
 
 BRP216.062.1  ekabhāvena ye viṣṇuṃ brahmāṇaṃ tryambakaṃ ravim | 
 BRP216.062.2  pūjayanti hi te yānti vimānair bhāskaraprabhaiḥ || 62 || 
 
 
 BRP216.063.1  ye ca māṃsaṃ na khādanti satyaśaucasamanvitāḥ | 
 BRP216.063.2  te 'pi yānti sukhenaiva dharmarājapuraṃ narāḥ || 63 || 
 
 
 BRP216.064.1  māṃsān miṣṭataraṃ nāsti bhakṣyabhojyādikeṣu ca | 
 BRP216.064.2  tasmān māṃsaṃ na bhuñjīta nāsti miṣṭaiḥ sukhodayaḥ || 64 || 
 
 
 BRP216.065.1  gosahasraṃ tu yo dadyād yas tu māṃsaṃ na bhakṣayet | 
 BRP216.065.2  samāv etau purā prāha brahmā vedavidāṃ varaḥ || 65 || 
 
 
 BRP216.066.1  sarvatīrtheṣu yat puṇyaṃ sarvayajñeṣu yat phalam | 
 BRP216.066.2  amāṃsabhakṣaṇe viprās tac ca tac ca ca tatsamam || 66 || 
 
 
 BRP216.067.1  evaṃ sukhena te yānti yamalokaṃ ca dhārmikāḥ | 
 BRP216.067.2  dānavrataparā yānair yatra devo raveḥ sutaḥ || 67 || 
 
 
 BRP216.068.1  dṛṣṭvā tān dhārmikān devaḥ svayaṃ sammānayed yamaḥ | 
 BRP216.068.2  svāgatāsanadānena pādyārghyeṇa priyeṇa tu || 68 || 
 
 
 BRP216.069.1  dhanyā yūyaṃ mahātmāna ātmano hitakāriṇaḥ | 
 BRP216.069.2  yena divyasukhārthāya bhavadbhiḥ sukṛtaṃ kṛtam || 69 || 
 
 
 BRP216.070.1  idaṃ vimānam āruhya divyastrībhogabhūṣitāḥ | 
 BRP216.070.2  svargaṃ gacchadhvam atulaṃ sarvakāmasamanvitam || 70 || 
 
 
 BRP216.071.1  tatra bhuktvā mahābhogān ante puṇyaparikṣayāt | 
 BRP216.071.2  yat kiñcid alpam aśubhaṃ phalaṃ tad iha bhokṣyatha || 71 || 
 
 
 BRP216.072.1  ye tu taṃ dharmarājānaṃ narāḥ puṇyānubhāvataḥ | 
 BRP216.072.2  paśyanti saumyamanasaṃ pitṛbhūtam ivātmanaḥ || 72 || 
 
 
 
 BRP216.073.1  tasmād dharmaḥ sevitavyaḥ sadā muktiphalapradaḥ | 
 BRP216.073.2  dharmād arthas tathā kāmo mokṣaś ca parikīrtyate || 73 || 
 
 
 BRP216.074.1  dharmo mātā pitā bhrātā dharmo nāthaḥ suhṛt tathā | 
 BRP216.074.2  dharmaḥ svāmī sakhā goptā tathā dhātā ca poṣakaḥ || 74 || 
 
 
 BRP216.075.1  dharmād artho 'rthataḥ kāmaḥ kāmād bhogaḥ sukhāni ca | 
 BRP216.075.2  dharmād aiśvaryam ekāgryaṃ dharmāt svargagatiḥ parā || 75 || 
 
 
 BRP216.076.1  dharmas tu sevito viprās trāyate mahato bhayāt | 
 BRP216.076.2  devatvaṃ ca dvijatvaṃ ca dharmāt prāpnoty asaṃśayam || 76 || 
 
 
 BRP216.077.1  yadā ca kṣīyate pāpaṃ narāṇāṃ pūrvasañcitam | 
 BRP216.077.2  tadaiṣāṃ bhajate buddhir dharmaṃ cātra dvijottamāḥ || 77 || 
 
 
 BRP216.078.1  janmāntarasahasreṣu mānuṣyaṃ prāpya durlabham | 
 BRP216.078.2  yo hi nācarate dharmaṃ bhavet sa khalu vañcitaḥ || 78 || 
 
 
 BRP216.079.1  kutsitā ye daridrāś ca virūpā vyādhitās tathā | 
 BRP216.079.2  parapreṣyāś ca mūrkhāś ca jñeyā dharmavivarjitāḥ || 79 || 
 
 
 BRP216.080.1  ye hi dīrghāyuṣaḥ śūrāḥ paṇḍitā bhogino 'rthinaḥ | 
 BRP216.080.2  arogā rūpavantaś ca tais tu dharmaḥ purā kṛtaḥ || 80 || 
 
 
 BRP216.081.1  evaṃ dharmaratā viprā gacchanti gatim uttamām | 
 BRP216.081.2  adharmaṃ sevamānās tu tiryagyoniṃ vrajanti te || 81 || 
 
 
 BRP216.082.1  ye narā narakadhvaṃsivāsudevam anuvratāḥ | 
 BRP216.082.2  te svapne 'pi na paśyanti yamaṃ vā narakāṇi vā || 82 || 
 
 
 BRP216.083.1  anādinidhanaṃ devaṃ daityadānavadāraṇam | 
 BRP216.083.2  ye namanti narā nityaṃ nahi paśyanti te yamam || 83 || 
 
 
 BRP216.084.1  karmaṇā manasā vācā ye 'cyutaṃ śaraṇaṃ gatāḥ | 
 BRP216.084.2  na samartho yamas teṣāṃ te muktiphalabhāginaḥ || 84 || 
 
 
 BRP216.085.1  ye janā jagatāṃ nāthaṃ nityaṃ nārāyaṇaṃ dvijāḥ | 
 BRP216.085.2  namanti nahi te viṣṇoḥ sthānād anyatra gāminaḥ || 85 || 
 
 
 BRP216.086.1  na te dūtān na tan mārgaṃ na yamaṃ na ca tāṃ purīm | 
 BRP216.086.2  praṇamya viṣṇuṃ paśyanti narakāṇi kathañcana || 86 || 
 
 
 BRP216.087.1  kṛtvāpi bahuśaḥ pāpaṃ narā mohasamanvitāḥ | 
 BRP216.087.2  na yānti narakaṃ natvā sarvapāpaharaṃ harim || 87 || 
 
 
 BRP216.088.1  śāṭhyenāpi narā nityaṃ ye smaranti janārdanam | 
 BRP216.088.2  te 'pi yānti tanuṃ tyaktvā viṣṇulokam anāmayam || 88 || 
 
 
 BRP216.089.1  atyantakrodhasakto 'pi kadācit kīrtayed dharim | 
 BRP216.089.2  so 'pi doṣakṣayān muktiṃ labhec cedipatir yathā || 89 || 
 
 
 
 
        Chapter 217: The fate of the soul after death; retribution for deeds by
          rebirth
         SS  331-335 
 lomaharṣaṇa uvāca: 
 
 BRP217.001.1  śrutvaivaṃ yamamārgaṃ te narakeṣu ca yātanām | 
 BRP217.001.2  papracchuś ca punar vyāsaṃ saṃśayaṃ munisattamāḥ || 1 || 
 
 munaya ūcuḥ: 
 
 BRP217.002.1  bhagavan sarvadharmajña sarvaśāstraviśārada | 
 BRP217.002.2  martyasya kaḥ sahāyo vai pitā mātā suto guruḥ || 2 || 
 
 
 BRP217.003.1  jñātisambandhivargaś ca mitravargas tathaiva ca | 
 BRP217.003.2  gṛhaṃ śarīram utsṛjya kāṣṭhaloṣṭasamaṃ janāḥ | 
 BRP217.003.3  gacchanty amutra loke vai kaś ca tān anugacchati || 3 || 
 
 vyāsa uvāca: 
 
 BRP217.004.1  ekaḥ prasūyate viprā eka eva hi naśyati | 
 BRP217.004.2  ekas tarati durgāṇi gacchaty ekas tu durgatim || 4 || 
 
 
 BRP217.005.1  asahāyaḥ pitā mātā tathā bhrātā suto guruḥ | 
 BRP217.005.2  jñātisambandhivargaś ca mitravargas tathaiva ca || 5 || 
 
 
 BRP217.006.1  mṛtaṃ śarīram utsṛjya kāṣṭhaloṣṭasamaṃ janāḥ | 
 BRP217.006.2  muhūrtam iva roditvā tato yānti parāṅmukhāḥ || 6 || 
 
 
 BRP217.007.1  tais tac charīram utsṛṣṭaṃ dharma eko 'nugacchati | 
 BRP217.007.2  tasmād dharmaḥ sahāyaś ca sevitavyaḥ sadā nṛbhiḥ || 7 || 
 
 
 BRP217.008.1  prāṇī dharmasamāyukto gacchet svargagatiṃ parām | 
 BRP217.008.2  tathaivādharmasaṃyukto narakaṃ copapadyate || 8 || 
 
 
 BRP217.009.1  tasmāt pāpāgatair arthair nānurajyeta paṇḍitaḥ | 
 BRP217.009.2  dharma eko manuṣyāṇāṃ sahāyaḥ parikīrtitaḥ || 9 || 
 
 
 BRP217.010.1  lobhān mohād anukrośād bhayād vātha bahuśrutaḥ | 
 BRP217.010.2  naraḥ karoty akāryāṇi parārthe lobhamohitaḥ || 10 || 
 
 
 BRP217.011.1  dharmaś cārthaś ca kāmaś ca tritayaṃ jīvataḥ phalam | 
 BRP217.011.2  etat trayam avāptavyam adharmaparivarjitam || 11 || 
 
 munaya ūcuḥ: 
 
 BRP217.012.1  śrutaṃ bhagavato vākyaṃ dharmayuktaṃ paraṃ hitam | 
 BRP217.012.2  śarīranicayaṃ jñātuṃ buddhir no 'tra prajāyate || 12 || 
 
 
 BRP217.013.1  mṛtaṃ śarīraṃ hi nṛṇāṃ sūkṣmam avyaktatāṃ gatam | 
 BRP217.013.2  acakṣurviṣayaṃ prāptaṃ kathaṃ dharmo 'nugacchati || 13 || 
 
 vyāsa uvāca: 
 
 BRP217.014.1  pṛthivī vāyur ākāśam āpo jyotir manontaram | 
 BRP217.014.2  buddhir ātmā ca sahitā dharmaṃ paśyanti nityadā || 14 || 
 
 
 BRP217.015.1  prāṇinām iha sarveṣāṃ sākṣibhūtā divāniśam | 
 BRP217.015.2  etaiś ca saha dharmo hi taṃ jīvam anugacchati || 15 || 
 
 
 BRP217.016.1  tvag asthi māṃsaṃ śukraṃ ca śoṇitaṃ ca dvijottamāḥ | 
 BRP217.016.2  śarīraṃ varjayanty ete jīvitena vivarjitam || 16 || 
 
 
 BRP217.017.1  tato dharmasamāyuktaḥ sa jīvaḥ sukham edhate | 
 BRP217.017.2  ihaloke pare caiva kiṃ bhūyaḥ kathayāmi vaḥ || 17 || 
 
 
 munaya ūcuḥ: 
 
 BRP217.018.1  tad darśitaṃ bhagavatā yathā dharmo 'nugacchati | 
 BRP217.018.2  etat tu jñātum icchāmaḥ kathaṃ retaḥ pravartate || 18 || 
 
 vyāsa uvāca: 
 
 BRP217.019.1  annam aśnanti ye devāḥ śarīrasthā dvijottamāḥ | 
 BRP217.019.2  pṛthivī vāyur ākāśam āpo jyotir manas tathā || 19 || 
 
 
 BRP217.020.1  tatas tṛpteṣu bho viprās teṣu bhūteṣu pañcasu | 
 BRP217.020.2  manaḥṣaṣṭheṣu śuddhātmā retaḥ sampadyate mahat || 20 || 
 
 
 BRP217.021.1  tato garbhaḥ sambhavati śleṣmā strīpuṃsayor dvijāḥ | 
 BRP217.021.2  etad vaḥ sarvam ākhyātaṃ kiṃ bhūyaḥ śrotum icchatha || 21 || 
 
 munaya ūcuḥ: 
 
 BRP217.022.1  ākhyātaṃ no bhagavatā garbhaḥ sañjāyate yathā | 
 BRP217.022.2  yathā jātas tu puruṣaḥ prapadyate tad ucyatām || 22 || 
 
 vyāsa uvāca: 
 
 BRP217.023.1  āsannamātrapuruṣas tair bhūtair abhibhūyate | 
 BRP217.023.2  viprayuktas tu tair bhūtaiḥ punar yāty aparāṃ gatim || 23 || 
 
 
 BRP217.024.1  sa ca bhūtasamāyuktaḥ prāpnoti jīvam eva hi | 
 BRP217.024.2  tato 'sya karma paśyanti śubhaṃ vā yadi vāśubham | 
 BRP217.024.3  devatāḥ pañcabhūtasthāḥ kiṃ bhūyaḥ śrotum icchatha || 24 || 
 
 munaya ūcuḥ: 
 
 BRP217.025.1  tvag asthi māṃsam utsṛjya tais tu bhūtair vivarjitaḥ | 
 BRP217.025.2  jīvaḥ sa bhagavan kvasthaḥ sukhaduḥkhe samaśnute || 25 || 
 
 vyāsa uvāca: 
 
 BRP217.026.1  jīvaḥ karmasamāyuktaḥ śīghraṃ retaḥsamāgataḥ | 
 BRP217.026.2  strīṇāṃ puṣpaṃ samāsādya tataḥ kālena bho dvijāḥ || 26 || 
 
 
 BRP217.027.1  yamasya puruṣaiḥ kleśo yamasya puruṣair vadhaḥ | 
 BRP217.027.2  duḥkhaṃ saṃsāracakraṃ ca naraḥ kleśaṃ ca vindati || 27 || 
 
 
 BRP217.028.1  iha loke sa tu prāṇī janmaprabhṛti bho dvijāḥ | 
 BRP217.028.2  sukṛtaṃ karma vai bhuṅkte dharmasya phalam āśritaḥ || 28 || 
 
 
 BRP217.029.1  yadi dharmaṃ samāyujya janmaprabhṛti sevate | 
 BRP217.029.2  tataḥ sa puruṣo bhūtvā sevate nityadā sukham || 29 || 
 
 
 BRP217.030.1  athāntarāntaraṃ dharmam adharmam upasevate | 
 BRP217.030.2  sukhasyānantaraṃ duḥkhaṃ sa jīvo 'py adhigacchati || 30 || 
 
 
 BRP217.031.1  adharmeṇa samāyukto yamasya viṣayaṃ gataḥ | 
 BRP217.031.2  mahāduḥkhaṃ samāsādya tiryagyonau prajāyate || 31 || 
 
 
 BRP217.032.1  karmaṇā yena yeneha yasyāṃ yonau prajāyate | 
 BRP217.032.2  jīvo mohasamāyuktas tan me śṛṇuta sāmpratam || 32 || 
 
 
 BRP217.033.1  yad etad ucyate śāstraiḥ setihāsaiś ca chandasi | 
 BRP217.033.2  yamasya viṣayaṃ ghoraṃ martyalokaṃ pravartate || 33 || 
 
 
 BRP217.034.1  iha sthānāni puṇyāni devatulyāni bho dvijāḥ | 
 BRP217.034.2  tiryagyonyatiriktāni gatimanti ca sarvaśaḥ || 34 || 
 
 
 
 BRP217.035.1  yamasya bhavane divye brahmalokasame guṇaiḥ | 
 BRP217.035.2  karmabhir niyatair baddho jantur duḥkhāny upāśnute || 35 || 
 
 
 BRP217.036.1  yena yena hi bhāvena yena vai karmaṇā gatim | 
 BRP217.036.2  prayāti puruṣo ghorāṃ tathā vakṣyāmy ataḥ param || 36 || 
 
 
 BRP217.037.1  adhītya caturo vedān dvijo mohasamanvitaḥ | 
 BRP217.037.2  patitāt pratigṛhyātha kharayonau prajāyate || 37 || 
 
 
 BRP217.038.1  kharo jīvati varṣāṇi daśa pañca ca bho dvijāḥ | 
 BRP217.038.2  kharo mṛto balīvardaḥ sapta varṣāṇi jīvati || 38 || 
 
 
 BRP217.039.1  balīvardo mṛtaś cāpi jāyate brahmarākṣasaḥ | 
 BRP217.039.2  brahmarakṣas tu māsāṃs trīṃs tato jāyeta brāhmaṇaḥ || 39 || 
 
 
 BRP217.040.1  patitaṃ yājayitvā tu kṛmiyonau prajāyate | 
 BRP217.040.2  tatra jīvati varṣāṇi daśa pañca ca bho dvijāḥ || 40 || 
 
 
 BRP217.041.1  krimibhāvād vinirmuktas tato jāyeta gardabhaḥ | 
 BRP217.041.2  gardabhaḥ pañca varṣāṇi pañca varṣāṇi śūkaraḥ || 41 || 
 
 
 BRP217.042.1  kukkuṭaḥ pañca varṣāṇi pañca varṣāṇi jambukaḥ | 
 BRP217.042.2  śvā varṣam ekaṃ bhavati tato jāyeta mānavaḥ || 42 || 
 
 
 BRP217.043.1  upādhyāyasya yaḥ pāpaṃ śiṣyaḥ kuryād abuddhimān | 
 BRP217.043.2  sa janmānīha saṃsāre trīn āpnoti na saṃśayaḥ || 43 || 
 
 
 BRP217.044.1  prāk śvā bhavati bho viprās tataḥ kravyāt tataḥ kharaḥ | 
 BRP217.044.2  pretya ca parikliṣṭeṣu paścāj jāyeta brāhmaṇaḥ || 44 || 
 
 
 BRP217.045.1  manasāpi guror bhāryāṃ yaḥ śiṣyo yāti pāpakṛt | 
 BRP217.045.2  udagrān praiti saṃsārān adharmeṇeha cetasā || 45 || 
 
 
 BRP217.046.1  śvayonau tu sa sambhūtas trīṇi varṣāṇi jīvati | 
 BRP217.046.2  tatrāpi nidhanaṃ prāptaḥ krimiyonau prajāyate || 46 || 
 
 
 BRP217.047.1  kṛmibhāvam anuprāpto varṣam ekaṃ tu jīvati | 
 BRP217.047.2  tatas tu nidhanaṃ prāpya brahmayonau prajāyate || 47 || 
 
 
 BRP217.048.1  yadi putrasamaṃ śiṣyaṃ gurur hanyād akāraṇam | 
 BRP217.048.2  ātmanaḥ kāmakāreṇa so 'pi hiṃsraḥ prajāyate || 48 || 
 
 
 BRP217.049.1  pitaraṃ mātaraṃ caiva yas tu putro 'vamanyate | 
 BRP217.049.2  so 'pi viprā mṛto jantuḥ pūrvaṃ jāyeta gardabhaḥ || 49 || 
 
 
 BRP217.050.1  gardabhatvaṃ tu samprāpya daśa varṣāṇi jīvati | 
 BRP217.050.2  saṃvatsaraṃ tu kumbhīras tato jāyeta mānavaḥ || 50 || 
 
 
 BRP217.051.1  putrasya mātāpitarau yasya ruṣṭāv ubhāv api | 
 BRP217.051.2  gurvapadhyānataḥ so 'pi mṛto jāyeta gardabhaḥ || 51 || 
 
 
 BRP217.052.1  kharo jīvati māsāṃś ca daśa cāpi caturdaśa | 
 BRP217.052.2  biḍālaḥ sapta māsāṃs tu tato jāyeta mānavaḥ || 52 || 
 
 
 BRP217.053.1  mātāpitarāv ākruśya sārīkaḥ samprajāyate | 
 BRP217.053.2  tāḍayitvā tu tāv eva jāyate kacchapo dvijāḥ || 53 || 
 
 
 BRP217.054.1  kacchapo daśa varṣāṇi trīṇi varṣāṇi śalyakaḥ | 
 BRP217.054.2  vyālo bhūtvā tu ṣaṇ māsāṃs tato jāyeta mānuṣaḥ || 54 || 
 
 
 
 BRP217.055.1  bhartṛpiṇḍam upāśnīno rājadviṣṭāni sevate | 
 BRP217.055.2  so 'pi mohasamāpanno mṛto jāyeta vānaraḥ || 55 || 
 
 
 BRP217.056.1  vānaro daśa varṣāṇi sapta varṣāṇi mūṣakaḥ | 
 BRP217.056.2  śvā ca bhūtvā tu ṣaṇ māsāṃs tato jāyeta mānavaḥ || 56 || 
 
 
 BRP217.057.1  nyāsāpahartā tu naro yamasya viṣayaṃ gataḥ | 
 BRP217.057.2  saṃsārāṇāṃ śataṃ gatvā kṛmiyonau prajāyate || 57 || 
 
 
 BRP217.058.1  tatra jīvati varṣāṇi daśa pañca ca bho dvijāḥ | 
 BRP217.058.2  duṣkṛtasya kṣayaṃ kṛtvā tato jāyeta mānuṣaḥ || 58 || 
 
 
 BRP217.059.1  asūyako naraś cāpi mṛto jāyeta śārṅgakaḥ | 
 BRP217.059.2  viśvāsahartā ca naro mīno jāyeta durmatiḥ || 59 || 
 
 
 BRP217.060.1  bhūtvā mīno 'ṣṭa varṣāṇi mṛgo jāyeta bho dvijāḥ | 
 BRP217.060.2  mṛgas tu caturo māsāṃs tataś chāgaḥ prajāyate || 60 || 
 
 
 BRP217.061.1  chāgas tu nidhanaṃ prāpya pūrṇe saṃvatsare tataḥ | 
 BRP217.061.2  kīṭaḥ sañjāyate jantus tato jāyeta mānuṣaḥ || 61 || 
 
 
 BRP217.062.1  dhānyān yavāṃs tilān māṣān kulitthān sarṣapāṃś caṇān | 
 BRP217.062.2  kalāyān atha mudgāṃś ca godhūmān atasīs tathā || 62 || 
 
 
 BRP217.063.1  sasyāny anyāni hartā ca martyo mohād acetanaḥ | 
 BRP217.063.2  sañjāyate muniśreṣṭhā mūṣiko nirapatrapaḥ || 63 || 
 
 
 BRP217.064.1  tataḥ pretya muniśreṣṭhā mṛto jāyeta śūkaraḥ | 
 BRP217.064.2  śūkaro jātamātras tu rogeṇa mriyate punaḥ || 64 || 
 
 
 BRP217.065.1  śvā tato jāyate mūkaḥ karmaṇā tena mānavaḥ | 
 BRP217.065.2  bhūtvā śvā pañca varṣāṇi tato jāyeta mānavaḥ || 65 || 
 
 
 BRP217.066.1  paradārābhimarśaṃ tu kṛtvā jāyeta vai vṛkaḥ | 
 BRP217.066.2  śvā śṛgālas tato gṛdhro vyālaḥ kaṅko bakas tathā || 66 || 
 
 
 BRP217.067.1  bhrātur bhāryāṃ tu pāpātmā yo dharṣayati mohitaḥ | 
 BRP217.067.2  puṃskokilatvam āpnoti so 'pi saṃvatsaraṃ dvijāḥ || 67 || 
 
 
 BRP217.068.1  sakhibhāryāṃ guror bhāryāṃ rājabhāryāṃ tathaiva ca | 
 BRP217.068.2  pradharṣayitvā kāmātmā mṛto jāyeta śūkaraḥ || 68 || 
 
 
 BRP217.069.1  śūkaraḥ pañca varṣāṇi daśa varṣāṇi vai bakaḥ | 
 BRP217.069.2  pipīlikas tu māsāṃs trīn kīṭaḥ syān māsam eva ca || 69 || 
 
 
 BRP217.070.1  etān āsādya saṃsārān kṛmiyonau prajāyate | 
 BRP217.070.2  tatra jīvati māsāṃs tu kṛmiyonau caturdaśa || 70 || 
 
 
 BRP217.071.1  naro 'dharmakṣayaṃ kṛtvā tato jāyeta mānuṣaḥ | 
 BRP217.071.2  pūrvaṃ dattvā tu yaḥ kanyāṃ dvitīye dātum icchati || 71 || 
 
 
 BRP217.072.1  so 'pi viprā mṛto jantuḥ krimiyonau prajāyate | 
 BRP217.072.2  tatra jīvati varṣāṇi trayodaśa dvijottamāḥ || 72 || 
 
 
 BRP217.073.1  adharmasaṅkṣaye muktas tato jāyeta mānuṣaḥ | 
 BRP217.073.2  devakāryam akṛtvā tu pitṛkāryam athāpi vā || 73 || 
 
 
 BRP217.074.1  anirvāpya pitṝn devān mṛto jāyeta vāyasaḥ | 
 BRP217.074.2  vāyasaḥ śatavarṣāṇi tato jāyeta kukkuṭaḥ || 74 || 
 
 
 
 BRP217.075.1  jāyate vyālakaś cāpi māsaṃ tasmāt tu mānuṣaḥ | 
 BRP217.075.2  jyeṣṭhaṃ pitṛsamaṃ cāpi bhrātaraṃ yo 'vamanyate || 75 || 
 
 
 BRP217.076.1  so 'pi mṛtyum upāgamya krauñcayonau prajāyate | 
 BRP217.076.2  krauñco jīvati varṣāṇi daśa jāyeta jīvakaḥ || 76 || 
 
 
 BRP217.077.1  tato nidhanam āpnoti mānuṣatvam avāpnuyāt | 
 BRP217.077.2  vṛṣalo brāhmaṇīṃ gatvā kṛmiyonau prajāyate || 77 || 
 
 
 BRP217.078.1  tataḥ samprāpya nidhanaṃ jāyate śūkaraḥ punaḥ | 
 BRP217.078.2  śūkaro jātamātras tu rogeṇa mriyate dvijāḥ || 78 || 
 
 
 BRP217.079.1  śvā ca vai jāyate mūḍhaḥ karmaṇā tena bho dvijāḥ | 
 BRP217.079.2  śvā bhūtvā kṛtakarmāsau jāyate mānuṣas tataḥ || 79 || 
 
 
 BRP217.080.1  tatrāpatyaṃ samutpādya mṛto jāyeta mūṣikaḥ | 
 BRP217.080.2  kṛtaghnas tu mṛto viprā yamasya viṣayaṃ gataḥ || 80 || 
 
 
 BRP217.081.1  yamasya viṣaye krūrair baddhaḥ prāpnoti vedanām | 
 BRP217.081.2  daṇḍakaṃ mudgaraṃ śūlam agnidaṇḍaṃ ca dāruṇam || 81 || 
 
 
 BRP217.082.1  asipattravanaṃ ghoraṃ vālukāṃ kūṭaśālmalīm | 
 BRP217.082.2  etāś cānyāś ca bahavo yamasya viṣayaṃ gatāḥ || 82 || 
 
 
 BRP217.083.1  yātanāḥ prāpya ghorās tu tato yāti ca bho dvijāḥ | 
 BRP217.083.2  saṃsāracakram āsādya krimiyonau prajāyate || 83 || 
 
 
 BRP217.084.1  krimir bhavati varṣāṇi daśa pañca ca bho dvijāḥ | 
 BRP217.084.2  tato garbhaṃ samāsādya tatraiva mriyate naraḥ || 84 || 
 
 
 BRP217.085.1  tato garbhaśatair jantur bahuśaḥ samprapadyate | 
 BRP217.085.2  saṃsārān subahūn gatvā tatas tiryak prajāyate || 85 || 
 
 
 BRP217.086.1  tato duḥkham anuprāpya bahuvarṣagaṇāni vai | 
 BRP217.086.2  sa punarbhavasaṃyuktas tataḥ kūrmaḥ prajāyate || 86 || 
 
 
 BRP217.087.1  dadhi hṛtvā bakaś cāpi plavo matsyān asaṃskṛtān | 
 BRP217.087.2  corayitvā tu durbuddhir madhudaṃśaḥ prajāyate || 87 || 
 
 
 BRP217.088.1  phalaṃ vā mūlakaṃ hṛtvā pūpaṃ vāpi pipīlikaḥ | 
 BRP217.088.2  corayitvā tu niṣpāvaṃ jāyate phalamūṣakaḥ || 88 || 
 
 
 BRP217.089.1  pāyasaṃ corayitvā tu tittiratvam avāpnuyāt | 
 BRP217.089.2  hṛtvā piṣṭamayaṃ pūpaṃ kumbholūkaḥ prajāyate || 89 || 
 
 
 BRP217.090.1  apo hṛtvā tu durbuddhir vāyaso jāyate naraḥ | 
 BRP217.090.2  kāṃsyaṃ hṛtvā tu durbuddhir hārīto jāyate naraḥ || 90 || 
 
 
 BRP217.091.1  rājataṃ bhājanaṃ hṛtvā kapotaḥ samprajāyate | 
 BRP217.091.2  hṛtvā tu kāñcanaṃ bhāṇḍaṃ kṛmiyonau prajāyate || 91 || 
 
 
 BRP217.092.1  pattrorṇaṃ corayitvā tu kuraratvaṃ niyacchati | 
 BRP217.092.2  kośakāraṃ tato hṛtvā naro jāyeta nartakaḥ || 92 || 
 
 
 BRP217.093.1  aṃśukaṃ corayitvā tu śuko jāyeta mānavaḥ | 
 BRP217.093.2  corayitvā dukūlaṃ tu mṛto haṃsaḥ prajāyate || 93 || 
 
 
 BRP217.094.1  krauñcaḥ kārpāsikaṃ hṛtvā mṛto jāyeta mānavaḥ | 
 BRP217.094.2  corayitvā naraḥ paṭṭaṃ tv āvikaṃ caiva bho dvijāḥ || 94 || 
 
 
 
 BRP217.095.1  kṣaumaṃ ca vastram āhṛtya śaśo jantuḥ prajāyate | 
 BRP217.095.2  cūrṇaṃ tu hṛtvā puruṣo mṛto jāyeta barhiṇaḥ || 95 || 
 
 
 BRP217.096.1  hṛtvā raktāni vastrāṇi jāyate jīvajīvakaḥ | 
 BRP217.096.2  varṇakādīṃs tathā gandhāṃś corayitveha mānavaḥ || 96 || 
 
 
 BRP217.097.1  cucchundaritvam āpnoti vipro lobhaparāyaṇaḥ | 
 BRP217.097.2  tatra jīvati varṣāṇi tato daśa ca pañca ca || 97 || 
 
 
 BRP217.098.1  adharmasya kṣayaṃ kṛtvā tato jāyeta mānavaḥ | 
 BRP217.098.2  corayitvā payaś cāpi balākā samprajāyate || 98 || 
 
 
 BRP217.099.1  yas tu corayate tailaṃ naro mohasamanvitaḥ | 
 BRP217.099.2  so 'pi viprā mṛto jantus tailapāyī prajāyate || 99 || 
 
 
 BRP217.100.1  aśastraṃ puruṣaṃ hatvā saśastraḥ puruṣādhamaḥ | 
 BRP217.100.2  arthārthaṃ yadi vā vairī mṛto jāyeta vai kharaḥ || 100 || 
 
 
 BRP217.101.1  kharo jīvati varṣe dve tataḥ śastreṇa vadhyate | 
 BRP217.101.2  sa mṛto mṛgayonau tu nityodvigno 'bhijāyate || 101 || 
 
 
 BRP217.102.1  mṛgo vidhyeta śastreṇa gate saṃvatsare tataḥ | 
 BRP217.102.2  hato mṛgas tato mīnaḥ so 'pi jālena badhyate || 102 || 
 
 
 BRP217.103.1  māse caturthe samprāpte śvāpadaḥ samprajāyate | 
 BRP217.103.2  śvāpado daśa varṣāṇi dvīpī varṣāṇi pañca ca || 103 || 
 
 
 BRP217.104.1  tatas tu nidhanaṃ prāptaḥ kālaparyāyacoditaḥ | 
 BRP217.104.2  adharmasya kṣayaṃ kṛtvā mānuṣatvam avāpnuyāt || 104 || 
 
 
 BRP217.105.1  vādyaṃ hṛtvā tu puruṣo lomaśaḥ samprajāyate | 
 BRP217.105.2  tathā piṇyākasammiśram annaṃ yaś corayen naraḥ || 105 || 
 
 
 BRP217.106.1  sa jāyate babhrusaṭo dāruṇo mūṣiko naraḥ | 
 BRP217.106.2  daśan vai mānuṣān nityaṃ pāpātmā sa dvijottamāḥ || 106 || 
 
 
 BRP217.107.1  ghṛtaṃ hṛtvā tu durbuddhiḥ kāko madguḥ prajāyate | 
 BRP217.107.2  matsyamāṃsam atho hṛtvā kāko jāyeta mānavaḥ || 107 || 
 
 
 BRP217.108.1  lavaṇaṃ corayitvā tu cirikākaḥ prajāyate | 
 BRP217.108.2  viśvāsena tu nikṣiptaṃ yo 'panihnoti mānavaḥ || 108 || 
 
 
 BRP217.109.1  sa gatāyur naras tena matsyayonau prajāyate | 
 BRP217.109.2  matsyayonim anuprāpya mṛto jāyeta mānuṣaḥ || 109 || 
 
 
 BRP217.110.1  mānuṣatvam anuprāpya kṣīṇāyur upajāyate | 
 BRP217.110.2  pāpāni tu naraḥ kṛtvā tiryag jāyeta bho dvijāḥ || 110 || 
 
 
 BRP217.111.1  na cātmanaḥ pramāṇaṃ tu dharmaṃ jānāti kiñcana | 
 BRP217.111.2  ye pāpāni narāḥ kṛtvā nirasyanti vrataiḥ sadā || 111 || 
 
 
 BRP217.112.1  sukhaduḥkhasamāyuktā vyādhimanto bhavanty uta | 
 BRP217.112.2  asaṃvītāḥ prajāyante mlecchāś cāpi na saṃśayaḥ || 112 || 
 
 
 BRP217.113.1  narāḥ pāpasamācārā lobhamohasamanvitāḥ | 
 BRP217.113.2  varjayanti hi pāpāni janmaprabhṛti ye narāḥ || 113 || 
 
 
 BRP217.114.1  arogā rūpavantaś ca dhaninas te bhavanty uta | 
 BRP217.114.2  striyo 'py etena kalpena kṛtvā pāpam avāpnuyuḥ || 114 || 
 
 
 
 BRP217.115.1  eteṣām eva pāpānāṃ bhāryātvam upayānti tāḥ | 
 BRP217.115.2  prāyeṇa haraṇe doṣāḥ sarva eva prakīrtitāḥ || 115 || 
 
 
 BRP217.116.1  etad vai leśamātreṇa kathitaṃ vo dvijarṣabhāḥ | 
 BRP217.116.2  aparasmin kathāyoge bhūyaḥ śroṣyatha bho dvijāḥ || 116 || 
 
 
 BRP217.117.1  etan mayā mahābhāgā brahmaṇo vadataḥ purā | 
 BRP217.117.2  surarṣīṇāṃ śrutaṃ madhye pṛṣṭaṃ cāpi yathā tathā || 117 || 
 
 
 BRP217.118.1  mayāpi tubhyaṃ kārtsnyena yathāvad anuvarṇitam | 
 BRP217.118.2  etac chrutvā muniśreṣṭhā dharme kuruta mānasam || 118 || 
 
 
 
        Chapter 218: Merit of giving food to Brahmins
         SS  335-336 
 munaya ūcuḥ: 
 
 BRP218.001.1  adharmasya gatir brahman kathitā nas tvayānagha | 
 BRP218.001.2  dharmasya ca gatiṃ śrotum icchāmo vadatāṃ vara || 1 || 
 
 
 BRP218.002.1  kṛtvā pāpāni karmāṇi kathaṃ yānty aśubhāṃ gatim | 
 BRP218.002.2  karmaṇā ca kṛteneha kena yānti śubhāṃ gatim || 2 || 
 
 vyāsa uvāca: 
 
 BRP218.003.1  kṛtvā pāpāni karmāṇi tv adharmavaśam āgataḥ | 
 BRP218.003.2  manasā viparītena nirayaṃ pratipadyate || 3 || 
 
 
 BRP218.004.1  mohād adharmaṃ yaḥ kṛtvā punaḥ samanutapyate | 
 BRP218.004.2  manaḥsamādhisaṃyukto na sa seveta duṣkṛtam || 4 || 
 
 
 BRP218.005.1  yadi viprāḥ kathayate viprāṇāṃ dharmavādinām | 
 BRP218.005.2  tato 'dharmakṛtāt kṣipram aparādhāt pramucyate || 5 || 
 
 
 BRP218.006.1  yathā yathā naraḥ samyag adharmam anubhāṣate | 
 BRP218.006.2  samāhitena manasā vimuñcati tathā tathā || 6 || 
 
 
 BRP218.007.1  yathā yathā manas tasya duṣkṛtaṃ karma garhate | 
 BRP218.007.2  tathā tathā śarīraṃ tu tenādharmeṇa mucyate || 7 || 
 
 
 BRP218.008.1  bhujaṅga iva nirmokān pūrvabhuktāñ jahāti tān | 
 BRP218.008.2  dattvā viprasya dānāni vividhāni samāhitaḥ || 8 || 
 
 
 BRP218.009.1  manaḥsamādhisaṃyuktaḥ svargatiṃ pratipadyate | 
 BRP218.009.2  dānāni tu pravakṣyāmi yāni dattvā dvijottamāḥ || 9 || 
 
 
 BRP218.010.1  naraḥ kṛtvāpy akāryāṇi tato dharmeṇa yujyate | 
 BRP218.010.2  sarveṣām eva dānānām annaṃ śreṣṭham udāhṛtam || 10 || 
 
 
 BRP218.011.1  sarvam annaṃ pradātavyam ṛjunā dharmam icchatā | 
 BRP218.011.2  prāṇā hy annaṃ manuṣyāṇāṃ tasmāj jantuḥ prajāyate || 11 || 
 
 
 BRP218.012.1  anne pratiṣṭhitā lokās tasmād annaṃ praśasyate | 
 BRP218.012.2  annam eva praśaṃsanti devarṣipitṛmānavāḥ || 12 || 
 
 
 BRP218.013.1  annasya hi pradānena svargam āpnoti mānavaḥ | 
 BRP218.013.2  nyāyalabdhaṃ pradātavyaṃ dvijātibhyo 'nnam uttamam || 13 || 
 
 
 
 BRP218.014.1  svādhyāyasamupetebhyaḥ prahṛṣṭenāntarātmanā | 
 BRP218.014.2  yasya tv annam upāśnanti brāhmaṇāś ca sakṛd daśa || 14 || 
 
 
 BRP218.015.1  hṛṣṭena manasā dattaṃ na sa tiryaggatir bhavet | 
 BRP218.015.2  brāhmaṇānāṃ sahasrāṇi daśābhojya dvijottamāḥ || 15 || 
 
 
 BRP218.016.1  naro 'dharmāt pramucyeta pāpeṣv abhirataḥ sadā | 
 BRP218.016.2  bhaikṣeṇānnaṃ samāhṛtya vipro vedapuraskṛtaḥ || 16 || 
 
 
 BRP218.017.1  svādhyāyanirate vipre dattveha sukham edhate | 
 BRP218.017.2  ahiṃsan brāhmaṇasvāni nyāyena paripālya ca || 17 || 
 
 
 BRP218.018.1  kṣatriyas tarasā prāptam annaṃ yo vai prayacchati | 
 BRP218.018.2  dvijebhyo vedamukhyebhyaḥ prayataḥ susamāhitaḥ || 18 || 
 
 
 BRP218.019.1  tenāpohati dharmātmā duṣkṛtaṃ karma bho dvijāḥ | 
 BRP218.019.2  ṣaḍbhāgapariśuddhaṃ ca kṛṣer bhāgam upārjitam || 19 || 
 
 
 BRP218.020.1  vaiśyo dadad dvijātibhyaḥ pāpebhyaḥ parimucyate | 
 BRP218.020.2  avāpya prāṇasandehaṃ kārkaśyena samārjitam || 20 || 
 
 
 BRP218.021.1  annaṃ dattvā dvijātibhyaḥ śūdraḥ pāpāt pramucyate | 
 BRP218.021.2  aurasena balenānnam arjayitvā vihiṃsakaḥ || 21 || 
 
 
 BRP218.022.1  yaḥ prayacchati viprebhyo na sa durgāṇi sevate | 
 BRP218.022.2  nyāyenāvāptam annaṃ tu naro harṣasamanvitaḥ || 22 || 
 
 
 BRP218.023.1  dvijebhyo vedavṛddhebhyo dattvā pāpāt pramucyate | 
 BRP218.023.2  annam ūrjaskaraṃ loke dattvorjasvī bhaven naraḥ || 23 || 
 
 
 BRP218.024.1  satāṃ panthānam āvṛtya sarvapāpaiḥ pramucyate | 
 BRP218.024.2  dānavidbhiḥ kṛtaḥ panthā yena yānti manīṣiṇaḥ || 24 || 
 
 
 BRP218.025.1  teṣv apy annasya dātāras tebhyo dharmaḥ sanātanaḥ | 
 BRP218.025.2  sarvāvasthaṃ manuṣyeṇa nyāyenānnam upārjitam || 25 || 
 
 
 BRP218.026.1  kāryān nyāyāgataṃ nityam annaṃ hi paramā gatiḥ | 
 BRP218.026.2  annasya hi pradānena naro yāti parāṃ gatim || 26 || 
 
 
 BRP218.027.1  sarvakāmasamāyuktaḥ pretya cāpy aśnute sukham | 
 BRP218.027.2  evaṃ puṇyasamāyukto naraḥ pāpaiḥ pramucyate || 27 || 
 
 
 BRP218.028.1  tasmād annaṃ pradātavyam anyāyaparivarjitam | 
 BRP218.028.2  yas tu prāṇāhutīpūrvam annaṃ bhuṅkte gṛhī sadā || 28 || 
 
 
 BRP218.029.1  avandhyaṃ divasaṃ kuryād annadānena mānavaḥ | 
 BRP218.029.2  bhojayitvā śataṃ nityaṃ naro vedavidāṃ varam || 29 || 
 
 
 BRP218.030.1  nyāyaviddharmaviduṣām itihāsavidāṃ tathā | 
 BRP218.030.2  na yāti narakaṃ ghoraṃ saṃsāraṃ na ca sevate || 30 || 
 
 
 BRP218.031.1  sarvakāmasamāyuktaḥ pretya cāpy aśnute sukham | 
 BRP218.031.2  evaṃ karmasamāyukto ramate vigatajvaraḥ || 31 || 
 
 
 BRP218.032.1  rūpavān kīrtimāṃś caiva dhanavāṃś copajāyate | 
 BRP218.032.2  etad vaḥ sarvam ākhyātam annadānaphalaṃ mahat | 
 BRP218.032.3  mūlam etat tu dharmāṇāṃ pradānānāṃ ca bho dvijāḥ || 32 || 
 
 
 
 
        Chapter 219: On ancestral rites
         SS  336-340 
 munaya ūcuḥ: 
 
 BRP219.001.1  paralokagatānāṃ tu svakarmasthānavāsinām | 
 BRP219.001.2  teṣāṃ śrāddhaṃ kathaṃ jñeyaṃ putraiś cānyaiś ca bandhubhiḥ || 1 || 
 
 vyāsa uvāca: 
 
 BRP219.002.1  namaskṛtya jagannāthaṃ vārāhaṃ lokabhāvanam | 
 BRP219.002.2  śṛṇudhvaṃ sampravakṣyāmi śrāddhakalpaṃ yathoditam || 2 || 
 
 
 BRP219.003.1  purā kokājale magnān pitṝn uddhṛtavān vibhuḥ | 
 BRP219.003.2  śrāddhaṃ kṛtvā tadā devo yathā tatra dvijottamāḥ || 3 || 
 
 munaya ūcuḥ: 
 
 BRP219.004.1  kimarthaṃ te tu kokāyāṃ nimagnāḥ pitaro 'mbhasi | 
 BRP219.004.2  kathaṃ tenoddhṛtās te vai vārāheṇa dvijottama || 4 || 
 
 
 BRP219.005.1  tasmin kokāmukhe tīrthe bhuktimuktiphalaprade | 
 BRP219.005.2  śrotum icchāmahe brūhi paraṃ kautūhalaṃ hi naḥ || 5 || 
 
 vyāsa uvāca: 
 
 BRP219.006.1  tretādvāparayoḥ sandhau pitaro divyamānuṣāḥ | 
 BRP219.006.2  purā merugireḥ pṛṣṭhe viśvair devaiḥ saha sthitāḥ || 6 || 
 
 
 BRP219.007.1  teṣāṃ samupaviṣṭānāṃ pitṝṇāṃ somasambhavā | 
 BRP219.007.2  kanyā kāntimatī divyā purataḥ prāñjaliḥ sthitā | 
 BRP219.007.3  tām ūcuḥ pitaro divyā ye tatrāsan samāgatāḥ || 7 || 
 
 pitara ūcuḥ: 
 
 BRP219.008.1  kāsi bhadre prabhuḥ ko vā bhavatyā vaktum arhasi || 8 || 
 
 vyāsa uvāca: 
 
 BRP219.009.1  sā provāca pitṝn devān kalā cāndramasīti ha | 
 BRP219.009.2  prabhutve bhavatām eva varayāmi yadīcchatha || 9 || 
 
 
 BRP219.010.1  ūrjā nāmāsti prathamaṃ svadhā ca tadanantaram | 
 BRP219.010.2  bhavadbhiś cādyaiva kṛtaṃ nāma koketi bhāvitam || 10 || 
 
 
 BRP219.011.1  te hi tasyā vacaḥ śrutvā pitaro divyamānuṣāḥ | 
 BRP219.011.2  tasyā mukhaṃ nirīkṣanto na tṛptim adhijagmire || 11 || 
 
 
 BRP219.012.1  viśvedevāś ca tāñ jñātvā kanyāmukhanirīkṣakān | 
 BRP219.012.2  yogacyutān nirīkṣyaiva vihāya tridivaṃ gatāḥ || 12 || 
 
 
 BRP219.013.1  bhagavān api śītāṃśur ūrjāṃ nāpaśyad ātmajām | 
 BRP219.013.2  samākulamanā dadhyau kva gateti mahāyaśāḥ || 13 || 
 
 
 BRP219.014.1  sa viveda tadā somaḥ prāptāṃ pitṝṃś ca kāmataḥ | 
 BRP219.014.2  taiś cāvalokitāṃ hārdāt svīkṛtāṃ ca tapobalāt || 14 || 
 
 
 BRP219.015.1  tataḥ krodhaparītātmā pitṝñ śaśadharo dvijāḥ | 
 BRP219.015.2  śaśāpa nipatiṣyadhvaṃ yogabhraṣṭā vicetasaḥ || 15 || 
 
 
 BRP219.016.1  yasmād adattāṃ matkanyāṃ kāmayadhvaṃ subāliśāḥ | 
 BRP219.016.2  yasmād dhṛtavatī ceyaṃ patīn pitṛmatī satī || 16 || 
 
 
 
 BRP219.017.1  svatantrā dharmam utsṛjya tasmād bhavatu nimnagā | 
 BRP219.017.2  koketi prathitā loke śiśirādrisamāśritā || 17 || 
 
 
 BRP219.018.1  itthaṃ śaptāś candramasā pitaro divyamānuṣāḥ | 
 BRP219.018.2  yogabhraṣṭā nipatitā himavatpādabhūtale || 18 || 
 
 
 BRP219.019.1  ūrjā tatraiva patitā girirājasya vistṛte | 
 BRP219.019.2  prasthe tīrthaṃ samāsādya saptasāmudram uttamam || 19 || 
 
 
 BRP219.020.1  kokā nāma tato vegān nadī tīrthaśatākulā | 
 BRP219.020.2  plāvayantī gireḥ śṛṅgaṃ sarpaṇāt tu sarit smṛtā || 20 || 
 
 
 BRP219.021.1  atha te pitaro viprā yogahīnā mahānadīm | 
 BRP219.021.2  dadṛśuḥ śītasalilāṃ na vidus tāṃ sulocanām || 21 || 
 
 
 BRP219.022.1  tatas tu girirāḍ dṛṣṭvā pitṝṃs tāṃs tu kṣudhārditān | 
 BRP219.022.2  badarīm ādideśātha dhenuṃ caikāṃ madhusravām || 22 || 
 
 
 BRP219.023.1  kṣīraṃ madhu ca tad divyaṃ kokāmbho badarīphalam | 
 BRP219.023.2  idaṃ girivareṇaiṣāṃ poṣaṇāya nirūpitam || 23 || 
 
 
 BRP219.024.1  tayā vṛttyā tu vasatāṃ pitṝṇāṃ munisattamāḥ | 
 BRP219.024.2  daśa varṣasahasrāṇi yayur ekam aho yathā || 24 || 
 
 
 BRP219.025.1  evaṃ loke vipitari tathaiva vigatasvadhe | 
 BRP219.025.2  daityā babhūvur balino yātudhānāś ca rākṣasāḥ || 25 || 
 
 
 BRP219.026.1  te tān pitṛgaṇān daityā yātudhānāś ca vegitāḥ | 
 BRP219.026.2  viśvair devair virahitān sarvataḥ samupādravan || 26 || 
 
 
 BRP219.027.1  daiteyān yātudhānāṃś ca dṛṣṭvaivāpatato dvijāḥ | 
 BRP219.027.2  kokātaṭasthām uttuṅgāṃ śilāṃ te jagṛhū ruṣā || 27 || 
 
 
 BRP219.028.1  gṛhītāyāṃ śilāyāṃ tu kokā vegavatī pitṝn | 
 BRP219.028.2  chādayām āsa toyena plāvayantī himācalam || 28 || 
 
 
 BRP219.029.1  pitṝn antarhitān dṛṣṭvā daiteyā rākṣasās tathā | 
 BRP219.029.2  vibhītakaṃ samāruhya nirāhārās tirohitāḥ || 29 || 
 
 
 BRP219.030.1  salilena viṣīdantaḥ pitaraḥ kṣudbhramāturāḥ | 
 BRP219.030.2  viṣīdamānam ātmānaṃ samīkṣya salilāśayāḥ | 
 BRP219.030.3  jagur janārdanaṃ devaṃ pitaraḥ śaraṇaṃ harim || 30 || 
 
 pitara ūcuḥ: 
 
 BRP219.031.1  jayasva govinda jagannivāsa | 
 BRP219.031.2  jayo 'stu naḥ keśava te prasādāt | 
 BRP219.031.3  janārdanāsmān salilāntarasthān | 
 BRP219.031.4  uddhartum arhasy anaghapratāpa || 31 || 
 
 
 BRP219.032.1  niśācarair dāruṇadarśanaiḥ prabho | 
 BRP219.032.2  vareṇya vaikuṇṭha varāha viṣṇo | 
 BRP219.032.3  nārāyaṇāśeṣamaheśvareśa | 
 BRP219.032.4  prayāhi bhītāñ jaya padmanābha || 32 || 
 
 
 BRP219.033.1  upendra yogin madhukaiṭabhaghna | 
 BRP219.033.2  viṣṇo anantācyuta vāsudeva | 
 BRP219.033.3  śrīśārṅgacakrāmbujaśaṅkhapāṇe | 
 BRP219.033.4  rakṣasva deveśvara rākṣasebhyaḥ || 33 || 
 
 
 
 BRP219.034.1  tvaṃ pitā jagataḥ śambho nānyaḥ śaktaḥ prabādhitum | 
 BRP219.034.2  niśācaragaṇaṃ bhīmam atas tvāṃ śaraṇaṃ gatāḥ || 34 || 
 
 
 BRP219.035.1  tvannāmasaṅkīrtanato niśācarā | 
 BRP219.035.2  dravanti bhūtāny apayānti cārayaḥ | 
 BRP219.035.3  nāśaṃ tathā samprati yānti viṣṇo | 
 BRP219.035.4  dharmādi satyaṃ bhavatīha mukhyam || 35 || 
 
 vyāsa uvāca: 
 
 BRP219.036.1  itthaṃ stutaḥ sa pitṛbhir dharaṇīdharas tu | 
 BRP219.036.2  tuṣṭas tadāviṣkṛtadivyamūrtiḥ | 
 BRP219.036.3  kokāmukhe pitṛgaṇaṃ salile nimagnaṃ | 
 BRP219.036.4  devo dadarśa śirasātha śilāṃ vahantam || 36 || 
 
 
 BRP219.037.1  taṃ dṛṣṭvā salile magnaṃ kroḍarūpī janārdanaḥ | 
 BRP219.037.2  bhītaṃ pitṛgaṇaṃ viṣṇur uddhartuṃ matir ādadhe || 37 || 
 
 
 BRP219.038.1  daṃṣṭrāgreṇa samāhatya śilāṃ cikṣepa śūkaraḥ | 
 BRP219.038.2  pitṝn ādāya ca vibhur ujjahāra śilātalāt || 38 || 
 
 
 BRP219.039.1  varāhadaṃṣṭrāsaṃlagnāḥ pitaraḥ kanakojjvalāḥ | 
 BRP219.039.2  kokāmukhe gatabhayāḥ kṛtā devena viṣṇunā || 39 || 
 
 
 BRP219.040.1  uddhṛtya ca pitṝn devo viṣṇutīrthe tu śūkaraḥ | 
 BRP219.040.2  dadau samāhitas tebhyo viṣṇur lohārgale jalam || 40 || 
 
 
 BRP219.041.1  tataḥ svaromasambhūtān kuśān ādāya keśavaḥ | 
 BRP219.041.2  svedodbhavāṃs tilāṃś caiva cakre colmukam uttamam || 41 || 
 
 
 BRP219.042.1  jyotiḥ sūryaprabhaṃ kṛtvā pātraṃ tīrthaṃ ca kāmikam | 
 BRP219.042.2  sthitaḥ koṭivaṭasyādho vāri gaṅgādharaṃ śuci || 42 || 
 
 
 BRP219.043.1  tuṅgakūṭāt samādāya yajñīyān oṣadhīrasān | 
 BRP219.043.2  madhukṣīrarasān gandhān puṣpadhūpānulepanān || 43 || 
 
 
 BRP219.044.1  ādāya dhenuṃ saraso ratnāny ādāya cārṇavāt | 
 BRP219.044.2  daṃṣṭrayollikhya dharaṇīm abhyukṣya salilena ca || 44 || 
 
 
 BRP219.045.1  gharmodbhavenopalipya kuśair ullikhya tāṃ punaḥ | 
 BRP219.045.2  pariṇīyolmukenainām abhyukṣya ca punaḥ punaḥ || 45 || 
 
 
 BRP219.046.1  kuśān ādāya prāgagrāṃl lomakūpāntarasthitān | 
 BRP219.046.2  ṛṣīn āhūya papraccha kariṣye pitṛtarpaṇam || 46 || 
 
 
 BRP219.047.1  tair apy ukte kuruṣveti viśvān devāṃs tato vibhuḥ | 
 BRP219.047.2  āhūya mantratas teṣāṃ viṣṭarāṇi dadau prabhuḥ || 47 || 
 
 
 BRP219.048.1  āhūya mantratas teṣāṃ vedoktavidhinā hariḥ | 
 BRP219.048.2  akṣatair daivatārakṣāṃ cakre cakragadādharaḥ || 48 || 
 
 
 BRP219.049.1  akṣatās tu yavauṣadhyaḥ sarvadevāṃśasambhavāḥ | 
 BRP219.049.2  rakṣanti sarvatra diśo rakṣārthaṃ nirmitā hi te || 49 || 
 
 
 
 BRP219.050.1  devadānavadaityeṣu yakṣarakṣaḥsu caiva hi | 
 BRP219.050.2  nahi kaścit kṣayaṃ teṣāṃ kartuṃ śaktaś carācare || 50 || 
 
 
 BRP219.051.1  na kenacit kṛtaṃ yasmāt tasmāt te hy akṣatāḥ kṛtāḥ | 
 BRP219.051.2  devānāṃ te hi rakṣārthaṃ niyuktā viṣṇunā purā || 51 || 
 
 
 BRP219.052.1  kuśagandhayavaiḥ puṣpair arghyaṃ kṛtvā ca śūkaraḥ | 
 BRP219.052.2  viśvebhyo devebhya iti tatas tān paryapṛcchata || 52 || 
 
 
 BRP219.053.1  pitṝn āvāhayiṣyāmi ye divyā ye ca mānuṣāḥ | 
 BRP219.053.2  āvāhayasveti ca tair uktas tv āvāhayec chuciḥ || 53 || 
 
 
 BRP219.054.1  śliṣṭamūlāgradarbhāṃs tu satilān veda vedavit | 
 BRP219.054.2  jānāv āropya hastaṃ tu dadau savyena cāsanam || 54 || 
 
 
 BRP219.055.1  tathaiva jānusaṃsthena kareṇaikena tān pitṝn | 
 BRP219.055.2  vārāhaḥ pitṛviprāṇām āyāntu na itīrayan || 55 || 
 
 
 BRP219.056.1  apahatety uvācaiva rakṣaṇaṃ cāpasavyataḥ | 
 BRP219.056.2  kṛtvā cāvāhanaṃ cakre pitṝṇāṃ nāmagotrataḥ || 56 || 
 
 
 BRP219.057.1  tat pitaro manojarān āgacchata itīrayan | 
 BRP219.057.2  saṃvatsarair ity udīrya tato 'rghyaṃ teṣu vinyaset || 57 || 
 
 
 BRP219.058.1  yās tiṣṭhanty amṛtā vāco yan maiti ca pituḥ pituḥ | 
 BRP219.058.2  yan me pitāmahāity evaṃ dadāv arghyaṃ pitāmaha || 58 || 
 
 
 BRP219.059.1  yan me prapitāmahāiti dadau ca prapitāmahe | 
 BRP219.059.2  kuśagandhatilonmiśraṃ sapuṣpam apasavyataḥ || 59 || 
 
 
 BRP219.060.1  tadvan mātāmahebhyas tu vidhiṃ cakre janārdanaḥ | 
 BRP219.060.2  tān arcya bhūyo gandhādyair dhūpaṃ dattvā tu bhaktitaḥ || 60 || 
 
 
 BRP219.061.1  ādityā vasavo rudrā ity uccārya jagatprabhuḥ | 
 BRP219.061.2  tataś cānnaṃ samādāya sarpistilakuśākulam || 61 || 
 
 
 BRP219.062.1  vidhāya pātre tac caiva paryapṛcchat tato munīn | 
 BRP219.062.2  agnau kariṣya iti taiḥ kuruṣveti ca coditaḥ || 62 || 
 
 
 BRP219.063.1  āhutitritayaṃ dadyāt somāyāgner yamāya ca | 
 BRP219.063.2  ye māmakāiti ca japed yajuḥsaptakam acyutam || 63 || 
 
 
 BRP219.064.1  hutāvaśiṣṭaṃ ca dadau nāmagotrasamanvitam | 
 BRP219.064.2  trir āhutikam ekaikaṃ pitaraṃ tu prati dvijāḥ || 64 || 
 
 
 BRP219.065.1  ato 'vaśiṣṭam annādyaṃ piṇḍapātre tu nikṣipet | 
 BRP219.065.2  tato 'nnaṃ sarasaṃ svādu dadau pāyasapūrvakam || 65 || 
 
 
 BRP219.066.1  pratyagram ekadā svinnam aparyuṣitam uttamam | 
 BRP219.066.2  alpaśākaṃ bahuphalaṃ ṣaḍrasam amṛtopamam || 66 || 
 
 
 
 BRP219.067.1  yad brāhmaṇeṣu pradadau piṇḍapātre pitṝṃs tathā | 
 BRP219.067.2  vedapūrvaṃ pitṛsvannam ājyaplutaṃ madhūkṣitam || 67 || 
 
 
 BRP219.068.1  mantritaṃ pṛthivīty evaṃ madhuvātātṛcaṃ jagau | 
 BRP219.068.2  bhuñjāneṣu tu vipreṣu japan vai mantrapañcakam || 68 || 
 
 
 BRP219.069.1  yat te prakāram ārabhya nādhikaṃ te tato jagau | 
 BRP219.069.2  trimadhu trisuparṇaṃ ca bṛhadāraṇyakaṃ tathā || 69 || 
 
 
 BRP219.070.1  jajāpa vaiṣāṃ jāpyaṃ tu sūktaṃ sauraṃ sapauruṣam | 
 BRP219.070.2  bhuktavatsu ca vipreṣu pṛṣṭvā tṛptā stha ity uta || 70 || 
 
 
 BRP219.071.1  tṛptāḥ smeti sakṛt toyaṃ dadau maunavimocanam | 
 BRP219.071.2  piṇḍapātraṃ samādāya cchāyāyai pradadau tataḥ || 71 || 
 
 
 BRP219.072.1  sā tad annaṃ dvidhā kṛtvā tridhaikaikam athākarot | 
 BRP219.072.2  vārāho bhūm athollikhya samācchādya kuśair api || 72 || 
 
 
 BRP219.073.1  dakṣiṇāgrān kuśān kṛtvā teṣām upari cāsanam | 
 BRP219.073.2  satileṣu samūleṣu kuśeṣv eva tu saṃśrayaḥ || 73 || 
 
 
 BRP219.074.1  gandhapuṣpādikaṃ kṛtvā tataḥ piṇḍaṃ tu bhaktitaḥ | 
 BRP219.074.2  pṛthivī dadhīr ity uktvā tataḥ piṇḍaṃ pradattavān || 74 || 
 
 
 BRP219.075.1  pitāmahāḥ prapitāmahās tatheti cāntarikṣataḥ | 
 BRP219.075.2  mātāmahānām apy evaṃ dadau piṇḍān sa śūkaraḥ || 75 || 
 
 
 BRP219.076.1  piṇḍanirvāpaṇocchiṣṭam annaṃ lepabhujeṣv adāt | 
 BRP219.076.2  etad vaḥ pitar ity uktvā dadau vāsāṃsi bhaktitaḥ || 76 || 
 
 
 BRP219.077.1  dvyaṅgulajāni śuklāni dhautāny abhinavāni ca | 
 BRP219.077.2  gandhapuṣpādikaṃ dattvā kṛtvā caiṣāṃ pradakṣiṇām || 77 || 
 
 
 BRP219.078.1  ācamyācāmayed viprān paitrān ādau tataḥ surān | 
 BRP219.078.2  tatas tv abhyukṣya tāṃ bhūmiṃ dattvāpaḥ sumanokṣatān || 78 || 
 
 
 BRP219.079.1  satilāmbu pitṛṣv ādau dattvā deveṣu sākṣatam | 
 BRP219.079.2  akṣayyaṃ nas tv iti pitṝn prīyatām iti devatāḥ || 79 || 
 
 
 BRP219.080.1  prīṇayitvā parāvṛtya trir japec cāghamarṣaṇam | 
 BRP219.080.2  tato nivṛtya tu japed yan me nāma itīrayan || 80 || 
 
 
 BRP219.081.1  gṛhān naḥ pitaro datta dhanadhānyaprapūritān | 
 BRP219.081.2  arghyapātrāṇi piṇḍānām antare sa pavitrakān || 81 || 
 
 
 BRP219.082.1  nikṣipyorjaṃ vahantīti kokātoyam atho 'japat | 
 BRP219.082.2  himakṣīraṃ madhutilān pitṝṇāṃ tarpaṇaṃ dadau || 82 || 
 
 
 BRP219.083.1  svastīty ukte paitṛkais tu sorāhne pnāvatarpayan | 
 BRP219.083.2  rajataṃ dakṣiṇāṃ dattvā viprān devo gadādharaḥ || 83 || 
 
 
 BRP219.084.1  saṃvibhāgaṃ manuṣyebhyo dadau svad iti cābruvan | 
 BRP219.084.2  kaścit sampannam ity uktvā pratyuktas tair dvijottamāḥ || 84 || 
 
 
 
 BRP219.085.1  abhiramyatām ity uvāca procus te 'bhiratāḥ sma vai | 
 BRP219.085.2  śiṣṭam annaṃ ca papraccha tair iṣṭaiḥ saha coditaḥ || 85 || 
 
 
 BRP219.086.1  pāṇāv ādāya tān viprān kuryād anugatas tadā | 
 BRP219.086.2  vāje vāje iti paṭhan bahir vedi vinirgataḥ || 86 || 
 
 
 BRP219.087.1  koṭitīrthajalenāsāv apasavyaṃ samutkṣipan | 
 BRP219.087.2  alagnān vipulān vālān prārthayām āsa cāśiṣam || 87 || 
 
 
 BRP219.088.1  dātāro no 'bhivardhantāṃ tais tatheti samīritaḥ | 
 BRP219.088.2  pradakṣiṇam upāvṛtya kṛtvā pādābhivādanam || 88 || 
 
 
 BRP219.089.1  āsanāni dadau caiṣāṃ chādayām āsa śūkaraḥ | 
 BRP219.089.2  viśrāmyatāṃ praviśyātha piṇḍaṃ jagrāha madhyamam || 89 || 
 
 
 BRP219.090.1  chāyāmayī mahī patnī tasyai piṇḍam adāt prabhuḥ | 
 BRP219.090.2  ādhatta pitaro garbham ity uktvā sāpi rūpiṇī || 90 || 
 
 
 BRP219.091.1  piṇḍaṃ gṛhītvā viprāṇāṃ cakre pādābhivandanam | 
 BRP219.091.2  visarjanaṃ pitṝṇāṃ sa kartukāmaś ca śūkaraḥ || 91 || 
 
 
 BRP219.092.1  kokā ca pitaraś caiva procuḥ svārthakaraṃ vacaḥ | 
 BRP219.092.2  śaptāś ca bhagavan pūrvaṃ divasthā himabhānunā || 92 || 
 
 
 BRP219.093.1  yogabhraṣṭā bhaviṣyadhvaṃ sarva eva divaś cyutāḥ | 
 BRP219.093.2  tad evaṃ bhavatā trātāḥ praviśanto rasātalam || 93 || 
 
 
 BRP219.094.1  yogabhraṣṭāṃś ca viśveśās tatyajur yogarakṣiṇaḥ | 
 BRP219.094.2  tat te bhūyo 'bhirakṣantu viśve devā hi naḥ sadā || 94 || 
 
 
 BRP219.095.1  svargaṃ yāsyāmaś ca vibho prasādāt tava śūkara | 
 BRP219.095.2  somo 'dhidevo 'smākaṃ ca bhavatv acyuta yogadhṛk || 95 || 
 
 
 BRP219.096.1  yogādhāras tathā somas trāyate na kadācana | 
 BRP219.096.2  divi bhūmau sadā vāso bhavatv asmāsu yogataḥ || 96 || 
 
 
 BRP219.097.1  antarikṣe ca keṣāñcin māsaṃ puṣṭis tathāstu naḥ | 
 BRP219.097.2  ūrjā ceyaṃ hi naḥ patnī svadhānāmnā tu viśrutā || 97 || 
 
 
 BRP219.098.1  bhavatv eṣaiva yogāḍhyā yogamātā ca khecarī | 
 BRP219.098.2  ity evam uktaḥ pitṛbhir vārāho bhūtabhāvanaḥ || 98 || 
 
 
 BRP219.099.1  provācātha pitṝn viṣṇus tāṃ ca kokāṃ mahānadīm | 
 BRP219.099.2  yad uktaṃ tu bhavadbhir me sarvam etad bhaviṣyati || 99 || 
 
 
 BRP219.100.1  yamo 'dhidevo bhavatāṃ somaḥ svādhyāya īritaḥ | 
 BRP219.100.2  adhiyajñas tathaivāgnir bhavatāṃ kalpanā tv iyam || 100 || 
 
 
 BRP219.101.1  agnir vāyuś ca sūryaś ca sthānaṃ hi bhavatām iti | 
 BRP219.101.2  brahmā viṣṇuś ca rudraś ca bhavatām adhipūruṣāḥ || 101 || 
 
 
 BRP219.102.1  ādityā vasavo rudrā bhavatāṃ mūrtayas tv imāḥ | 
 BRP219.102.2  yogino yogadehāś ca yogadhārāś ca suvratāḥ || 102 || 
 
 
 BRP219.103.1  kāmato vicariṣyadhvaṃ phaladāḥ sarvajantuṣu | 
 BRP219.103.2  svargasthān narakasthāṃś ca bhūmisthāṃś ca carācarān || 103 || 
 
 
 BRP219.104.1  nijayogabalenaiva āpyāyayiṣyadhvam uttamāḥ | 
 BRP219.104.2  iyam ūrjā śaśisutā kīlālamadhuvigrahā || 104 || 
 
 
 
 BRP219.105.1  bhaviṣyati mahābhāgā dakṣasya duhitā svadhā | 
 BRP219.105.2  tatreyaṃ bhavatāṃ patnī bhaviṣyati varānanā || 105 || 
 
 
 BRP219.106.1  kokānadīti vikhyātā girirājasamāśritā | 
 BRP219.106.2  tīrthakoṭimahāpuṇyā madrūpaparipālitā || 106 || 
 
 
 BRP219.107.1  asyām adya prabhṛti vai nivatsyāmy aghanāśakṛt | 
 BRP219.107.2  varāhadarśanaṃ puṇyaṃ pūjanaṃ bhuktimuktidam || 107 || 
 
 
 BRP219.108.1  kokāsalilapānaṃ ca mahāpātakanāśanam | 
 BRP219.108.2  tīrtheṣv āplavanaṃ puṇyam upavāsaś ca svargadaḥ || 108 || 
 
 
 BRP219.109.1  dānam akṣayyam uditaṃ janmamṛtyujarāpaham | 
 BRP219.109.2  māghe māsy asite pakṣe bhavadbhir uḍupakṣaye || 109 || 
 
 
 BRP219.110.1  kokāmukham upāgamya sthātavyaṃ dinapañcakam | 
 BRP219.110.2  tasmin kāle tu yaḥ śrāddhaṃ pitṝṇāṃ nirvapiṣyati || 110 || 
 
 
 BRP219.111.1  prāguktaphalabhāgī sa bhaviṣyati na saṃśayaḥ | 
 BRP219.111.2  ekādaśīṃ dvādaśīṃ ca stheyam atra mayā sadā || 111 || 
 
 
 BRP219.112.1  yas tatropavased dhīmān sa prāguktaphalaṃ labhet | 
 BRP219.112.2  tad vrajadhvaṃ mahābhāgāḥ sthānam iṣṭaṃ yatheṣṭataḥ || 112 || 
 
 
 BRP219.113.1  aham apy atra vatsyāmīty uktvā so 'ntaradhīyata | 
 BRP219.113.2  gate varāhe pitaraḥ kokām āmantrya te yayuḥ || 113 || 
 
 
 BRP219.114.1  kokāpi tīrthasahitā saṃsthitā girirājani | 
 BRP219.114.2  chāyā mahīmayī kroḍī piṇḍaprāśanabṛṃhitā || 114 || 
 
 
 BRP219.115.1  garbham ādāya saśraddhā vārāhasyaiva sundarī | 
 BRP219.115.2  tato 'syāḥ prābhavat putro bhaumas tu narakāsuraḥ | 
 BRP219.115.3  prāgjyotiṣaṃ ca nagaram asya dattaṃ ca viṣṇunā || 115 || 
 
 
 BRP219.116.1  evaṃ mayoktaṃ varadasya viṣṇoḥ | 
 BRP219.116.2  kokāmukhe divyavarāharūpam | 
 BRP219.116.3  śrutvā naras tyaktamalo vipāpmā | 
 BRP219.116.4  daśāśvamedheṣṭiphalaṃ labheta || 116 || 
 
 
 
        Chapter 220: Prescriptions for ancestral rites; their effects
         SS  341-348 
 munaya ūcuḥ: 
 
 BRP220.001.1  bhūyaḥ prabrūhi bhagavañ śrāddhakalpaṃ suvistarāt | 
 BRP220.001.2  kathaṃ kva ca kadā keṣu kais tad brūhi tapodhana || 1 || 
 
 vyāsa uvāca: 
 
 BRP220.002.1  śṛṇudhvaṃ muniśārdūlāḥ śrāddhakalpaṃ suvistarāt | 
 BRP220.002.2  yathā yatra yadā yeṣu yair dravyais tad vadāmy aham || 2 || 
 
 
 BRP220.003.1  brāhmaṇaiḥ kṣatriyair vaiśyaiḥ śrāddhaṃ svavaraṇoditam | 
 BRP220.003.2  kuladharmam anutiṣṭhadbhir dātavyaṃ mantrapūrvakam || 3 || 
 
 
 
 BRP220.004.1  strībhir varṇāvaraiḥ śūdrair viprāṇām anuśāsanāt | 
 BRP220.004.2  amantrakaṃ vidhipūrvaṃ vahniyāgavivarjitam || 4 || 
 
 
 BRP220.005.1  puṣkarādiṣu tīrtheṣu puṇyeṣv āyataneṣu ca | 
 BRP220.005.2  śikhareṣu girīndrāṇāṃ puṇyadeśeṣu bho dvijāḥ || 5 || 
 
 
 BRP220.006.1  saritsu puṇyatoyāsu nadeṣu ca saraḥsu ca | 
 BRP220.006.2  saṅgameṣu nadīnāṃ ca samudreṣu ca saptasu || 6 || 
 
 
 BRP220.007.1  svanulipteṣu geheṣu sveṣv anujñāpiteṣu ca | 
 BRP220.007.2  divyapādapamūleṣu yajñiyeṣu hradeṣu ca || 7 || 
 
 
 BRP220.008.1  śrāddham eteṣu dātavyaṃ varjyam eteṣu cocyate | 
 BRP220.008.2  kirāteṣu kaliṅgeṣu koṅkaṇeṣu kṛmiṣv api || 8 || 
 
 
 BRP220.009.1  daśārṇeṣu kumāryeṣu taṅgaṇeṣu kratheṣv api | 
 BRP220.009.2  sindhor uttarakūleṣu narmadāyāś ca dakṣiṇe || 9 || 
 
 
 BRP220.010.1  pūrveṣu karatoyāyā na deyaṃ śrāddham ucyate | 
 BRP220.010.2  śrāddhaṃ deyam uśantīha māsi māsy uḍupakṣaye || 10 || 
 
 
 BRP220.011.1  paurṇamāseṣu śrāddhaṃ ca kartavyam ṛkṣagocare | 
 BRP220.011.2  nityaśrāddham adaivaṃ ca manuṣyaiḥ saha gīyate || 11 || 
 
 
 BRP220.012.1  naimittikaṃ suraiḥ sārdhaṃ nityaṃ naimittikaṃ tathā | 
 BRP220.012.2  kāmyāny anyāni śrāddhāni pratisaṃvatsaraṃ dvijaiḥ || 12 || 
 
 
 BRP220.013.1  vṛddhiśrāddhaṃ ca kartavyaṃ jātakarmādikeṣu ca | 
 BRP220.013.2  tatra yugmān dvijān āhur mantrapūrvaṃ tu vai dvijāḥ || 13 || 
 
 
 BRP220.014.1  kanyāṃ gate savitari dināni daśa pañca ca | 
 BRP220.014.2  pūrveṇaiveha vidhinā śrāddhaṃ tatra vidhīyate || 14 || 
 
 
 BRP220.015.1  pratipaddhanalābhāya dvitīyā dvipadapradā | 
 BRP220.015.2  putrārthinī tṛtīyā tu caturthī śatrunāśinī || 15 || 
 
 
 BRP220.016.1  śriyaṃ prāpnoti pañcamyāṃ ṣaṣṭhyāṃ pūjyo bhaven naraḥ | 
 BRP220.016.2  gaṇādhipatyaṃ saptamyām aṣṭamyāṃ buddhim uttamām || 16 || 
 
 
 BRP220.017.1  striyo navamyāṃ prāpnoti daśamyāṃ pūrṇakāmatām | 
 BRP220.017.2  vedāṃs tathāpnuyāt sarvān ekādaśyāṃ kriyāparaḥ || 17 || 
 
 
 BRP220.018.1  dvādaśyāṃ jayalābhaṃ ca prāpnoti pitṛpūjakaḥ | 
 BRP220.018.2  prajāvṛddhiṃ paśuṃ medhāṃ svātantryaṃ puṣṭim uttamām || 18 || 
 
 
 BRP220.019.1  dīrghāyur athavaiśvaryaṃ kurvāṇas tu trayodaśīm | 
 BRP220.019.2  avāpnoti na sandehaḥ śrāddhaṃ śraddhāsamanvitaḥ || 19 || 
 
 
 BRP220.020.1  yathāsambhavinānnena śrāddhaṃ śraddhāsamanvitaḥ | 
 BRP220.020.2  yuvānaḥ pitaro yasya mṛtāḥ śastreṇa vā hatāḥ || 20 || 
 
 
 BRP220.021.1  tena kāryaṃ caturdaśyāṃ teṣāṃ tṛptim abhīpsatā | 
 BRP220.021.2  śrāddhaṃ kurvann amāvāsyāṃ yatnena puruṣaḥ śuciḥ || 21 || 
 
 
 BRP220.022.1  sarvān kāmān avāpnoti svargaṃ cānantam aśnute | 
 BRP220.022.2  ataḥparaṃ muniśreṣṭhāḥ śṛṇudhvaṃ vadato mama || 22 || 
 
 
 
 BRP220.023.1  pitṝṇāṃ prītaye yatra yad deyaṃ prītikāriṇā | 
 BRP220.023.2  māsaṃ tṛptiḥ pitṝṇāṃ tu haviṣyānnena jāyate || 23 || 
 
 
 BRP220.024.1  māsadvayaṃ matsyamāṃsais tṛptiṃ yānti pitāmahāḥ | 
 BRP220.024.2  trīn māsān hāriṇaṃ māṃsaṃ vijñeyaṃ pitṛtṛptaye || 24 || 
 
 
 BRP220.025.1  puṣṇāti caturo māsāñ śaśasya piśitaṃ pitṝn | 
 BRP220.025.2  śākunaṃ pañca vai māsān ṣaṇ māsāñ śūkarāmiṣam || 25 || 
 
 
 BRP220.026.1  chāgalaṃ sapta vai māsān aiṇeyaṃ cāṣṭamāsakān | 
 BRP220.026.2  karoti tṛptiṃ nava vai rurumāṃsaṃ na saṃśayaḥ || 26 || 
 
 
 BRP220.027.1  gavyaṃ māṃsaṃ pitṛtṛptiṃ karoti daśamāsikīm | 
 BRP220.027.2  tathaikādaśa māsāṃs tu aurabhraṃ pitṛtṛptidam || 27 || 
 
 
 BRP220.028.1  saṃvatsaraṃ tathā gavyaṃ payaḥ pāyasam eva ca | 
 BRP220.028.2  vādhrīnam āmiṣaṃ lohaṃ kālaśākaṃ tathā madhu || 28 || 
 
 
 BRP220.029.1  rohitāmiṣam annaṃ ca dattāny ātmakulodbhavaiḥ | 
 BRP220.029.2  anantaṃ vai prayacchanti tṛptiyogaṃ sutāṃs tathā || 29 || 
 
 
 BRP220.030.1  pitṝṇāṃ nātra sandeho gayāśrāddhaṃ ca bho dvijāḥ | 
 BRP220.030.2  yo dadāti guḍonmiśrāṃs tilān vā śrāddhakarmaṇi || 30 || 
 
 
 BRP220.031.1  madhu vā madhumiśraṃ vā akṣayaṃ sarvam eva tat | 
 BRP220.031.2  api naḥ sa kule bhūyād yo no dadyāj jalāñjalim || 31 || 
 
 
 BRP220.032.1  pāyasaṃ madhusaṃyuktaṃ varṣāsu ca maghāsu ca | 
 BRP220.032.2  eṣṭavyā bahavaḥ putrā yady eko 'pi gayāṃ vrajet || 32 || 
 
 
 BRP220.033.1  gaurīṃ vāpy udvahet kanyāṃ nīlaṃ vā vṛṣam utsṛjet | 
 BRP220.033.2  kṛttikāsu pitṝn arcya svargam āpnoti mānavaḥ || 33 || 
 
 
 BRP220.034.1  apatyakāmo rohiṇyāṃ saumye tejasvitāṃ labhet | 
 BRP220.034.2  śauryam ārdrāsu cāpnoti kṣetrāṇi ca punarvasau || 34 || 
 
 
 BRP220.035.1  puṣye tu dhanam akṣayyam āśleṣe cāyur uttamam | 
 BRP220.035.2  maghāsu ca prajāṃ puṣṭiṃ saubhāgyaṃ phālgunīṣu ca || 35 || 
 
 
 BRP220.036.1  pradhānaśīlo bhavati sāpatyaś cottarāsu ca | 
 BRP220.036.2  prayāti śreṣṭhatāṃ śāstre haste śrāddhaprado naraḥ || 36 || 
 
 
 BRP220.037.1  rūpaṃ tejaś ca citrāsu tathāpatyam avāpnuyāt | 
 BRP220.037.2  vāṇijyalābhadā svātī viśākhā putrakāmadā || 37 || 
 
 
 BRP220.038.1  kurvantāṃ cānurādhāsu tā dadyuś cakravartitām | 
 BRP220.038.2  ādhipatyaṃ ca jyeṣṭhāsu mūle cārogyam uttamam || 38 || 
 
 
 BRP220.039.1  āṣāḍhāsu yaśaḥprāptir uttarāsu viśokatā | 
 BRP220.039.2  śravaṇena śubhāṃl lokān dhaniṣṭhāsu dhanaṃ mahat || 39 || 
 
 
 BRP220.040.1  vedavittvam abhijiti bhiṣaksiddhiṃ ca vāruṇe | 
 BRP220.040.2  ajāvikaṃ prauṣṭhapadyāṃ vinded gāvas tathottare || 40 || 
 
 
 BRP220.041.1  revatīṣu tathā kupyam aśvinīṣu turaṅgamān | 
 BRP220.041.2  śrāddhaṃ kurvaṃs tathāpnoti bharaṇīṣv āyur uttamam || 41 || 
 
 
 
 BRP220.042.1  evaṃ phalam avāpnoti ṛkṣeṣv eteṣu tattvavit | 
 BRP220.042.2  tasmāt kāmyāni śrāddhāni deyāni vidhivad dvijāḥ || 42 || 
 
 
 BRP220.043.1  kanyārāśigate sūrye phalam atyantam icchatā | 
 BRP220.043.2  yān yān kāmān abhidhyāyan kanyārāśigate ravau || 43 || 
 
 
 BRP220.044.1  śrāddhaṃ kurvanti manujās tāṃs tān kāmāṃl labhanti te | 
 BRP220.044.2  nāndīmukhānāṃ kartavyaṃ kanyārāśigate ravau || 44 || 
 
 
 BRP220.045.1  paurṇamāsyāṃ tu kartavyaṃ vārāhavacanaṃ yathā | 
 BRP220.045.2  divyabhaumāntarikṣāṇi sthāvarāṇi carāṇi ca || 45 || 
 
 
 BRP220.046.1  piṇḍam icchanti pitaraḥ kanyārāśigate ravau | 
 BRP220.046.2  kanyāṃ gate savitari yāny ahāni tu ṣoḍaśa || 46 || 
 
 
 BRP220.047.1  kratubhis tāni tulyāni devo nārāyaṇo 'bravīt | 
 BRP220.047.2  rājasūyāśvamedhābhyāṃ ya icched durlabhaṃ phalam || 47 || 
 
 
 BRP220.048.1  apy ambuśākamūlādyaiḥ pitṝn kanyāgate 'rcayet | 
 BRP220.048.2  uttarāhastanakṣatragate tīkṣṇāṃśumālini || 48 || 
 
 
 BRP220.049.1  yo 'rcayet svapitṝn bhaktyā tasya vāsas triviṣṭape | 
 BRP220.049.2  hastarkṣage dinakare pitṛrājānuśāsanāt || 49 || 
 
 
 BRP220.050.1  tāvat pitṛpurī śūnyā yāvad vṛścikadarśanam | 
 BRP220.050.2  vṛścike samatikrānte pitaro daivataiḥ saha || 50 || 
 
 
 BRP220.051.1  niḥśvasya pratigacchanti śāpaṃ dattvā suduḥsaham | 
 BRP220.051.2  aṣṭakāsu ca kartavyaṃ śrāddhaṃ manvantarāsu vai || 51 || 
 
 
 BRP220.052.1  anvaṣṭakāsu kramaśo mātṛpūrvaṃ tad iṣyate | 
 BRP220.052.2  grahaṇe ca vyatīpāte ravicandrasamāgame || 52 || 
 
 
 BRP220.053.1  janmarkṣe grahapīḍāyāṃ śrāddhaṃ pārvaṇam ucyate | 
 BRP220.053.2  ayanadvitaye śrāddhaṃ viṣuvadvitaye tathā || 53 || 
 
 
 BRP220.054.1  saṅkrāntiṣu ca kartavyaṃ śrāddhaṃ vidhivad uttamam | 
 BRP220.054.2  eṣu kāryaṃ dvijāḥ śrāddhaṃ piṇḍanirvāpaṇād ṛte || 54 || 
 
 
 BRP220.055.1  vaiśākhasya tṛtīyāyāṃ navamyāṃ kārttikasya ca | 
 BRP220.055.2  śrāddhaṃ kāryaṃ tu śuklāyāṃ saṅkrāntividhinā naraiḥ || 55 || 
 
 
 BRP220.056.1  trayodaśyāṃ bhādrapade māghe candrakṣaye 'hani | 
 BRP220.056.2  śrāddhaṃ kāryaṃ pāyasena | 
 BRP220.056.3  dakṣiṇāyanavac ca tat || 56 || 
 
 
 BRP220.057.1  yadā ca śrotriyo 'bhyeti gehaṃ vedavid agnimān | 
 BRP220.057.2  tenaikena ca kartavyaṃ śrāddhaṃ vidhivad uttamam || 57 || 
 
 
 BRP220.058.1  śrāddhīyadravyasamprāptir yadā syāt sādhusammatā | 
 BRP220.058.2  pārvaṇena vidhānena śrāddhaṃ kāryaṃ tathā dvijaiḥ || 58 || 
 
 
 BRP220.059.1  pratisaṃvatsaraṃ kāryaṃ mātāpitror mṛte 'hani | 
 BRP220.059.2  pitṛvyasyāpy aputrasya bhrātur jyeṣṭhasya caiva hi || 59 || 
 
 
 BRP220.060.1  pārvaṇaṃ devapūrvaṃ syād ekoddiṣṭaṃ surair vinā | 
 BRP220.060.2  dvau daive pitṛkārye trīn ekaikam ubhayatra vā || 60 || 
 
 
 
 BRP220.061.1  mātāmahānām apy evaṃ sarvam ūhena kīrtitam | 
 BRP220.061.2  pretībhūtasya satataṃ bhuvi piṇḍaṃ jalaṃ tathā || 61 || 
 
 
 BRP220.062.1  satilaṃ sakuśaṃ dadyād bahir jalasamīpataḥ | 
 BRP220.062.2  tṛtīye 'hni ca kartavyaṃ pretāsthicayanaṃ dvijaiḥ || 62 || 
 
 
 BRP220.063.1  daśāhe brāhmaṇaḥ śuddho dvādaśāhena kṣatriyaḥ | 
 BRP220.063.2  vaiśyaḥ pañcadaśāhena śūdro māsena śudhyati || 63 || 
 
 
 BRP220.064.1  sūtakānte gṛhe śrāddham ekoddiṣṭaṃ pracakṣate | 
 BRP220.064.2  dvādaśe 'hani māse ca tripakṣe ca tataḥ param || 64 || 
 
 
 BRP220.065.1  māsi māsi ca kartavyaṃ yāvat saṃvatsaraṃ dvijāḥ | 
 BRP220.065.2  tata parataraṃ kāryaṃ sapiṇḍīkaraṇaṃ kramāt || 65 || 
 
 
 BRP220.066.1  kṛte sapiṇḍīkaraṇe pārvaṇaṃ procyate punaḥ | 
 BRP220.066.2  tataḥ prabhṛti nirmuktāḥ pretatvāt pitṛtāṃ gatāḥ || 66 || 
 
 
 BRP220.067.1  amūrtā mūrtimantaś ca pitaro dvividhāḥ smṛtāḥ | 
 BRP220.067.2  nāndīmukhās tv amūrtāḥ syur mūrtimanto 'tha pārvaṇāḥ | 
 BRP220.067.3  ekoddiṣṭāśinaḥ pretāḥ pitṝṇāṃ nirṇayas tridhā || 67 || 
 
 munaya ūcuḥ: 
 
 BRP220.068.1  kathaṃ sapiṇḍīkaraṇaṃ kartavyaṃ dvijasattama | 
 BRP220.068.2  pretībhūtasya vidhivad brūhi no vadatāṃ vara || 68 || 
 
 vyāsa uvāca: 
 
 BRP220.069.1  sapiṇḍīkaraṇaṃ viprāḥ śṛṇudhvaṃ vadato mama | 
 BRP220.069.2  tac cāpi devarahitam ekārghaikapavitrakam || 69 || 
 
 
 BRP220.070.1  naivāgnau karaṇaṃ tatra tac cāvāhanavarjitam | 
 BRP220.070.2  apasavyaṃ ca tatrāpi bhojayed ayujo dvijān || 70 || 
 
 
 BRP220.071.1  viśeṣas tatra cānyo 'sti pratimāsakriyādikaḥ | 
 BRP220.071.2  taṃ kathyamānam ekāgrāḥ śṛṇudhvaṃ me dvijottamāḥ || 71 || 
 
 
 BRP220.072.1  tilagandhodakair yuktaṃ tatra pātracatuṣṭayam | 
 BRP220.072.2  kuryāt pitṝṇāṃ tritayam ekaṃ pretasya ca dvijāḥ || 72 || 
 
 
 BRP220.073.1  pātratraye pretapātrād arghaṃ caiva prasecayet | 
 BRP220.073.2  ye samānā iti japan pūrvavac cheṣam ācaret || 73 || 
 
 
 BRP220.074.1  strīṇām apy evam eva syād ekoddiṣṭam udāhṛtam | 
 BRP220.074.2  sapiṇḍīkaraṇaṃ tāsāṃ putrābhāve na vidyate || 74 || 
 
 
 BRP220.075.1  pratisaṃvatsaraṃ kāryam ekoddiṣṭaṃ naraiḥ striyāḥ | 
 BRP220.075.2  mṛtāhani ca tat kāryaṃ pitṝṇāṃ vidhicoditam || 75 || 
 
 
 BRP220.076.1  putrābhāve sapiṇḍās tu tadabhāve sahodarāḥ | 
 BRP220.076.2  kuryur etaṃ vidhiṃ samyak putrasya ca sutāḥ sutāḥ || 76 || 
 
 
 
 BRP220.077.1  kuryān mātāmahānāṃ tu putrikātanayas tathā | 
 BRP220.077.2  dvyāmuṣyāyaṇasañjñās tu mātāmahapitāmahān || 77 || 
 
 
 BRP220.078.1  pūjayeyur yathānyāyaṃ śrāddhair naimittikair api | 
 BRP220.078.2  sarvābhāve striyaḥ kuryuḥ svabhartṝṇām amantrakam || 78 || 
 
 
 BRP220.079.1  tadabhāve ca nṛpatiḥ kārayet tv akuṭumbinām | 
 BRP220.079.2  tajjātīyair naraiḥ samyag vāhādyāḥ sakalāḥ kriyāḥ || 79 || 
 
 
 BRP220.080.1  sarveṣām eva varṇānāṃ bāndhavo nṛpatir yataḥ | 
 BRP220.080.2  etā vaḥ kathitā viprā nityā naimittikās tathā || 80 || 
 
 
 BRP220.081.1  vakṣye śrāddhāśrayām anyāṃ nityanaimittikāṃ kriyām | 
 BRP220.081.2  darśas tatra nimittaṃ tu vidyād indukṣayānvitaḥ || 81 || 
 
 
 BRP220.082.1  nityas tu niyataḥ kālas tasmin kuryād yathoditam | 
 BRP220.082.2  sapiṇḍīkaraṇād ūrdhvaṃ pitur yaḥ prapitāmahaḥ || 82 || 
 
 
 BRP220.083.1  sa tu lepabhujaṃ yāti praluptaḥ pitṛpiṇḍataḥ | 
 BRP220.083.2  teṣāṃ hi yaś caturtho 'nyaḥ sa tu lepabhujo bhavet || 83 || 
 
 
 BRP220.084.1  so 'pi sambandhato hīnam upabhogaṃ prapadyate | 
 BRP220.084.2  pitā pitāmahaś caiva tathaiva prapitāmahaḥ || 84 || 
 
 
 BRP220.085.1  piṇḍasambandhino hy ete vijñeyāḥ puruṣās trayaḥ | 
 BRP220.085.2  lepasambandhinaś cānye pitāmahapitāmahāt || 85 || 
 
 
 BRP220.086.1  prabhṛtyuktās trayas teṣāṃ yajamānaś ca saptamaḥ | 
 BRP220.086.2  ity eṣa munibhiḥ proktaḥ sambandhaḥ sāptapauruṣaḥ || 86 || 
 
 
 BRP220.087.1  yajamānāt prabhṛty ūrdhvam anulepabhujas tathā | 
 BRP220.087.2  tato 'nye pūrvajāḥ sarve ye cānye narakaukasaḥ || 87 || 
 
 
 BRP220.088.1  ye 'pi tiryaktvam āpannā ye ca bhūtādisaṃsthitāḥ | 
 BRP220.088.2  tān sarvān yajamāno vai śrāddhaṃ kurvan yathāvidhi || 88 || 
 
 
 BRP220.089.1  sa samāpyāyate viprā yena yena vadāmi tat | 
 BRP220.089.2  annaprakiraṇaṃ yat tu manuṣyaiḥ kriyate bhuvi || 89 || 
 
 
 BRP220.090.1  tena tṛptim upāyānti ye piśācatvam āgatāḥ | 
 BRP220.090.2  yad ambu snānavastrotthaṃ bhūmau patati bho dvijāḥ || 90 || 
 
 
 BRP220.091.1  tena ye tarutāṃ prāptās teṣāṃ tṛptiḥ prajāyate | 
 BRP220.091.2  yās tu gandhāmbukaṇikāḥ patanti dharaṇītale || 91 || 
 
 
 BRP220.092.1  tābhir āpyāyanaṃ teṣāṃ devatvaṃ ye kule gatāḥ | 
 BRP220.092.2  uddhṛteṣv atha piṇḍeṣu yāś cāmbukaṇikā bhuvi || 92 || 
 
 
 BRP220.093.1  tābhir āpyāyanaṃ teṣāṃ ye tiryaktvaṃ kule gatāḥ | 
 BRP220.093.2  ye cādantāḥ kule bālāḥ kriyāyogād bahiṣkṛtāḥ || 93 || 
 
 
 BRP220.094.1  vipannās tv anadhikārāḥ sammārjitajalāśinaḥ | 
 BRP220.094.2  bhuktvā cācāmatāṃ yac ca yaj jalaṃ cāṅghriśaucajam || 94 || 
 
 
 BRP220.095.1  brāhmaṇānāṃ tathaivānyat tena tṛptiṃ prayānti vai | 
 BRP220.095.2  evaṃ yo yajamānasya yaś ca teṣāṃ dvijanmanām || 95 || 
 
 
 BRP220.096.1  kaścij jalānnavikṣepaḥ śucir ucchiṣṭa eva vā | 
 BRP220.096.2  tenānnena kule tatra ye ca yonyantaraṃ gatāḥ || 96 || 
 
 
 
 BRP220.097.1  prayānty āpyāyanaṃ viprāḥ samyak śrāddhakriyāvatām | 
 BRP220.097.2  anyāyopārjitair arthair yac chrāddhaṃ kriyate naraiḥ || 97 || 
 
 
 BRP220.098.1  tṛpyante te na cāṇḍālapulkasādyāsu yoniṣu | 
 BRP220.098.2  evam āpyāyanaṃ viprā bahūnām eva bāndhavaiḥ || 98 || 
 
 
 BRP220.099.1  śrāddhaṃ kurvadbhir atrāmbuvikṣepaiḥ samprajāyate | 
 BRP220.099.2  tasmāc chrāddhaṃ naro bhaktyā śākenāpi yathāvidhi || 99 || 
 
 
 BRP220.100.1  kurvīta kurvataḥ śrāddhaṃ kule kaścin na sīdati | 
 BRP220.100.2  śrāddhaṃ deyaṃ tu vipreṣu saṃyateṣv agnihotriṣu || 100 || 
 
 
 BRP220.101.1  avadāteṣu vidvatsu śrotriyeṣu viśeṣataḥ | 
 BRP220.101.2  triṇāciketas trimadhus trisuparṇaḥ ṣaḍaṅgavit || 101 || 
 
 
 BRP220.102.1  mātāpitṛparaś caiva svasrīyaḥ sāmavedavit | 
 BRP220.102.2  ṛtvikpurohitācāryam upādhyāyaṃ ca bhojayet || 102 || 
 
 
 BRP220.103.1  mātulaḥ śvaśuraḥ śyālaḥ sambandhī droṇapāṭhakaḥ | 
 BRP220.103.2  maṇḍalabrāhmaṇo yas tu purāṇārthaviśāradaḥ || 103 || 
 
 
 BRP220.104.1  akalpaḥ kalpasantuṣṭaḥ pratigrahavivarjitaḥ | 
 BRP220.104.2  ete śrāddhe niyoktavyā brāhmaṇāḥ paṅktipāvanāḥ || 104 || 
 
 
 BRP220.105.1  nimantrayeta pūrvedyuḥ pūrvoktān dvijasattamān | 
 BRP220.105.2  daive niyoge pitrye ca tāṃs tathaivopakalpayet || 105 || 
 
 
 BRP220.106.1  taiś ca saṃyamibhir bhāvyaṃ yas tu śrāddhaṃ kariṣyati | 
 BRP220.106.2  śrāddhaṃ dattvā ca bhuktvā ca maithunaṃ yo 'dhigacchati || 106 || 
 
 
 BRP220.107.1  pitaras tasya vai māsaṃ tasmin retasi śerate | 
 BRP220.107.2  gatvā ca yoṣitaṃ śrāddhe yo bhuṅkte yas tu gacchati || 107 || 
 
 
 BRP220.108.1  retomūtrakṛtāhārās taṃ māsaṃ pitaras tayoḥ | 
 BRP220.108.2  tasmāt tv aprathamaṃ kāryaṃ prājñenopanimantraṇam || 108 || 
 
 
 BRP220.109.1  aprāptau taddine vāpi varjyā yoṣitprasaṅginaḥ | 
 BRP220.109.2  bhikṣārtham āgatāṃś cāpi kālena saṃyatān yatīn || 109 || 
 
 
 BRP220.110.1  bhojayet praṇipātādyaiḥ prasādya yatamānasaḥ | 
 BRP220.110.2  yoginaś ca tadā śrāddhe bhojanīyā vipaścitā || 110 || 
 
 
 BRP220.111.1  yogādhārā hi pitaras tasmāt tān pūjayet sadā | 
 BRP220.111.2  brāhmaṇānāṃ sahasrāṇi eko yogī bhaved yadi || 111 || 
 
 
 BRP220.112.1  yajamānaṃ ca bhoktṝṃś ca naur ivāmbhasi tārayet | 
 BRP220.112.2  pitṛgāthā tathaivātra gīyate brahmavādibhiḥ || 112 || 
 
 
 BRP220.113.1  yā gītā pitṛbhiḥ pūrvam ailasyāsīn mahīpateḥ | 
 BRP220.113.2  kadā naḥ santatāv agryaḥ kasyacid bhavitā sutaḥ || 113 || 
 
 
 BRP220.114.1  yo yogibhuktaśeṣān no bhuvi piṇḍān pradāsyati | 
 BRP220.114.2  gayāyām athavā piṇḍaṃ khaḍgamāṃsaṃ tathā haviḥ || 114 || 
 
 
 BRP220.115.1  kālaśākaṃ tilājyaṃ ca tṛptaye kṛsaraṃ ca naḥ | 
 BRP220.115.2  vaiśvadevaṃ ca saumyaṃ ca khaḍgamāṃsaṃ paraṃ haviḥ || 115 || 
 
 
 BRP220.116.1  viṣāṇavarjaṃ śirasa ā pādād āśiṣāmahe | 
 BRP220.116.2  dadyāc chrāddhaṃ trayodaśyāṃ maghāsu ca yathāvidhi || 116 || 
 
 
 
 BRP220.117.1  madhusarpiḥsamāyuktaṃ pāyasaṃ dakṣiṇāyane | 
 BRP220.117.2  tasmāt sampūjayed bhaktyā svapitṝn vidhivan naraḥ || 117 || 
 
 
 BRP220.118.1  kāmān abhīpsan sakalān pāpād ātmavimocanam | 
 BRP220.118.2  vasūn rudrāṃs tathādityān nakṣatragrahatārakāḥ || 118 || 
 
 
 BRP220.119.1  prīṇayanti manuṣyāṇāṃ pitaraḥ śrāddhatarpitāḥ | 
 BRP220.119.2  āyuḥ prajāṃ dhanaṃ vidyāṃ svargaṃ mokṣaṃ sukhāni ca || 119 || 
 
 
 BRP220.120.1  prayacchanti tathā rājyaṃ pitaraḥ śrāddhatarpitāḥ | 
 BRP220.120.2  tathāparāhṇaḥ pūrvāhṇāt pitṝṇām atiricyate || 120 || 
 
 
 BRP220.121.1  sampūjya svāgatenaitān sadane 'bhyāgatān dvijān | 
 BRP220.121.2  pavitrapāṇir ācāntān āsaneṣūpaveśayet || 121 || 
 
 
 BRP220.122.1  śrāddhaṃ kṛtvā vidhānena sambhojya ca dvijottamān | 
 BRP220.122.2  visarjayet priyāṇy uktvā praṇipatya ca bhaktitaḥ || 122 || 
 
 
 BRP220.123.1  ādvāram anugacchec ca āgacched anumoditaḥ | 
 BRP220.123.2  tato nityakriyāṃ kuryād bhojayec ca tathātithīn || 123 || 
 
 
 BRP220.124.1  nityakriyāṃ pitṝṇāṃ ca kecid icchanti sattamāḥ | 
 BRP220.124.2  na pitṝṇāṃ tathaivānye śeṣaṃ pūrvavad ācaret || 124 || 
 
 
 BRP220.125.1  pṛthaktvena vadanty anye kecit pūrvaṃ ca pūrvavat | 
 BRP220.125.2  tatas tad annaṃ bhuñjīta saha bhṛtyādibhir naraḥ || 125 || 
 
 
 BRP220.126.1  evaṃ kurvīta dharmajñaḥ śrāddhaṃ pitryaṃ samāhitaḥ | 
 BRP220.126.2  yathā ca vipramukhyānāṃ paritoṣo 'bhijāyate || 126 || 
 
 
 BRP220.127.1  idānīṃ sampravakṣyāmi varjanīyān dvijādhamān | 
 BRP220.127.2  mitradhruk kunakhī klībaḥ kṣayī śuklī vaṇikpathaḥ || 127 || 
 
 
 BRP220.128.1  śyāvadanto 'tha khalvāṭaḥ kāṇo 'ndho badhiro jaḍaḥ | 
 BRP220.128.2  mūkaḥ paṅguḥ kuṇiḥ ṣaṇḍho duścarmā vyaṅgakekarau || 128 || 
 
 
 BRP220.129.1  kuṣṭhī raktekṣaṇaḥ kubjo vāmano vikaṭo 'lasaḥ | 
 BRP220.129.2  mitraśatrur duṣkulīnaḥ paśupālo nirākṛtiḥ || 129 || 
 
 
 BRP220.130.1  parivittiḥ parivettā parivedanikāsutaḥ | 
 BRP220.130.2  vṛṣalīpatis tatsutaś ca na bhavec chrāddhabhug dvijaḥ || 130 || 
 
 
 BRP220.131.1  vṛṣalīputrasaṃskartā anūḍho didhiṣūpatiḥ | 
 BRP220.131.2  bhṛtakādhyāpako yas tu bhṛtakādhyāpitaś ca yaḥ || 131 || 
 
 
 BRP220.132.1  sūtakānnopajīvī ca mṛgayuḥ somavikrayī | 
 BRP220.132.2  abhiśastas tathā stenaḥ patito vārddhuṣiḥ śaṭhaḥ || 132 || 
 
 
 BRP220.133.1  piśuno vedasantyāgī dānāgnityāganiṣṭhuraḥ | 
 BRP220.133.2  rājñaḥ purohito bhṛtyo vidyāhīno 'tha matsarī || 133 || 
 
 
 BRP220.134.1  vṛddhadviḍ durdharaḥ krūro mūḍho devalakas tathā | 
 BRP220.134.2  nakṣatrasūcakaś caiva parvakāraś ca garhitaḥ || 134 || 
 
 
 BRP220.135.1  ayājyayājakaḥ ṣaṇḍho garhitā ye ca ye 'dhamāḥ | 
 BRP220.135.2  na te śrāddhe niyoktavyā dṛṣṭvāmī paṅktidūṣakāḥ || 135 || 
 
 
 
 BRP220.136.1  asatāṃ pragraho yatra satāṃ caivāvamānanā | 
 BRP220.136.2  daṇḍo devakṛtas tatra sadyaḥ patati dāruṇaḥ || 136 || 
 
 
 BRP220.137.1  hitvāgamaṃ suvihitaṃ bāliśaṃ yas tu bhojayet | 
 BRP220.137.2  ādidharmaṃ samutsṛjya dātā tatra vinaśyati || 137 || 
 
 
 BRP220.138.1  yas tv āśritaṃ dvijaṃ tyaktvā anyam ānīya bhojayet | 
 BRP220.138.2  tanniḥśvāsāgninirdagdhas tatra dātā vinaśyati || 138 || 
 
 
 BRP220.139.1  vastrābhāve kriyā nāsti yajñā vedās tapāṃsi ca | 
 BRP220.139.2  tasmād vāsāṃsi deyāni śrāddhakāle viśeṣataḥ || 139 || 
 
 
 BRP220.140.1  kauśeyaṃ kṣaumakārpāsaṃ dukūlam ahataṃ tathā | 
 BRP220.140.2  śrāddhe tv etāni yo dadyāt kāmān āpnoti cottamān || 140 || 
 
 
 BRP220.141.1  yathā goṣu prabhūtāsu vatso vindati mātaram | 
 BRP220.141.2  tathānnaṃ tatra viprāṇāṃ jantur yatrāvatiṣṭhate || 141 || 
 
 
 BRP220.142.1  nāmagotraṃ ca mantrāṃś ca dattam annaṃ na yanti te | 
 BRP220.142.2  api ye nidhanaṃ prāptās tṛptis tān upatiṣṭhate || 142 || 
 
 
 BRP220.143.1  devatābhyaḥ pitṛbhyaś ca mahāyogibhya eva ca | 
 BRP220.143.2  namaḥ svāhāyai svadhāyai nityam eva bhavantv iti || 143 || 
 
 
 BRP220.144.1  ādyāvasāne śrāddhasya trir āvṛttyā japet tadā | 
 BRP220.144.2  piṇḍanirvapaṇe vāpi japed evaṃ samāhitaḥ || 144 || 
 
 
 BRP220.145.1  kṣipram āyānti pitaro rākṣasāḥ pradravanti ca | 
 BRP220.145.2  prīyante triṣu lokeṣu mantro 'yaṃ tārayaty uta || 145 || 
 
 
 BRP220.146.1  kṣaumasūtraṃ navaṃ dadyāc chāṇaṃ kārpāsikaṃ tathā | 
 BRP220.146.2  pattrorṇaṃ paṭṭasūtraṃ ca kauśeyaṃ ca vivarjayet || 146 || 
 
 
 BRP220.147.1  varjayec cādaśaṃ prājño yadyapy avyāhataṃ bhavet | 
 BRP220.147.2  na prīṇayanty athaitāni dātuś cāpy anayo bhavet || 147 || 
 
 
 BRP220.148.1  na nivedyo bhavet piṇḍaḥ pitṝṇāṃ yas tu jīvati | 
 BRP220.148.2  iṣṭenānnena bhakṣyeṇa bhojayet taṃ yathāvidhi || 148 || 
 
 
 BRP220.149.1  piṇḍam agnau sadā dadyād bhogārthī satataṃ naraḥ | 
 BRP220.149.2  patnyai dadyāt prajārthī ca madhyamaṃ mantrapūrvakam || 149 || 
 
 
 BRP220.150.1  uttamāṃ dyutim anvicchan piṇḍaṃ goṣu prayacchati | 
 BRP220.150.2  prajñāṃ caiva yaśaḥ kīrtim apsu caiva nivedayet || 150 || 
 
 
 BRP220.151.1  prārthayan dīrgham āyuś ca vāyasebhyaḥ prayacchati | 
 BRP220.151.2  kumāraśālām anvicchan kukkuṭebhyaḥ prayacchati || 151 || 
 
 
 BRP220.152.1  eke viprāḥ punaḥ prāhuḥ piṇḍoddharaṇam agrataḥ | 
 BRP220.152.2  anujñātas tu viprais taiḥ kāmam uddhriyatām iti || 152 || 
 
 
 BRP220.153.1  tasmāc chrāddhaṃ tathā kāryaṃ yathoktam ṛṣibhiḥ purā | 
 BRP220.153.2  anyathā tu bhaved doṣaḥ pitṝṇāṃ nopatiṣṭhati || 153 || 
 
 
 BRP220.154.1  yavair vrīhitilair māṣair godhūmaiś caṇakais tathā | 
 BRP220.154.2  santarpayet pitṝn mudgaiḥ śyāmākaiḥ sarṣapadravaiḥ || 154 || 
 
 
 
 BRP220.155.1  nīvārair hastiśyāmākaiḥ priyaṅgubhis tathārghayet | 
 BRP220.155.2  prasātikāṃ satūlikāṃ dadyāc chrāddhe vicakṣaṇaḥ || 155 || 
 
 
 BRP220.156.1  āmram āmrātakaṃ bilvaṃ dāḍimaṃ bījapūrakam | 
 BRP220.156.2  prācīnāmalakaṃ kṣīraṃ nārikelaṃ parūṣakam || 156 || 
 
 
 BRP220.157.1  nāraṅgaṃ ca sakharjūraṃ drākṣānīlakapitthakam | 
 BRP220.157.2  paṭolaṃ ca priyālaṃ ca karkandhūbadarāṇi ca || 157 || 
 
 
 BRP220.158.1  vikaṅkataṃ vatsakaṃ ca kastvārur vārakān api | 
 BRP220.158.2  etāni phalajātāni śrāddhe deyāni yatnataḥ || 158 || 
 
 
 BRP220.159.1  guḍaśarkaramatsyaṇḍī deyaṃ phāṇitamūrmuram | 
 BRP220.159.2  gavyaṃ payo dadhi ghṛtaṃ tailaṃ ca tilasambhavam || 159 || 
 
 
 BRP220.160.1  saindhavaṃ sāgarotthaṃ ca lavaṇaṃ sārasaṃ tathā | 
 BRP220.160.2  nivedayec chucīn gandhāṃś candanāgurukuṅkumān || 160 || 
 
 
 BRP220.161.1  kālaśākaṃ tandulīyaṃ vāstukaṃ mūlakaṃ tathā | 
 BRP220.161.2  śākam āraṇyakaṃ cāpi dadyāt puṣpāṇy amūni ca || 161 || 
 
 
 BRP220.162.1  jāticampakalodhrāś ca mallikābāṇabarbarī | 
 BRP220.162.2  vṛntāśokāṭarūṣaṃ ca tulasī tilakaṃ tathā || 162 || 
 
 
 BRP220.163.1  pāvantīṃ śatapattrāṃ ca gandhaśephālikām api | 
 BRP220.163.2  kubjakaṃ tagaraṃ caiva mṛgam āraṇyaketakīm || 163 || 
 
 
 BRP220.164.1  yūthikām atimuktaṃ ca śrāddhayogyāni bho dvijāḥ | 
 BRP220.164.2  kamalaṃ kumudaṃ padmaṃ puṇḍarīkaṃ ca yatnataḥ || 164 || 
 
 
 BRP220.165.1  indīvaraṃ kokanadaṃ kahlāraṃ ca niyojayet | 
 BRP220.165.2  kuṣṭhaṃ māṃsī vālakaṃ ca kukkuṭī jātipattrakam || 165 || 
 
 
 BRP220.166.1  nalikośīramustaṃ ca granthiparṇī ca sundarī | 
 BRP220.166.2  punar apy evamādīni gandhayogyāni cakṣate || 166 || 
 
 
 BRP220.167.1  gugguluṃ candanaṃ caiva śrīvāsam aguruṃ tathā | 
 BRP220.167.2  dhūpāni pitṛyogyāni ṛṣiguggulam eva ca || 167 || 
 
 
 BRP220.168.1  rājamāṣāṃś ca caṇakān masūrān koradūṣakān | 
 BRP220.168.2  vipruṣān markaṭāṃś caiva kodravāṃś caiva varjayet || 168 || 
 
 
 BRP220.169.1  māhiṣaṃ cāmaraṃ mārgam āvikaikaśaphodbhavam | 
 BRP220.169.2  straiṇam auṣṭram āvikaṃ ca dadhi kṣīraṃ ghṛtaṃ tyajet || 169 || 
 
 
 BRP220.170.1  tālaṃ varuṇakākolau bahupattrārjunīphalam | 
 BRP220.170.2  jambīraṃ raktabilvaṃ ca śālasyāpi phalaṃ tyajet || 170 || 
 
 
 BRP220.171.1  matsyasūkarakūrmāś ca gāvo varjyā viśeṣataḥ | 
 BRP220.171.2  pūtikaṃ mṛganābhiṃ ca rocanāṃ padmacandanam || 171 || 
 
 
 BRP220.172.1  kāleyakaṃ tūgragandhaṃ turuṣkaṃ cāpi varjayet | 
 BRP220.172.2  pālaṅkaṃ ca kumārīṃ ca kirātaṃ piṇḍamūlakam || 172 || 
 
 
 
 BRP220.173.1  gṛñjanaṃ cukrikāṃ cukraṃ varumāṃ canapattrikām | 
 BRP220.173.2  jīvaṃ ca śatapuṣpāṃ ca nālikāṃ gandhaśūkaram || 173 || 
 
 
 BRP220.174.1  halabhṛtyaṃ sarṣapaṃ ca palāṇḍuṃ laśunaṃ tyajet | 
 BRP220.174.2  mānakandaṃ viṣakandaṃ vajrakandaṃ gadāsthikam || 174 || 
 
 
 BRP220.175.1  puruṣālvaṃ sapiṇḍāluṃ śrāddhakarmaṇi varjayet | 
 BRP220.175.2  alābuṃ tiktaparṇāṃ ca kūṣmāṇḍaṃ kaṭukatrayam || 175 || 
 
 
 BRP220.176.1  vārtākaṃ śivajātaṃ ca lomaśāni vaṭāni ca | 
 BRP220.176.2  kālīyaṃ raktavāṇāṃ ca balākā lakucaṃ tathā || 176 || 
 
 
 BRP220.177.1  śrāddhakarmaṇi varjyāni vibhītakaphalaṃ tathā | 
 BRP220.177.2  āranālaṃ ca śuktaṃ ca śīrṇaṃ paryuṣitaṃ tathā || 177 || 
 
 
 BRP220.178.1  nogragandhaṃ ca dātavyaṃ kovidārakaśigrukau | 
 BRP220.178.2  atyamlaṃ picchilaṃ sūkṣmaṃ yātayāmaṃ ca sattamāḥ || 178 || 
 
 
 BRP220.179.1  na ca deyaṃ gatarasaṃ madyagandhaṃ ca yad bhavet | 
 BRP220.179.2  hiṅgūgragandhaṃ phaṇiśaṃ bhūnimbaṃ nimbarājike || 179 || 
 
 
 BRP220.180.1  kustumburuṃ kaliṅgotthaṃ varjayed amlavetasam | 
 BRP220.180.2  dāḍimaṃ māgadhīṃ caiva nāgarārdrakatittiḍīḥ || 180 || 
 
 
 BRP220.181.1  āmrātakaṃ jīvakaṃ ca tumburuṃ ca niyojayet | 
 BRP220.181.2  pāyasaṃ śālmalīmudgān modakādīṃś ca bhaktitaḥ || 181 || 
 
 
 BRP220.182.1  pānakaṃ ca rasālaṃ ca gokṣīraṃ ca nivedayet | 
 BRP220.182.2  yāni cābhyavahāryāṇi svādusnigdhāni bho dvijāḥ || 182 || 
 
 
 BRP220.183.1  īṣadamlakaṭūny eva deyāni śrāddhakarmaṇi | 
 BRP220.183.2  atyamlaṃ cātilavaṇam atiriktakaṭūni ca || 183 || 
 
 
 BRP220.184.1  āsurāṇīha bhojyāni tāny ato dūratas tyajet | 
 BRP220.184.2  mṛṣṭasnigdhāni yāni syur īṣatkaṭvamlakāni ca || 184 || 
 
 
 BRP220.185.1  svādūni devabhojyāni tāni śrāddhe niyojayet | 
 BRP220.185.2  chāgamāṃsaṃ vārtikaṃ ca taittiraṃ śaśakāmiṣam || 185 || 
 
 
 BRP220.186.1  śivālāvakarājīvamāṃsaṃ śrāddhe niyojayet | 
 BRP220.186.2  vāghrīṇasaṃ raktaśivaṃ lohaṃ śalkasamanvitam || 186 || 
 
 
 BRP220.187.1  siṃhatuṇḍaṃ ca khaḍgaṃ ca śrāddhe yojyaṃ tathocyate | 
 BRP220.187.2  yad apy uktaṃ hi manunā rohitaṃ pratiyojayet || 187 || 
 
 
 BRP220.188.1  yoktavyaṃ havyakavyeṣu tathā na viprayojayet | 
 BRP220.188.2  evam uktaṃ mayā viprā vārāheṇāvalokitam || 188 || 
 
 
 BRP220.189.1  mayā niṣiddhaṃ bhuñjāno rauravaṃ narakaṃ vrajet | 
 BRP220.189.2  etāni ca niṣiddhāni vārāheṇa tapodhanāḥ || 189 || 
 
 
 
 BRP220.190.1  abhakṣyāṇi dvijātīnāṃ na deyāni pitṛṣv api | 
 BRP220.190.2  rohitaṃ śūkaraṃ kūrmaṃ godhāhaṃsaṃ ca varjayet || 190 || 
 
 
 BRP220.191.1  cakravākaṃ ca madguṃ ca śalkahīnāṃś ca matsyakān | 
 BRP220.191.2  kuraraṃ ca nirasthiṃ ca vāsahātaṃ ca kukkuṭān || 191 || 
 
 
 BRP220.192.1  kalaviṅkamayūrāṃś ca bhāradvājāṃś ca śārṅgakān | 
 BRP220.192.2  nakulolūkamārjārāṃl lopān anyān sudurgrahān || 192 || 
 
 
 BRP220.193.1  ṭiṭṭibhān sārdhajambūkān vyāghrarkṣatarakṣukān | 
 BRP220.193.2  etān anyāṃś ca sanduṣṭān yo bhakṣayati durmatiḥ || 193 || 
 
 
 BRP220.194.1  sa mahāpāpakārī tu rauravaṃ narakaṃ vrajet | 
 BRP220.194.2  pitṛṣv etāṃs tu yo dadyāt pāpātmā garhitāmiṣān || 194 || 
 
 
 BRP220.195.1  sa svargasthān api pitṝn narake pātayiṣyati | 
 BRP220.195.2  kusumbhaśākaṃ jambīraṃ sigrukaṃ kovidārakam || 195 || 
 
 
 BRP220.196.1  piṇyākaṃ vipruṣaṃ caiva masūraṃ gṛñjanaṃ śaṇam | 
 BRP220.196.2  kodravaṃ kokilākṣaṃ ca cukraṃ kambukapadmakam || 196 || 
 
 
 BRP220.197.1  cakoraśyenamāṃsaṃ ca vartulālābutālinīm | 
 BRP220.197.2  phalaṃ tālatarūṇāṃ ca bhuktyā narakam ṛcchati || 197 || 
 
 
 BRP220.198.1  dattvā pitṛṣu taiḥ sārdhaṃ vrajet pūyavahaṃ naraḥ | 
 BRP220.198.2  tasmāt sarvaprayatnena nāharet tu vicakṣaṇaḥ || 198 || 
 
 
 BRP220.199.1  niṣiddhāni varāheṇa svayaṃ pitrartham ādarāt | 
 BRP220.199.2  varam evātmamāṃsasya bhakṣaṇaṃ munayaḥ kṛtam || 199 || 
 
 
 BRP220.200.1  na tv eva hi niṣiddhānām ādānaṃ pumbhir ādarāt | 
 BRP220.200.2  ajñānād vā pramādād vā sakṛd etāni ca dvijāḥ || 200 || 
 
 
 BRP220.201.1  bhakṣitāni niṣiddhāni prāyaścittaṃ tataś caret | 
 BRP220.201.2  phalamūladadhikṣīratakragomūtrayāvakaiḥ || 201 || 
 
 
 BRP220.202.1  bhojyānnabhojyasambhukte pratyekaṃ dinasaptakam | 
 BRP220.202.2  evaṃ niṣiddhācaraṇe kṛte sakṛd api dvijaiḥ || 202 || 
 
 
 BRP220.203.1  śuddhiṃ neyaṃ śarīraṃ tu viṣṇubhaktair viśeṣataḥ | 
 BRP220.203.2  niṣiddhaṃ varjayed dravyaṃ yathoktaṃ ca dvijottamāḥ || 203 || 
 
 
 BRP220.204.1  samāhṛtya tataḥ śrāddhaṃ kartavyaṃ nijaśaktitaḥ | 
 BRP220.204.2  evaṃ vidhānataḥ śrāddhaṃ kṛtvā svavibhavocitam | 
 BRP220.204.3  ābrahmastambaparyantaṃ jagat prīṇāti mānavaḥ || 204 || 
 
 munaya ūcuḥ: 
 
 BRP220.205.1  pitā jīvati yasyātha mṛtau dvau pitarau pituḥ | 
 BRP220.205.2  kathaṃ śrāddhaṃ hi kartavyam etad vistaraśo vada || 205 || 
 
 vyāsa uvāca: 
 
 BRP220.206.1  yasmai dadyāt pitā śrāddhaṃ tasmai dadyāt sutaḥ svayam | 
 BRP220.206.2  evaṃ na hīyate dharmo laukiko vaidikas tathā || 206 || 
 
 munaya ūcuḥ: 
 
 BRP220.207.1  mṛtaḥ pitā jīvati ca yasya brahman pitāmahaḥ | 
 BRP220.207.2  sa hi śrāddhaṃ kathaṃ kuryād etat tvaṃ vaktum arhasi || 207 || 
 
 
 vyāsa uvāca: 
 
 BRP220.208.1  pituḥ piṇḍaṃ pradadyāc ca bhojayec ca pitāmaham | 
 BRP220.208.2  prapitāmahasya piṇḍaṃ vai hy ayaṃ śāstreṣu nirṇayaḥ || 208 || 
 
 
 BRP220.209.1  mṛteṣu piṇḍaṃ dātavyaṃ jīvantaṃ cāpi bhojayet | 
 BRP220.209.2  sapiṇḍīkaraṇaṃ nāsti na ca pārvaṇam iṣyate || 209 || 
 
 
 BRP220.210.1  ācāram ācared yas tu pitṛmedhāśritaṃ naraḥ | 
 BRP220.210.2  āyuṣā dhanaputraiś ca vardhaty āśu na saṃśayaḥ || 210 || 
 
 
 BRP220.211.1  pitṛmedhādhyāyam imaṃ śrāddhakāleṣu yaḥ paṭhet | 
 BRP220.211.2  tad annam asya pitaro 'śnanti ca triyugaṃ dvijāḥ || 211 || 
 
 
 BRP220.212.1  evaṃ mayoktaḥ pitṛmedhakalpaḥ | 
 BRP220.212.2  pāpāpahaḥ puṇyavivardhanaś ca | 
 BRP220.212.3  śrotavya eṣa prayatair naraiś ca | 
 BRP220.212.4  śrāddheṣu caivāpy anukīrtayeta || 212 || 
 
 
 
        Chapter 221: On the proper conduct
         SS  349-356 
 vyāsa uvāca: 
 
 BRP221.001.1  evaṃ samyag gṛhasthena devatāḥ pitaras tathā | 
 BRP221.001.2  sampūjyā havyakavyābhyām annenātithibāndhavāḥ || 1 || 
 
 
 BRP221.002.1  bhūtāni bhṛtyāḥ sakalāḥ paśupakṣipipīlikāḥ | 
 BRP221.002.2  bhikṣavo yācamānāś ca ye cānye pānthakā gṛhe || 2 || 
 
 
 BRP221.003.1  sadācāraratā viprāḥ sādhunā gṛhamedhinā | 
 BRP221.003.2  pāpaṃ bhuṅkte samullaṅghya nityanaimittikīḥ kriyāḥ || 3 || 
 
 munaya ūcuḥ: 
 
 BRP221.004.1  kathitaṃ bhavatā vipra nityanaimittikaṃ ca yat | 
 BRP221.004.2  nityaṃ naimittikaṃ kāmyaṃ trividhaṃ karma pauruṣam || 4 || 
 
 
 BRP221.005.1  sadācāraṃ mune śrotum icchāmo vadatas tava | 
 BRP221.005.2  yaṃ kurvan sukham āpnoti paratreha ca mānavaḥ || 5 || 
 
 vyāsa uvāca: 
 
 BRP221.006.1  gṛhasthena sadā kāryam ācāraparirakṣaṇam | 
 BRP221.006.2  na hy ācāravihīnasya bhadram atra paratra vā || 6 || 
 
 
 BRP221.007.1  yajñadānatapāṃsīha puruṣasya na bhūtaye | 
 BRP221.007.2  bhavanti yaḥ sadācāraṃ samullaṅghya pravartate || 7 || 
 
 
 BRP221.008.1  durācāro hi puruṣo nehāyur vindate mahat | 
 BRP221.008.2  kāryo dharmaḥ sadācāra ācārasyaiva lakṣaṇam || 8 || 
 
 
 BRP221.009.1  tasya svarūpaṃ vakṣyāmi sadācārasya bho dvijāḥ | 
 BRP221.009.2  ātmanaikamanā bhūtvā tathaiva paripālayet || 9 || 
 
 
 
 BRP221.010.1  trivargasādhane yatnaḥ kartavyo gṛhamedhinā | 
 BRP221.010.2  tatsaṃsiddhau gṛhasthasya siddhir atra paratra ca || 10 || 
 
 
 BRP221.011.1  pādenāpy asya pāratryaṃ kuryāc chreyaḥ svam ātmavān | 
 BRP221.011.2  ardhena cātmabharaṇaṃ nityanaimittikāni ca || 11 || 
 
 
 BRP221.012.1  pādenaiva tathāpy asya mūlabhūtaṃ vivardhayet | 
 BRP221.012.2  evam ācarato viprā arthaḥ sāphalyam ṛcchati || 12 || 
 
 
 BRP221.013.1  tadvat pāpaniṣedhārthaṃ dharmaḥ kāryo vipaścitā | 
 BRP221.013.2  paratrārthas tathaivānyaḥ kāryo 'traiva phalapradaḥ || 13 || 
 
 
 BRP221.014.1  pratyavāyabhayāt kāmas tathānyaś cāvirodhavān | 
 BRP221.014.2  dvidhā kāmo 'pi racitas trivargāyāvirodhakṛt || 14 || 
 
 
 BRP221.015.1  parasparānubandhāṃś ca sarvān etān vicintayet | 
 BRP221.015.2  viparītānubandhāṃś ca budhyadhvaṃ tān dvijottamāḥ || 15 || 
 
 
 BRP221.016.1  dharmo dharmānubandhārtho dharmo nātmārthapīḍakaḥ | 
 BRP221.016.2  ubhābhyāṃ ca dvidhā kāmaṃ tena tau ca dvidhā punaḥ || 16 || 
 
 
 BRP221.017.1  brāhme muhūrte budhyeta dharmārthāv anucintayet | 
 BRP221.017.2  samutthāya tathācamya prasnāto niyataḥ śuciḥ || 17 || 
 
 
 BRP221.018.1  pūrvāṃ sandhyāṃ sanakṣatrāṃ paścimāṃ sadivākarām | 
 BRP221.018.2  upāsīta yathānyāyaṃ naināṃ jahyād anāpadi || 18 || 
 
 
 BRP221.019.1  asatpralāpam anṛtaṃ vākpāruṣyaṃ ca varjayet | 
 BRP221.019.2  asacchāstram asadvādam asatsevāṃ ca vai dvijāḥ || 19 || 
 
 
 BRP221.020.1  sāyamprātas tathā homaṃ kurvīta niyatātmavān | 
 BRP221.020.2  nodayāstamane caivam udīkṣeta vivasvataḥ || 20 || 
 
 
 BRP221.021.1  keśaprasādhanādarśadantadhāvanam añjanam | 
 BRP221.021.2  pūrvāhṇa eva kāryāṇi devatānāṃ ca tarpaṇam || 21 || 
 
 
 BRP221.022.1  grāmāvasathatīrthānāṃ kṣetrāṇāṃ caiva vartmani | 
 BRP221.022.2  na viṇmūtram anuṣṭheyaṃ na ca kṛṣṭe na govraje || 22 || 
 
 
 BRP221.023.1  nagnāṃ parastriyaṃ nekṣen na paśyed ātmanaḥ śakṛt | 
 BRP221.023.2  udakyādarśanasparśam evaṃ sambhāṣaṇaṃ tathā || 23 || 
 
 
 BRP221.024.1  nāpsu mūtraṃ purīṣaṃ vā maithunaṃ vā samācaret | 
 BRP221.024.2  nādhitiṣṭhec chakṛnmūtre keśabhasmasapālikāḥ || 24 || 
 
 
 BRP221.025.1  tuṣāṅgāraviśīrṇāni rajjuvastrādikāni ca | 
 BRP221.025.2  nādhitiṣṭhet tathā prājñaḥ pathi vastrāṇi vā bhuvi || 25 || 
 
 
 BRP221.026.1  pitṛdevamanuṣyāṇāṃ bhūtānāṃ ca tathārcanam | 
 BRP221.026.2  kṛtvā vibhavataḥ paścād gṛhastho bhoktum arhati || 26 || 
 
 
 BRP221.027.1  prāṅmukhodaṅmukho vāpi svācānto vāgyataḥ śuciḥ | 
 BRP221.027.2  bhuñjīta cānnaṃ taccitto hy antarjānuḥ sadā naraḥ || 27 || 
 
 
 BRP221.028.1  upaghātam ṛte doṣān nānnasyodīrayed budhaḥ | 
 BRP221.028.2  pratyakṣalavaṇaṃ varjyam annam ucchiṣṭam eva ca || 28 || 
 
 
 
 BRP221.029.1  na gacchan na ca tiṣṭhan vai viṇmūtrotsargam ātmavān | 
 BRP221.029.2  kurvīta caivam ucchiṣṭaṃ na kiñcid api bhakṣayet || 29 || 
 
 
 BRP221.030.1  ucchiṣṭo nālapet kiñcit svādhyāyaṃ ca vivarjayet | 
 BRP221.030.2  na paśyec ca raviṃ cenduṃ nakṣatrāṇi ca kāmataḥ || 30 || 
 
 
 BRP221.031.1  bhinnāsanaṃ ca śayyāṃ ca bhājanaṃ ca vivarjayet | 
 BRP221.031.2  gurūṇām āsanaṃ deyam abhyutthānādisatkṛtam || 31 || 
 
 
 BRP221.032.1  anukūlaṃ tathālāpam abhikurvīta buddhimān | 
 BRP221.032.2  tatrānugamanaṃ kuryāt pratikūlaṃ na sañcaret || 32 || 
 
 
 BRP221.033.1  naikavastraś ca bhuñjīta na kuryād devatārcanam | 
 BRP221.033.2  nāvāhayed dvijān agnau homaṃ kurvīta buddhimān || 33 || 
 
 
 BRP221.034.1  na snāyīta naro nagno na śayīta kadācana | 
 BRP221.034.2  na pāṇibhyām ubhābhyāṃ tu kaṇḍūyeta śiras tathā || 34 || 
 
 
 BRP221.035.1  na cābhīkṣṇaṃ śiraḥsnānaṃ kāryaṃ niṣkāraṇaṃ budhaiḥ | 
 BRP221.035.2  śiraḥsnātaś ca tailena nāṅgaṃ kiñcid upaspṛśet || 35 || 
 
 
 BRP221.036.1  anadhyāyeṣu sarveṣu svādhyāyaṃ ca vivarjayet | 
 BRP221.036.2  brāhmaṇānalagosūryān nāvamanyet kadācana || 36 || 
 
 
 BRP221.037.1  udaṅmukho divā rātrāv utsargaṃ dakṣiṇāmukhaḥ | 
 BRP221.037.2  ābādhāsu yathākāmaṃ kuryān mūtrapurīṣayoḥ || 37 || 
 
 
 BRP221.038.1  duṣkṛtaṃ na guror brūyāt kruddhaṃ cainaṃ prasādayet | 
 BRP221.038.2  parivādaṃ na śṛṇuyād anyeṣām api kurvatām || 38 || 
 
 
 BRP221.039.1  panthā deyo brāhmaṇānāṃ rājño duḥkhāturasya ca | 
 BRP221.039.2  vidyādhikasya garbhiṇyā rogārtasya mahīyataḥ || 39 || 
 
 
 BRP221.040.1  mūkāndhabadhirāṇāṃ ca mattasyonmattakasya ca | 
 BRP221.040.2  devālayaṃ caidyataruṃ tathaiva ca catuṣpatham || 40 || 
 
 
 BRP221.041.1  vidyādhikaṃ guruṃ caiva budhaḥ kuryāt pradakṣiṇam | 
 BRP221.041.2  upānadvastramālyādi dhṛtam anyair na dhārayet || 41 || 
 
 
 BRP221.042.1  caturdaśyāṃ tathāṣṭamyāṃ pañcadaśyāṃ ca parvasu | 
 BRP221.042.2  tailābhyaṅgaṃ tathā bhogaṃ yoṣitaś ca vivarjayet || 42 || 
 
 
 BRP221.043.1  notkṣiptabāhujaṅghaś ca prājñas tiṣṭhet kadācana | 
 BRP221.043.2  na cāpi vikṣipet pādau pādaṃ pādena nākramet || 43 || 
 
 
 BRP221.044.1  puṃścalyāḥ kṛtakāryasya bālasya patitasya ca | 
 BRP221.044.2  marmābhighātam ākrośaṃ paiśunyaṃ ca vivarjayet || 44 || 
 
 
 BRP221.045.1  dambhābhimānaṃ taikṣṇyaṃ ca na kurvīta vicakṣaṇaḥ | 
 BRP221.045.2  mūrkhonmattavyasanino virūpān api vā tathā || 45 || 
 
 
 BRP221.046.1  nyūnāṅgāṃś cādhanāṃś caiva nopahāsena dūṣayet | 
 BRP221.046.2  parasya daṇḍaṃ nodyacchec chikṣārthaṃ śiṣyaputrayoḥ || 46 || 
 
 
 BRP221.047.1  tadvan nopaviśet prājñaḥ pādenākṛṣya cāsanam | 
 BRP221.047.2  saṃyāvaṃ kṛśaraṃ māṃsaṃ nātmārtham upasādhayet || 47 || 
 
 
 BRP221.048.1  sāyaṃ prātaś ca bhoktavyaṃ kṛtvā cātithipūjanam | 
 BRP221.048.2  prāṅmukhodaṅmukho vāpi vāgyato dantadhāvanam || 48 || 
 
 
 
 BRP221.049.1  kurvīta satataṃ viprā varjayed varjyavīrudham | 
 BRP221.049.2  nodakśirāḥ svapej jātu na ca pratyakśirā naraḥ || 49 || 
 
 
 BRP221.050.1  śiras tv āgastyām ādhāya śayītātha purandarīm | 
 BRP221.050.2  na tu gandhavatīṣv apsu śayīta na tathoṣasi || 50 || 
 
 
 BRP221.051.1  uparāge paraṃ snānam ṛte dinam udāhṛtam | 
 BRP221.051.2  apamṛjyān na vastrāntair gātrāṇy ambarapāṇibhiḥ || 51 || 
 
 
 BRP221.052.1  na cāvadhūnayet keśān vāsasī na ca nirdhunet | 
 BRP221.052.2  anulepanam ādadyān nāsnātaḥ karhicid budhaḥ || 52 || 
 
 
 BRP221.053.1  na cāpi raktavāsāḥ syāc citrāsitadharo 'pi vā | 
 BRP221.053.2  na ca kuryād viparyāsaṃ vāsasor nāpi bhūṣayoḥ || 53 || 
 
 
 BRP221.054.1  varjyaṃ ca vidaśaṃ vastram atyantopahataṃ ca yat | 
 BRP221.054.2  kīṭakeśāvapannaṃ ca tathā śvabhir avekṣitam || 54 || 
 
 
 BRP221.055.1  avalīḍhaṃ śunā caiva sāroddharaṇadūṣitam | 
 BRP221.055.2  pṛṣṭhamāṃsaṃ vṛthāmāṃsaṃ varjyamāṃsaṃ ca varjayet || 55 || 
 
 
 BRP221.056.1  na bhakṣayec ca satataṃ pratyakṣaṃ lavaṇaṃ naraḥ | 
 BRP221.056.2  varjyaṃ ciroṣitaṃ viprāḥ śuṣkaṃ paryuṣitaṃ ca yat || 56 || 
 
 
 BRP221.057.1  piṣṭaśākekṣupayasāṃ vikārā dvijasattamāḥ | 
 BRP221.057.2  tathā māṃsavikārāś ca naiva varjyāś ciroṣitāḥ || 57 || 
 
 
 BRP221.058.1  udayāstamane bhānoḥ śayanaṃ ca vivarjayet | 
 BRP221.058.2  nāsnāto naiva saṃviṣṭo na caivānyamanā naraḥ || 58 || 
 
 
 BRP221.059.1  na caiva śayane norvyām upaviṣṭo na śabdakṛt | 
 BRP221.059.2  preṣyāṇām apradāyātha na bhuñjīta kadācana || 59 || 
 
 
 BRP221.060.1  bhuñjīta puruṣaḥ snātaḥ sāyamprātar yathāvidhi | 
 BRP221.060.2  paradārā na gantavyāḥ puruṣeṇa vipaścitā || 60 || 
 
 
 BRP221.061.1  iṣṭāpūrtāyuṣāṃ hantrī paradāragatir nṛṇām | 
 BRP221.061.2  nahīdṛśam anāyuṣyaṃ loke kiñcana vidyate || 61 || 
 
 
 BRP221.062.1  yādṛśaṃ puruṣasyeha paradārābhimarśanam | 
 BRP221.062.2  devāgnipitṛkāryāṇi tathā gurvabhivādanam || 62 || 
 
 
 BRP221.063.1  kurvīta samyag ācamya tadvad annabhujikriyām | 
 BRP221.063.2  aphenaśabdagandhābhir adbhir acchābhir ādarāt || 63 || 
 
 
 BRP221.064.1  ācāmec caiva tadvac ca prāṅmukhodaṅmukho 'pi vā | 
 BRP221.064.2  antarjalād āvasathād valmīkān mūṣikāsthalāt || 64 || 
 
 
 BRP221.065.1  kṛtaśaucāvaśiṣṭāś ca varjayet pañca vai mṛdaḥ | 
 BRP221.065.2  prakṣālya hastau pādau ca samabhyukṣya samāhitaḥ || 65 || 
 
 
 BRP221.066.1  antarjānus tathācāmet triś catur vāpi vai naraḥ | 
 BRP221.066.2  parimṛjya dvir āvartya khāni mūrdhānam eva ca || 66 || 
 
 
 BRP221.067.1  samyag ācamya toyena kriyāṃ kurvīta vai śuciḥ | 
 BRP221.067.2  kṣute 'valīḍhe vāte ca tathā niṣṭhīvanādiṣu || 67 || 
 
 
 BRP221.068.1  kuryād ācamanaṃ sparśe vāspṛṣṭasyārkadarśanam | 
 BRP221.068.2  kurvītālambhanaṃ cāpi dakṣiṇaśravaṇasya ca || 68 || 
 
 
 
 BRP221.069.1  yathāvibhavato hy etat pūrvābhāve tataḥ param | 
 BRP221.069.2  na vidyamāne pūrvokta uttaraprāptir iṣyate || 69 || 
 
 
 BRP221.070.1  na kuryād dantasaṅgharṣaṃ nātmano dehatāḍanam | 
 BRP221.070.2  svāpe 'dhvani tathā bhuñjan svādhyāyaṃ ca vivarjayet || 70 || 
 
 
 BRP221.071.1  sandhyāyāṃ maithunaṃ cāpi tathā prasthānam eva ca | 
 BRP221.071.2  tathāparāhṇe kurvīta śraddhayā pitṛtarpaṇam || 71 || 
 
 
 BRP221.072.1  śiraḥsnānaṃ ca kurvīta daivaṃ pitryam athāpi ca | 
 BRP221.072.2  prāṅmukhodaṅmukho vāpi śmaśrukarma ca kārayet || 72 || 
 
 
 BRP221.073.1  vyaṅginīṃ varjayet kanyāṃ kulajāṃ vāpy arogiṇīm | 
 BRP221.073.2  udvahet pitṛmātroś ca saptamīṃ pañcamīṃ tathā || 73 || 
 
 
 BRP221.074.1  rakṣed dārāṃs tyajed īrṣyāṃ tathāhni svapnamaithune | 
 BRP221.074.2  paropatāpakaṃ karma jantupīḍāṃ ca sarvadā || 74 || 
 
 
 BRP221.075.1  udakyā sarvavarṇānāṃ varjyā rātricatuṣṭayam | 
 BRP221.075.2  strījanmaparihārārthaṃ pañcamīṃ cāpi varjayet || 75 || 
 
 
 BRP221.076.1  tataḥ ṣaṣṭhyāṃ vrajed rātryāṃ jyeṣṭhayugmāsu rātriṣu | 
 BRP221.076.2  yugmāsu putrā jāyante striyo 'yugmāsu rātriṣu || 76 || 
 
 
 BRP221.077.1  vidharmiṇo vai parvādau sandhyākāleṣu ṣaṇḍhakāḥ | 
 BRP221.077.2  kṣurakarmaṇi riktāṃ vai varjayīta vicakṣaṇaḥ || 77 || 
 
 
 BRP221.078.1  bruvatām avinītānāṃ na śrotavyaṃ kadācana | 
 BRP221.078.2  na cotkṛṣṭāsanaṃ deyam anutkṛṣṭasya cādarāt || 78 || 
 
 
 BRP221.079.1  kṣurakarmaṇi cānte ca strīsambhoge ca bho dvijāḥ | 
 BRP221.079.2  snāyīta cailavān prājñaḥ kaṭabhūmim upetya ca || 79 || 
 
 
 BRP221.080.1  devavedadvijātīnāṃ sādhusatyamahātmanām | 
 BRP221.080.2  guroḥ pativratānāṃ ca brahmayajñatapasvinām || 80 || 
 
 
 BRP221.081.1  parivādaṃ na kurvīta parihāsaṃ ca bho dvijāḥ | 
 BRP221.081.2  dhavalāmbarasaṃvītaḥ sitapuṣpavibhūṣitaḥ || 81 || 
 
 
 BRP221.082.1  sadā māṅgalyaveṣaḥ syān na vāmāṅgalyavān bhavet | 
 BRP221.082.2  noddhatonmattamūḍhaiś ca nāvinītaiś ca paṇḍitaḥ || 82 || 
 
 
 BRP221.083.1  gacchen maitrīm aśīlena na vayojātidūṣitaiḥ | 
 BRP221.083.2  na cātivyayaśīlaiś ca puruṣair naiva vairibhiḥ || 83 || 
 
 
 BRP221.084.1  kāryākṣamair ninditair na na caiva viṭasaṅgibhiḥ | 
 BRP221.084.2  nisvair na vādaikaparair naraiś cānyais tathādhamaiḥ || 84 || 
 
 
 BRP221.085.1  suhṛddīkṣitabhūpālasnātakaśvaśuraiḥ saha | 
 BRP221.085.2  uttiṣṭhed vibhavāc cainān arcayed gṛham āgatān || 85 || 
 
 
 BRP221.086.1  yathāvibhavato viprāḥ pratisaṃvatsaroṣitān | 
 BRP221.086.2  samyag gṛhe 'rcanaṃ kṛtvā yathāsthānam anukramāt || 86 || 
 
 
 BRP221.087.1  sampūjayet tathā vahnau pradadyāc cāhutīḥ kramāt | 
 BRP221.087.2  prathamāṃ brahmaṇe dadyāt prajānāṃ pataye tataḥ || 87 || 
 
 
 
 BRP221.088.1  tṛtīyāṃ caiva gṛhyebhyaḥ kaśyapāya tathāparām | 
 BRP221.088.2  tato 'numataye dadyād dadyād bahubaliṃ tataḥ || 88 || 
 
 
 BRP221.089.1  pūrvaṃ khyātā mayā yā tu nityakramavidhau kriyā | 
 BRP221.089.2  vaiśvadevaṃ tataḥ kuryād vadata śṛṇuta dvijāḥ || 89 || 
 
 
 BRP221.090.1  yathāsthānavibhāgaṃ tu devān uddiśya vai pṛthak | 
 BRP221.090.2  parjanyāpodharitrīṇāṃ dadyāt tu maṇike trayam || 90 || 
 
 
 BRP221.091.1  vāyave ca pratidiśaṃ digbhyaḥ prācyādiṣu kramāt | 
 BRP221.091.2  brahmaṇe cāntarikṣāya sūryāya ca yathākramāt || 91 || 
 
 
 BRP221.092.1  viśvebhyaś caiva devebhyo viśvabhūtebhya eva ca | 
 BRP221.092.2  uṣase bhūtapataye dadyād vottarataḥ śuciḥ || 92 || 
 
 
 BRP221.093.1  svadhā ca nama ity uktvā pitṛbhyaś caiva dakṣiṇe | 
 BRP221.093.2  kṛtvāpasavyaṃ vāyavyāṃ yakṣmaitat taiti saṃvadan || 93 || 
 
 
 BRP221.094.1  annāvaśeṣamiśraṃ vai toyaṃ dadyād yathāvidhi | 
 BRP221.094.2  devānāṃ ca tataḥ kuryād brāhmaṇānāṃ namaskriyām || 94 || 
 
 
 BRP221.095.1  aṅguṣṭhottarato rekhā pāṇer yā dakṣiṇasya ca | 
 BRP221.095.2  etad brāhmam iti khyātaṃ tīrtham ācamanāya vai || 95 || 
 
 
 BRP221.096.1  tarjanyaṅguṣṭhayor antaḥ pitryaṃ tīrtham udāhṛtam | 
 BRP221.096.2  pitṝṇāṃ tena toyāni dadyān nāndīmukhād ṛte || 96 || 
 
 
 BRP221.097.1  aṅgulyagre tathā daivaṃ tena divyakriyāvidhiḥ | 
 BRP221.097.2  tīrthaṃ kaniṣṭhikāmūle kāyaṃ tatra prajāpateḥ || 97 || 
 
 
 BRP221.098.1  evam ebhiḥ sadā tīrthair vidhānaṃ pitṛbhiḥ saha | 
 BRP221.098.2  sadā kāryāṇi kurvīta nānyatīrthaḥ kadācana || 98 || 
 
 
 BRP221.099.1  brāhmeṇācamanaṃ śastaṃ paitryaṃ pitryeṇa sarvadā | 
 BRP221.099.2  devatīrthena devānāṃ prājāpatyaṃ jitena ca || 99 || 
 
 
 BRP221.100.1  nāndīmukhānāṃ kurvīta prājñaḥ piṇḍodakakriyām | 
 BRP221.100.2  prājāpatyena tīrthena yac ca kiñcit prajāpateḥ || 100 || 
 
 
 BRP221.101.1  yugapaj jalam agniṃ ca bibhṛyān na vicakṣaṇaḥ | 
 BRP221.101.2  gurudevapitṝn viprān na ca pādau prasārayet || 101 || 
 
 
 BRP221.102.1  nācakṣīta dhayantīṃ gāṃ jalaṃ nāñjalinā pibet | 
 BRP221.102.2  śaucakāleṣu sarveṣu guruṣv alpeṣu vā punaḥ | 
 BRP221.102.3  na vilambeta medhāvī na mukhenānalaṃ dhamet || 102 || 
 
 
 BRP221.103.1  tatra viprā na vastavyaṃ yatra nāsti catuṣṭayam | 
 BRP221.103.2  ṛṇapradātā vaidyaś ca śrotriyaḥ sajalā nadī || 103 || 
 
 
 BRP221.104.1  jitabhṛtyo nṛpo yatra balavān dharmatatparaḥ | 
 BRP221.104.2  tatra nityaṃ vaset prājñaḥ kutaḥ kunṛpatau sukham || 104 || 
 
 
 BRP221.105.1  paurāḥ susaṃhatā yatra satataṃ nyāyavartinaḥ | 
 BRP221.105.2  śāntāmatsariṇo lokās tatra vāsaḥ sukhodayaḥ || 105 || 
 
 
 BRP221.106.1  yasmin kṛṣīvalā rāṣṭre prāyaśo nātimāninaḥ | 
 BRP221.106.2  yatrauṣadhāny aśeṣāṇi vaset tatra vicakṣaṇaḥ || 106 || 
 
 
 
 BRP221.107.1  tatra viprā na vastavyaṃ yatraitat tritayaṃ sadā | 
 BRP221.107.2  jigīṣuḥ pūrvavairaś ca janaś ca satatotsavaḥ || 107 || 
 
 
 BRP221.108.1  vasen nityaṃ suśīleṣu sahacāriṣu paṇḍitaḥ | 
 BRP221.108.2  yatrāpradhṛṣyo nṛpatir yatra sasyapradā mahī || 108 || 
 
 
 BRP221.109.1  ity etat kathitaṃ viprā mayā vo hitakāmyayā | 
 BRP221.109.2  ataḥparaṃ pravakṣyāmi bhakṣyabhojyavidhikriyām || 109 || 
 
 
 BRP221.110.1  bhojyam annaṃ paryuṣitaṃ snehāktaṃ cirasambhṛtam | 
 BRP221.110.2  asnehā api godhūmayavagorasavikriyāḥ || 110 || 
 
 
 BRP221.111.1  śaśakaḥ kacchapo godhā śvāvin matsyo 'tha śalyakaḥ | 
 BRP221.111.2  bhakṣyāś caite tathā varjyau grāmaśūkarakukkuṭau || 111 || 
 
 
 BRP221.112.1  pitṛdevādiśeṣaṃ ca śrāddhe brāhmaṇakāmyayā | 
 BRP221.112.2  prokṣitaṃ cauṣadhārthaṃ ca khādan māṃsaṃ na duṣyati || 112 || 
 
 
 BRP221.113.1  śaṅkhāśmasvarṇarūpyāṇāṃ rajjūnām atha vāsasām | 
 BRP221.113.2  śākamūlaphalānāṃ ca tathā vidalacarmaṇām || 113 || 
 
 
 BRP221.114.1  maṇivastrapravālānāṃ tathā muktāphalasya ca | 
 BRP221.114.2  pātrāṇāṃ camasānāṃ ca ambunā śaucam iṣyate || 114 || 
 
 
 BRP221.115.1  tathāśmakānāṃ toyena aśmasaṅgharṣaṇena ca | 
 BRP221.115.2  sasnehānāṃ ca pātrāṇāṃ śuddhir uṣṇena vāriṇā || 115 || 
 
 
 BRP221.116.1  śūrpāṇām ajinānāṃ ca muśalolūkhalasya ca | 
 BRP221.116.2  saṃhatānāṃ ca vastrāṇāṃ prokṣaṇāt sañcayasya ca || 116 || 
 
 
 BRP221.117.1  valkalānām aśeṣāṇām ambumṛcchaucam iṣyate | 
 BRP221.117.2  āvikānāṃ samastānāṃ keśānāṃ caivam iṣyate || 117 || 
 
 
 BRP221.118.1  siddhārthakānāṃ kalkena tilakalkena vā punaḥ | 
 BRP221.118.2  śodhanaṃ caiva bhavati upaghātavatāṃ sadā || 118 || 
 
 
 BRP221.119.1  tathā kārpāsikānāṃ ca śuddhiḥ syāj jalabhasmanā | 
 BRP221.119.2  dārudantāsthiśṛṅgāṇāṃ takṣaṇāc chuddhir iṣyate || 119 || 
 
 
 BRP221.120.1  punaḥ pākena bhāṇḍānāṃ pārthivānām amedhyatā | 
 BRP221.120.2  śuddhaṃ bhaikṣyaṃ kāruhastaḥ paṇyaṃ yoṣinmukhaṃ tathā || 120 || 
 
 
 BRP221.121.1  rathyāgamanavijñānaṃ dāsavargeṇa saṃskṛtam | 
 BRP221.121.2  prākpraśastaṃ cirātītam anekāntaritaṃ laghu || 121 || 
 
 
 BRP221.122.1  antaḥ prabhūtaṃ bālaṃ ca vṛddhāntaraviceṣṭitam | 
 BRP221.122.2  karmāntāgāraśālāś ca stanadvayaṃ śuci striyāḥ || 122 || 
 
 
 BRP221.123.1  śucayaś ca tathaivāpaḥ sravantyo gandhavarjitāḥ | 
 BRP221.123.2  bhūmir viśudhyate kālād dāhamārjanagokulaiḥ || 123 || 
 
 
 BRP221.124.1  lepād ullekhanāt sekād veśma sammārjanādinā | 
 BRP221.124.2  keśakīṭāvapanne ca goghrāte makṣikānvite || 124 || 
 
 
 BRP221.125.1  mṛdambu bhasma cāpy anne prakṣeptavyaṃ viśuddhaye | 
 BRP221.125.2  audumbarāṇām amlena vāriṇā trapusīsayoḥ || 125 || 
 
 
 
 BRP221.126.1  bhasmāmbubhiś ca kāṃsyānāṃ śuddhiḥ plāvo dravasya ca | 
 BRP221.126.2  amedhyāktasya mṛttoyair gandhāpaharaṇena ca || 126 || 
 
 
 BRP221.127.1  anyeṣāṃ caiva dravyāṇāṃ varṇagandhāṃś ca hārayet | 
 BRP221.127.2  śuci māṃsaṃ tu cāṇḍālakravyādair vinipātitam || 127 || 
 
 
 BRP221.128.1  rathyāgataṃ ca tailādi śuci gotṛptidaṃ payaḥ | 
 BRP221.128.2  rajo 'gnir aśvagochāyā raśmayaḥ pavano mahī || 128 || 
 
 
 BRP221.129.1  vipluṣo makṣikādyāś ca duṣṭasaṅgād adoṣiṇaḥ | 
 BRP221.129.2  ajāśvaṃ mukhato medhyaṃ na gor vatsasya cānanam || 129 || 
 
 
 BRP221.130.1  mātuḥ prasravaṇe medhyaṃ śakuniḥ phalapātane | 
 BRP221.130.2  āsanaṃ śayanaṃ yānaṃ taṭau nadyās tṛṇāni ca || 130 || 
 
 
 BRP221.131.1  somasūryāṃśupavanaiḥ śudhyante tāni paṇyavat | 
 BRP221.131.2  rathyāpasarpaṇe snāne kṣutpānānāṃ ca karmasu || 131 || 
 
 
 BRP221.132.1  ācāmeta yathānyāyaṃ vāsasaḥ paridhāpane | 
 BRP221.132.2  spṛṣṭānām atha saṃsparśair dvirathyākardamāmbhasi || 132 || 
 
 
 BRP221.133.1  pakveṣṭakacitānāṃ ca medhyatā vāyusaṃśrayāt | 
 BRP221.133.2  prabhūtopahatād annād agram uddhṛtya santyajet || 133 || 
 
 
 BRP221.134.1  śeṣasya prokṣaṇaṃ kuryād ācamyādbhis tathā mṛdā | 
 BRP221.134.2  upavāsas trirātraṃ tu duṣṭabhaktāśino bhavet || 134 || 
 
 
 BRP221.135.1  ajñāne jñānapūrve tu taddoṣopaśame na tu | 
 BRP221.135.2  udakyāṃ vāvalagnāṃ ca sūtikāntyāvasāyinaḥ || 135 || 
 
 
 BRP221.136.1  spṛṣṭvā snāyīta śaucārthaṃ tathaiva mṛtahāriṇaḥ | 
 BRP221.136.2  nāraṃ spṛṣṭvāsthi sasnehaṃ snātvā vipro viśudhyati || 136 || 
 
 
 BRP221.137.1  ācamyaiva tu niḥsnehaṃ gām ālabhyārkam īkṣya vā | 
 BRP221.137.2  na laṅghayet tathaivātha ṣṭhīvanodvartanāni ca || 137 || 
 
 
 BRP221.138.1  gṛhād ucchiṣṭaviṇmūtraṃ pādāmbhas tat kṣiped bahiḥ | 
 BRP221.138.2  pañcapiṇḍān anuddhṛtya na snāyāt paravāriṇi || 138 || 
 
 
 BRP221.139.1  snāyīta devakhāteṣu gaṅgāhradasaritsu ca | 
 BRP221.139.2  nodyānādau vikāleṣu prājñas tiṣṭhet kadācana || 139 || 
 
 
 BRP221.140.1  nālapej janavidviṣṭān vīrahīnās tathā striyaḥ | 
 BRP221.140.2  devatāpitṛsacchāstrayajvisannyāsinindakaiḥ || 140 || 
 
 
 BRP221.141.1  kṛtvā tu sparśanālāpaṃ śudhyaty arkāvalokanāt | 
 BRP221.141.2  avalokya tathodakyāṃ sannyastaṃ patitaṃ śavam || 141 || 
 
 
 BRP221.142.1  vidharmisūtikāṣaṇḍhavivastrāntyāvasāyinaḥ | 
 BRP221.142.2  mṛtaniryātakāṃś caiva paradāraratāś ca ye || 142 || 
 
 
 BRP221.143.1  etad eva hi kartavyaṃ prājñaiḥ śodhanam ātmanaḥ | 
 BRP221.143.2  abhojyabhikṣupākhaṇḍamārjārakharakukkuṭān || 143 || 
 
 
 BRP221.144.1  patitāpaviddhacāṇḍālamṛtāhārāṃś ca dharmavit | 
 BRP221.144.2  saṃspṛśya śudhyate snānād udakyāgrāmaśūkarau || 144 || 
 
 
 
 BRP221.145.1  tadvac ca sūtikāśaucadūṣitau puruṣāv api | 
 BRP221.145.2  yasya cānudinaṃ hānir gṛhe nityasya karmaṇaḥ || 145 || 
 
 
 BRP221.146.1  yaś ca brāhmaṇasantyaktaḥ kilbiṣāśī narādhamaḥ | 
 BRP221.146.2  nityasya karmaṇo hāniṃ na kurvīta kadācana || 146 || 
 
 
 BRP221.147.1  tasya tv akaraṇaṃ vakṣye kevalaṃ mṛtajanmasu | 
 BRP221.147.2  daśāhaṃ brāhmaṇas tiṣṭhed dānahomavivarjitaḥ || 147 || 
 
 
 BRP221.148.1  kṣatriyo dvādaśāhaṃ ca vaiśyo māsārdham eva ca | 
 BRP221.148.2  śūdraś ca māsam āsīta nijakarmavivarjitaḥ || 148 || 
 
 
 BRP221.149.1  tataḥ paraṃ nijaṃ karma kuryuḥ sarve yathocitam | 
 BRP221.149.2  pretāya salilaṃ deyaṃ bahir gatvā tu gotrakaiḥ || 149 || 
 
 
 BRP221.150.1  prathame 'hni caturthe ca saptame navame tathā | 
 BRP221.150.2  tasyāsthisañcayaḥ kāryaś caturthe 'hani gotrakaiḥ || 150 || 
 
 
 BRP221.151.1  ūrdhvaṃ sañcayanāt teṣām aṅgasparśo vidhīyate | 
 BRP221.151.2  gotrakais tu kriyāḥ sarvāḥ kāryāḥ sañcayanāt param || 151 || 
 
 
 BRP221.152.1  sparśa eva sapiṇḍānāṃ mṛtāhani tathobhayoḥ | 
 BRP221.152.2  anvartham icchayā śastrarajjubandhanavahniṣu || 152 || 
 
 
 BRP221.153.1  viṣapratāpādimṛte prāyānāśakayor api | 
 BRP221.153.2  bāle deśāntarasthe ca tathā pravrajite mṛte || 153 || 
 
 
 BRP221.154.1  sadyaḥ śaucaṃ manuṣyāṇāṃ tryaham uktam aśaucakam | 
 BRP221.154.2  sapiṇḍānāṃ sapiṇḍas tu mṛte 'nyasmin mṛto yadi || 154 || 
 
 
 BRP221.155.1  pūrvaśaucaṃ samākhyātaṃ kāryās tatra dinakriyāḥ | 
 BRP221.155.2  eṣa eva vidhir dṛṣṭo janmany api hi sūtake || 155 || 
 
 
 BRP221.156.1  sapiṇḍānāṃ sapiṇḍeṣu yathāvat sodakeṣu ca | 
 BRP221.156.2  putre jāte pituḥ snānaṃ sacailasya vidhīyate || 156 || 
 
 
 BRP221.157.1  tatrāpi yadi vānyasminn anuyātas tataḥ param | 
 BRP221.157.2  tatrāpi śuddhir uditā pūrvajanmavato dinaiḥ || 157 || 
 
 
 BRP221.158.1  daśadvādaśamāsārdhamāsasaṅkhyair dinair gataiḥ | 
 BRP221.158.2  svāḥ svāḥ karmakriyāḥ kuryuḥ sarve varṇā yathāvidhi || 158 || 
 
 
 BRP221.159.1  pretam uddiśya kartavyam ekoddiṣṭam ataḥ param | 
 BRP221.159.2  dānāni caiva deyāni brāhmaṇebhyo manīṣibhiḥ || 159 || 
 
 
 BRP221.160.1  yad yad iṣṭatamaṃ loke yac cāsya dayitaṃ gṛhe | 
 BRP221.160.2  tat tad guṇavate deyaṃ tad evākṣayam icchatā || 160 || 
 
 
 BRP221.161.1  pūrṇais tu divasaiḥ spṛṣṭvā salilaṃ vāhanāyudhaiḥ | 
 BRP221.161.2  dattapretodapiṇḍāś ca sarve varṇāḥ kṛtakriyāḥ || 161 || 
 
 
 BRP221.162.1  kuryuḥ samagrāḥ śucinaḥ paratreha ca bhūtaye | 
 BRP221.162.2  adhyetavyā trayī nityaṃ bhavitavyaṃ vipaścitā || 162 || 
 
 
 BRP221.163.1  dharmato dhanam āhāryaṃ yaṣṭavyaṃ cāpi yatnataḥ | 
 BRP221.163.2  yena prakupito nātmā jugupsām eti bho dvijāḥ || 163 || 
 
 
 
 BRP221.164.1  tat kartavyam aśaṅkena yan na gopyaṃ mahājanaiḥ | 
 BRP221.164.2  evam ācarato viprāḥ puruṣasya gṛhe sataḥ || 164 || 
 
 
 BRP221.165.1  dharmārthakāmaṃ samprāpya paratreha ca śobhanam | 
 BRP221.165.2  idaṃ rahasyam āyuṣyaṃ dhanyaṃ buddhivivardhanam || 165 || 
 
 
 BRP221.166.1  sarvapāpaharaṃ puṇyaṃ śrīpuṣṭyārogyadaṃ śivam | 
 BRP221.166.2  yaśaḥkīrtipradaṃ nṝṇāṃ tejobalavivardhanam || 166 || 
 
 
 BRP221.167.1  anuṣṭheyaṃ sadā pumbhiḥ svargasādhanam uttamam | 
 BRP221.167.2  brāhmaṇaiḥ kṣatriyair vaiśyaiḥ śūdraiś ca munisattamāḥ || 167 || 
 
 
 BRP221.168.1  jñātavyaṃ suprayatnena samyak śreyobhikāṅkṣibhiḥ | 
 BRP221.168.2  jñātvaiva yaḥ sadā kālam anuṣṭhānaṃ karoti vai || 168 || 
 
 
 BRP221.169.1  sarvapāpavinirmuktaḥ svargaloke mahīyate | 
 BRP221.169.2  sārāt sārataraṃ cedam ākhyātaṃ dvijasattamāḥ || 169 || 
 
 
 BRP221.170.1  śrutismṛtyuditaṃ dharmaṃ na deyaṃ yasya kasyacit | 
 BRP221.170.2  na nāstikāya dātavyaṃ na duṣṭamataye dvijāḥ | 
 BRP221.170.3  na dāmbhikāya mūrkhāya na kutarkapralāpine || 170 || 
 
 
 
        Chapter 222: Rules for the conduct according to caste and stage of life
         SS  356-358 
 munaya ūcuḥ: 
 
 BRP222.001.1  śrotum icchāmahe brahman varṇadharmān viśeṣataḥ | 
 BRP222.001.2  caturāśramadharmāṃś ca dvijavarya bravīhi tān || 1 || 
 
 vyāsa uvāca: 
 
 BRP222.002.1  brāhmaṇakṣatriyaviśāṃ śūdrāṇāṃ ca yathākramam | 
 BRP222.002.2  śṛṇudhvaṃ saṃyatā bhūtvā varṇadharmān mayoditān || 2 || 
 
 
 BRP222.003.1  dānadayātapodevayajñasvādhyāyatatparaḥ | 
 BRP222.003.2  nityodakī bhaved vipraḥ kuryāc cāgniparigraham || 3 || 
 
 
 BRP222.004.1  vṛttyarthaṃ yājayet tv anyān dvijān adhyāpayet tathā | 
 BRP222.004.2  kuryāt pratigrahādānaṃ yajñārthaṃ jñānato dvijāḥ || 4 || 
 
 
 BRP222.005.1  sarvalokahitaṃ kuryān nāhitaṃ kasyacid dvijāḥ | 
 BRP222.005.2  maitrī samastasattveṣu brāhmaṇasyottamaṃ dhanam || 5 || 
 
 
 BRP222.006.1  gavi ratne ca pārakye samabuddhir bhaved dvijāḥ | 
 BRP222.006.2  ṛtāv abhigamaḥ patnyāṃ śasyate vāsya bho dvijāḥ || 6 || 
 
 
 BRP222.007.1  dānāni dadyād icchāto dvijebhyaḥ kṣatriyo 'pi hi | 
 BRP222.007.2  yajec ca vividhair yajñair adhīyīta ca bho dvijāḥ || 7 || 
 
 
 BRP222.008.1  śastrājīvo mahīrakṣā pravarā tasya jīvikā | 
 BRP222.008.2  tasyāpi prathame kalpe pṛthivīparipālanam || 8 || 
 
 
 BRP222.009.1  dharitrīpālanenaiva kṛtakṛtyā narādhipāḥ | 
 BRP222.009.2  bhavanti nṛpate rakṣā yato yajñādikarmaṇām || 9 || 
 
 
 BRP222.010.1  duṣṭānāṃ śāsanād rājā śiṣṭānāṃ paripālanāt | 
 BRP222.010.2  prāpnoty abhimatāṃl lokān varṇasaṃsthāpako nṛpaḥ || 10 || 
 
 
 
 BRP222.011.1  pāśupālyaṃ vaṇijyāṃ ca kṛṣiṃ ca munisattamāḥ | 
 BRP222.011.2  vaiśyāya jīvikāṃ brahmā dadau lokapitāmahaḥ || 11 || 
 
 
 BRP222.012.1  tasyāpy adhyayanaṃ yajño dānaṃ dharmaś ca śasyate | 
 BRP222.012.2  nityanaimittikādīnām anuṣṭhānaṃ ca karmaṇām || 12 || 
 
 
 BRP222.013.1  dvijātisaṃśrayaṃ karma tadarthaṃ tena poṣaṇam | 
 BRP222.013.2  krayavikrayajair vāpi dhanaiḥ kārubhavais tu vā || 13 || 
 
 
 BRP222.014.1  dānaṃ dadyāc ca śūdro 'pi pākayajñair yajeta ca | 
 BRP222.014.2  pitryādikaṃ ca vai sarvaṃ śūdraḥ kurvīta tena vai || 14 || 
 
 
 BRP222.015.1  bhṛtyādibharaṇārthāya sarveṣāṃ ca parigrahāḥ | 
 BRP222.015.2  ṛtukālābhigamanaṃ svadāreṣu dvijottamāḥ || 15 || 
 
 
 BRP222.016.1  dayā samastabhūteṣu titikṣā nābhimānitā | 
 BRP222.016.2  satyaṃ śaucam anāyāso maṅgalaṃ priyavāditā || 16 || 
 
 
 BRP222.017.1  maitrī caivāspṛhā tadvad akārpaṇyaṃ dvijottamāḥ | 
 BRP222.017.2  anasūyā ca sāmānyā varṇānāṃ kathitā guṇāḥ || 17 || 
 
 
 BRP222.018.1  āśramāṇāṃ ca sarveṣām ete sāmānyalakṣaṇāḥ | 
 BRP222.018.2  guṇās tathopadharmāś ca viprādīnām ime dvijāḥ || 18 || 
 
 
 BRP222.019.1  kṣātraṃ karma dvijasyoktaṃ vaiśyakarma tathāpadi | 
 BRP222.019.2  rājanyasya ca vaiśyoktaṃ śūdrakarmāṇi caitayoḥ || 19 || 
 
 
 BRP222.020.1  sasāmarthye sati tyājyam ubhābhyām api ca dvijāḥ | 
 BRP222.020.2  tad evāpadi kartavyaṃ na kuryāt karmasaṅkaram || 20 || 
 
 
 BRP222.021.1  ity ete kathitā viprā varṇadharmā mayādya vai | 
 BRP222.021.2  dharmam āśramiṇāṃ samyag bruvato 'pi nibodhata || 21 || 
 
 
 BRP222.022.1  bālaḥ kṛtopanayano vedāharaṇatatparaḥ | 
 BRP222.022.2  guror gehe vasan viprā brahmacārī samāhitaḥ || 22 || 
 
 
 BRP222.023.1  śaucācāraratas tatra kāryaṃ śuśrūṣaṇaṃ guroḥ | 
 BRP222.023.2  vratāni caratā grāhyo vedaś ca kṛtabuddhinā || 23 || 
 
 
 BRP222.024.1  ubhe sandhye raviṃ viprās tathaivāgniṃ samāhitaḥ | 
 BRP222.024.2  upatiṣṭhet tathā kuryād guror apy abhivādanam || 24 || 
 
 
 BRP222.025.1  sthite tiṣṭhed vrajed yāti nīcair āsīta cāsite | 
 BRP222.025.2  śiṣyo gurau dvijaśreṣṭhāḥ pratikūlaṃ ca santyajet || 25 || 
 
 
 BRP222.026.1  tenaivoktaṃ paṭhed vedaṃ nānyacittaḥ purasthitaḥ | 
 BRP222.026.2  anujñātaṃ ca bhikṣānnam aśnīyād guruṇā tataḥ || 26 || 
 
 
 BRP222.027.1  avagāhed apaḥ pūrvam ācāryeṇāvagāhitāḥ | 
 BRP222.027.2  samijjalādikaṃ cāsya kalyakalyam upānayet || 27 || 
 
 
 BRP222.028.1  gṛhītagrāhyavedaś ca tato 'nujñām avāpya vai | 
 BRP222.028.2  gārhasthyam āvaset prājño niṣpannaguruniṣkṛtiḥ || 28 || 
 
 
 BRP222.029.1  vidhināvāptadāras tu dhanaṃ prāpya svakarmaṇā | 
 BRP222.029.2  gṛhasthakāryam akhilaṃ kuryād viprāḥ svaśaktitaḥ || 29 || 
 
 
 BRP222.030.1  nirvāpeṇa pitṝn arcya yajñair devāṃs tathātithīn | 
 BRP222.030.2  annair munīṃś ca svādhyāyair apatyena prajāpatim || 30 || 
 
 
 BRP222.031.1  balikarmaṇā bhūtāni vāksatyenākhilaṃ jagat | 
 BRP222.031.2  prāpnoti lokān puruṣo nijakarmasamārjitān || 31 || 
 
 
 
 BRP222.032.1  bhikṣābhujaś ca ye kecit parivrāḍ brahmacāriṇaḥ | 
 BRP222.032.2  te 'py atra pratitiṣṭhanti gārhasthyaṃ tena vai param || 32 || 
 
 
 BRP222.033.1  vedāharaṇakāryeṇa tīrthasnānāya ca dvijāḥ | 
 BRP222.033.2  aṭanti vasudhāṃ viprāḥ pṛthivīdarśanāya ca || 33 || 
 
 
 BRP222.034.1  aniketā hy anāhārā ye tu sāyaṅgṛhās tu te | 
 BRP222.034.2  teṣāṃ gṛhasthaḥ satataṃ pratiṣṭhā yonir ucyate || 34 || 
 
 
 BRP222.035.1  teṣāṃ svāgatadānāni vaktavyaṃ madhuraṃ sadā | 
 BRP222.035.2  gṛhāgatānāṃ dadyāc ca śayanāsanabhojanam || 35 || 
 
 
 BRP222.036.1  atithir yasya bhagnāśo gṛhāt pratinivartate | 
 BRP222.036.2  sa dattvā duṣkṛtaṃ tasmai puṇyam ādāya gacchati || 36 || 
 
 
 BRP222.037.1  avajñānam ahaṅkāro dambhaś cāpi gṛhe sataḥ | 
 BRP222.037.2  parivādopaghātau ca pāruṣyaṃ ca na śasyate || 37 || 
 
 
 BRP222.038.1  yaś ca samyak karoty evaṃ gṛhasthaḥ paramaṃ vidhim | 
 BRP222.038.2  sarvabandhavinirmukto lokān āpnoti cottamān || 38 || 
 
 
 BRP222.039.1  vayaḥpariṇatau viprāḥ kṛtakṛtyo gṛhāśramī | 
 BRP222.039.2  putreṣu bhāryāṃ nikṣipya vanaṃ gacchet sahaiva vā || 39 || 
 
 
 BRP222.040.1  parṇamūlaphalāhāraḥ keśaśmaśrujaṭādharaḥ | 
 BRP222.040.2  bhūmiśāyī bhavet tatra muniḥ sarvātithir dvijāḥ || 40 || 
 
 
 BRP222.041.1  carmakāśakuśaiḥ kuryāt paridhānottarīyake | 
 BRP222.041.2  tadvat triṣavaṇaṃ snānaṃ śastam asya dvijottamāḥ || 41 || 
 
 
 BRP222.042.1  devatābhyarcanaṃ homaḥ sarvābhyāgatapūjanam | 
 BRP222.042.2  bhikṣā balipradānaṃ tu śastam asya praśasyate || 42 || 
 
 
 BRP222.043.1  vanyasnehena gātrāṇām abhyaṅgaś cāpi śasyate | 
 BRP222.043.2  tapasyā tasya viprendrāḥ śītoṣṇādisahiṣṇutā || 43 || 
 
 
 BRP222.044.1  yas tv etā niyataś caryā vānaprasthaś caren muniḥ | 
 BRP222.044.2  sa dahaty agnivad doṣāñ jayel lokāṃś ca śāśvatān || 44 || 
 
 
 BRP222.045.1  caturthaś cāśramo bhikṣoḥ procyate yo manīṣibhiḥ | 
 BRP222.045.2  tasya svarūpaṃ gadato budhyadhvaṃ mama sattamāḥ || 45 || 
 
 
 BRP222.046.1  putradravyakalatreṣu tyajet snehaṃ dvijottamāḥ | 
 BRP222.046.2  caturtham āśramasthānaṃ gacchen nirdhūtamatsaraḥ || 46 || 
 
 
 BRP222.047.1  traivarṇikāṃs tyajet sarvān ārambhān dvijasattamāḥ | 
 BRP222.047.2  mitrādiṣu samo maitraḥ samasteṣv eva jantuṣu || 47 || 
 
 
 BRP222.048.1  jarāyujāṇḍajādīnāṃ vāṅmanaḥkarmabhiḥ kvacit | 
 BRP222.048.2  yuktaḥ kurvīta na drohaṃ sarvasaṅgāṃś ca varjayet || 48 || 
 
 
 BRP222.049.1  ekarātrasthitir grāme pañcarātrasthitiḥ pure | 
 BRP222.049.2  tathā prītir na tiryakṣu dveṣo vā nāsya jāyate || 49 || 
 
 
 BRP222.050.1  prāṇayātrānimittaṃ ca vyaṅgāre 'bhuktavajjane | 
 BRP222.050.2  kāle praśastavarṇānāṃ bhikṣārthī paryaṭed gṛhān || 50 || 
 
 
 BRP222.051.1  alābhe na viṣādī syāl lābhe naiva ca harṣayet | 
 BRP222.051.2  prāṇayātrikamātraḥ syān mātrāsaṅgād vinirgataḥ || 51 || 
 
 
 
 BRP222.052.1  atipūjitalābhāṃs tu jugupsaṃ caiva sarvataḥ | 
 BRP222.052.2  atipūjitalābhais tu yatir mukto 'pi badhyate || 52 || 
 
 
 BRP222.053.1  kāmaḥ krodhas tathā darpo lobhamohādayaś ca ye | 
 BRP222.053.2  tāṃs tu doṣān parityajya parivrāṇ nirmamo bhavet || 53 || 
 
 
 BRP222.054.1  abhayaṃ sarvasattvebhyo dattvā yaś carate mahīm | 
 BRP222.054.2  tasya dehād vimuktasya bhayaṃ notpadyate kvacit || 54 || 
 
 
 BRP222.055.1  kṛtvāgnihotraṃ svaśarīrasaṃsthaṃ | 
 BRP222.055.2  śārīram agniṃ svamukhe juhoti | 
 BRP222.055.3  vipras tu bhikṣopagatair havirbhiś | 
 BRP222.055.4  citāgninā sa vrajati sma lokān || 55 || 
 
 
 BRP222.056.1  mokṣāśramaṃ yaś carate yathoktaṃ | 
 BRP222.056.2  śuciś ca saṅkalpitabuddhiyuktaḥ | 
 BRP222.056.3  anindhanaṃ jyotir iva praśāntaṃ | 
 BRP222.056.4  sa brahmalokaṃ vrajati dvijātiḥ || 56 || 
 
 
 
        Chapter 223: Rise and fall within the caste system (dialogue between Śiva and
          Umā)
         SS  358-360 
 munaya ūcuḥ: 
 
 BRP223.001.1  sarvajñas tvaṃ mahābhāga sarvabhūtahite rataḥ | 
 BRP223.001.2  bhūtaṃ bhavyaṃ bhaviṣyaṃ ca na te 'sty aviditaṃ mune || 1 || 
 
 
 BRP223.002.1  karmaṇā kena varṇānām adhamā jāyate gatiḥ | 
 BRP223.002.2  uttamā ca bhavet kena brūhi teṣāṃ mahāmate || 2 || 
 
 
 BRP223.003.1  śūdras tu karmaṇā kena brāhmaṇatvaṃ ca gacchati | 
 BRP223.003.2  śrotum icchāmahe kena brāhmaṇaḥ śūdratām iyāt || 3 || 
 
 vyāsa uvāca: 
 
 BRP223.004.1  himavacchikhare ramye nānādhātuvibhūṣite | 
 BRP223.004.2  nānādrumalatākīrṇe nānāścaryasamanvite || 4 || 
 
 
 BRP223.005.1  tatra sthitaṃ mahādevaṃ tripuraghnaṃ trilocanam | 
 BRP223.005.2  śailarājasutā devī praṇipatya sureśvaram || 5 || 
 
 
 BRP223.006.1  imaṃ praśnaṃ purā viprā apṛcchac cārulocanā | 
 BRP223.006.2  tad ahaṃ sampravakṣyāmi śṛṇudhvaṃ mama sattamāḥ || 6 || 
 
 umovāca: 
 
 BRP223.007.1  bhagavan bhaganetraghna pūṣṇo dantavināśana | 
 BRP223.007.2  dakṣakratuhara tryakṣa saṃśayo me mahān ayam || 7 || 
 
 
 BRP223.008.1  cāturvarṇyaṃ bhagavatā pūrvaṃ sṛṣṭaṃ svayambhuvā | 
 BRP223.008.2  kena karmavipākena vaiśyo gacchati śūdratām || 8 || 
 
 
 BRP223.009.1  vaiśyo vā kṣatriyaḥ kena dvijo vā kṣatriyo bhavet | 
 BRP223.009.2  pratilome kathaṃ deva śakyo dharmo nivartitum || 9 || 
 
 
 BRP223.010.1  kena vā karmaṇā vipraḥ śūdrayonau prajāyate | 
 BRP223.010.2  kṣatriyaḥ śūdratām eti kena vā karmaṇā vibho || 10 || 
 
 
 
 BRP223.011.1  etaṃ me saṃśayaṃ deva vada bhūtapate 'nagha | 
 BRP223.011.2  trayo varṇāḥ prakṛtyeha kathaṃ brāhmaṇyam āpnuyuḥ || 11 || 
 
 śiva uvāca: 
 
 BRP223.012.1  brāhmaṇyaṃ devi duṣprāpaṃ nisargād brāhmaṇaḥ śubhe | 
 BRP223.012.2  kṣatriyo vaiśyaśūdrau vā nisargād iti me matiḥ || 12 || 
 
 
 BRP223.013.1  karmaṇā duṣkṛteneha sthānād bhraśyati sa dvijaḥ | 
 BRP223.013.2  śreṣṭhaṃ varṇam anuprāpya tasmād ākṣipyate punaḥ || 13 || 
 
 
 BRP223.014.1  sthito brāhmaṇadharmeṇa brāhmaṇyam upajīvati | 
 BRP223.014.2  kṣatriyo vātha vaiśyo vā brahmabhūyaṃ sa gacchati || 14 || 
 
 
 BRP223.015.1  yaś ca vipratvam utsṛjya kṣatradharmān niṣevate | 
 BRP223.015.2  brāhmaṇyāt sa paribhraṣṭaḥ kṣatrayonau prajāyate || 15 || 
 
 
 BRP223.016.1  vaiśyakarma ca yo vipro lobhamohavyapāśrayaḥ | 
 BRP223.016.2  brāhmaṇyaṃ durlabhaṃ prāpya karoty alpamatiḥ sadā || 16 || 
 
 
 BRP223.017.1  sa dvijo vaiśyatām eti vaiśyo vā śūdratām iyāt | 
 BRP223.017.2  svadharmāt pracyuto vipras tataḥ śūdratvam āpnuyāt || 17 || 
 
 
 BRP223.018.1  tatrāsau nirayaṃ prāpto varṇabhraṣṭo bahiṣkṛtaḥ | 
 BRP223.018.2  brahmalokāt paribhraṣṭaḥ śūdrayonau prajāyate || 18 || 
 
 
 BRP223.019.1  kṣatriyo vā mahābhāge vaiśyo vā dharmacāriṇi | 
 BRP223.019.2  svāni karmāṇy apākṛtya śūdrakarma niṣevate || 19 || 
 
 
 BRP223.020.1  svasthānāt sa paribhraṣṭo varṇasaṅkaratāṃ gataḥ | 
 BRP223.020.2  brāhmaṇaḥ kṣatriyo vaiśyaḥ śūdratvaṃ yāti tādṛśaḥ || 20 || 
 
 
 BRP223.021.1  yas tu śūdraḥ svadharmeṇa jñānavijñānavāñ śuciḥ | 
 BRP223.021.2  dharmajño dharmanirataḥ sa dharmaphalam aśnute || 21 || 
 
 
 BRP223.022.1  idaṃ caivāparaṃ devi brahmaṇā samudāhṛtam | 
 BRP223.022.2  adhyātmaṃ naiṣṭhikī siddhir dharmakāmair niṣevyate || 22 || 
 
 
 BRP223.023.1  ugrānnaṃ garhitaṃ devi gaṇānnaṃ śrāddhasūtakam | 
 BRP223.023.2  ghuṣṭānnaṃ naiva bhoktavyaṃ śūdrānnaṃ naiva vā kvacit || 23 || 
 
 
 BRP223.024.1  śūdrānnaṃ garhitaṃ devi sadā devair mahātmabhiḥ | 
 BRP223.024.2  pitāmahamukhotsṛṣṭaṃ pramāṇam iti me matiḥ || 24 || 
 
 
 BRP223.025.1  śūdrānnenāvaśeṣeṇa jaṭhare mriyate dvijaḥ | 
 BRP223.025.2  āhitāgnis tathā yajvā sa śūdragatibhāg bhavet || 25 || 
 
 
 BRP223.026.1  tena śūdrānnaśeṣeṇa brahmasthānād apākṛtaḥ | 
 BRP223.026.2  brāhmaṇaḥ śūdratām eti nāsti tatra vicāraṇā || 26 || 
 
 
 BRP223.027.1  yasyānnenāvaśeṣeṇa jaṭhare mriyate dvijaḥ | 
 BRP223.027.2  tāṃ tāṃ yoniṃ vrajed vipro yasyānnam upajīvati || 27 || 
 
 
 BRP223.028.1  brāhmaṇatvaṃ sukhaṃ prāpya durlabhaṃ yo 'vamanyate | 
 BRP223.028.2  abhojyānnāni vāśnāti sa dvijatvāt pateta vai || 28 || 
 
 
 
 BRP223.029.1  surāpo brahmahā steyī cauro bhagnavrato 'śuciḥ | 
 BRP223.029.2  svādhyāyavarjitaḥ pāpo lubdho naikṛtikaḥ śaṭhaḥ || 29 || 
 
 
 BRP223.030.1  avratī vṛṣalībhartā kuṇḍāśī somavikrayī | 
 BRP223.030.2  vihīnasevī vipro hi patate brahmayonitaḥ || 30 || 
 
 
 BRP223.031.1  gurutalpī gurudveṣī gurukutsāratiś ca yaḥ | 
 BRP223.031.2  brahmadviḍ vāpi patati brāhmaṇo brahmayonitaḥ || 31 || 
 
 
 BRP223.032.1  ebhis tu karmabhir devi śubhair ācaritais tathā | 
 BRP223.032.2  śūdro brāhmaṇatāṃ gacched vaiśyaḥ kṣatriyatāṃ vrajet || 32 || 
 
 
 BRP223.033.1  śūdraḥ karmāṇi sarvāṇi yathānyāyaṃ yathāvidhi | 
 BRP223.033.2  sarvātithyam upātiṣṭhañ śeṣānnakṛtabhojanaḥ || 33 || 
 
 
 BRP223.034.1  śuśrūṣāṃ paricaryāṃ yo jyeṣṭhavarṇe prayatnataḥ | 
 BRP223.034.2  kuryād avimanāḥ śreṣṭhaḥ satataṃ satpathe sthitaḥ || 34 || 
 
 
 BRP223.035.1  devadvijātisatkartā sarvātithyakṛtavrataḥ | 
 BRP223.035.2  ṛtukālābhigāmī ca niyato niyatāśanaḥ || 35 || 
 
 
 BRP223.036.1  dakṣaḥ śiṣṭajanānveṣī śeṣānnakṛtabhojanaḥ | 
 BRP223.036.2  vṛthā māṃsaṃ na bhuñjīta śūdro vaiśyatvam ṛcchati || 36 || 
 
 
 BRP223.037.1  ṛtavāg anahaṃvādī nirdvandvaḥ sāmakovidaḥ | 
 BRP223.037.2  yajate nityayajñaiś ca svādhyāyaparamaḥ śuciḥ || 37 || 
 
 
 BRP223.038.1  dānto brāhmaṇasatkartā sarvavarṇānasūyakaḥ | 
 BRP223.038.2  gṛhasthavratam ātiṣṭhan dvikālakṛtabhojanaḥ || 38 || 
 
 
 BRP223.039.1  śeṣāśī vijitāhāro niṣkāmo nirahaṃvadaḥ | 
 BRP223.039.2  agnihotram upāsīno juhvānaś ca yathāvidhi || 39 || 
 
 
 BRP223.040.1  sarvātithyam upātiṣṭhañ śeṣānnakṛtabhojanaḥ | 
 BRP223.040.2  tretāgnimātravihitaṃ vaiśyo bhavati ca dvijaḥ || 40 || 
 
 
 BRP223.041.1  sa vaiśyaḥ kṣatriyakule śucir mahati jāyate | 
 BRP223.041.2  sa vaiśyaḥ kṣatriyo jāto janmaprabhṛti saṃskṛtaḥ || 41 || 
 
 
 BRP223.042.1  upanīto vrataparo dvijo bhavati saṃskṛtaḥ | 
 BRP223.042.2  dadāti yajate yajñaiḥ samṛddhair āptadakṣiṇaiḥ || 42 || 
 
 
 BRP223.043.1  adhītya svargam anvicchaṃs tretāgniśaraṇaḥ sadā | 
 BRP223.043.2  ārdrahastaprado nityaṃ prajā dharmeṇa pālayan || 43 || 
 
 
 BRP223.044.1  satyaḥ satyāni kurute nityaṃ yaḥ śuddhidarśanaḥ | 
 BRP223.044.2  dharmadaṇḍena nirdagdho dharmakāmārthasādhakaḥ || 44 || 
 
 
 BRP223.045.1  yantritaḥ kāryakaraṇaiḥ ṣaḍbhāgakṛtalakṣaṇaḥ | 
 BRP223.045.2  grāmyadharmān na seveta svacchandenārthakovidaḥ || 45 || 
 
 
 BRP223.046.1  ṛtukāle tu dharmātmā patnīm upāśrayet sadā | 
 BRP223.046.2  sadopavāsī niyataḥ svādhyāyanirataḥ śuciḥ || 46 || 
 
 
 BRP223.047.1  vahiskāntarite nityaṃ śayāno 'sti sadā gṛhe | 
 BRP223.047.2  sarvātithyaṃ trivargasya kurvāṇaḥ sumanāḥ sadā || 47 || 
 
 
 BRP223.048.1  śūdrāṇāṃ cānnakāmānāṃ nityaṃ siddham iti bruvan | 
 BRP223.048.2  svārthād vā yadi vā kāmān na kiñcid upalakṣayet || 48 || 
 
 
 
 BRP223.049.1  pitṛdevātithikṛte sādhanaṃ kurute ca yat | 
 BRP223.049.2  svaveśmani yathānyāyam upāste bhaikṣyam eva ca || 49 || 
 
 
 BRP223.050.1  dvikālam agnihotraṃ ca juhvāno vai yathāvidhi | 
 BRP223.050.2  gobrāhmaṇahitārthāya raṇe cābhimukho hataḥ || 50 || 
 
 
 BRP223.051.1  tretāgnimantrapūtena samāviśya dvijo bhavet | 
 BRP223.051.2  jñānavijñānasampannaḥ saṃskṛto vedapāragaḥ || 51 || 
 
 
 BRP223.052.1  vaiśyo bhavati dharmātmā kṣatriyaḥ svena karmaṇā | 
 BRP223.052.2  etaiḥ karmaphalair devi nyūnajātikulodbhavaḥ || 52 || 
 
 
 BRP223.053.1  śūdro 'py āgamasampanno dvijo bhavati saṃskṛtaḥ | 
 BRP223.053.2  brāhmaṇo vāpy asadvṛttaḥ sarvasaṅkarabhojanaḥ || 53 || 
 
 
 BRP223.054.1  sa brāhmaṇyaṃ samutsṛjya śūdro bhavati tādṛśaḥ | 
 BRP223.054.2  karmabhiḥ śucibhir devī śuddhātmā vijitendriyaḥ || 54 || 
 
 
 BRP223.055.1  śūdro 'pi dvijavat sevya iti brahmābravīt svayam | 
 BRP223.055.2  svabhāvakarmaṇā caiva yatra śūdro 'dhitiṣṭhati || 55 || 
 
 
 BRP223.056.1  viśuddhaḥ sa dvijātibhyo vijñeya iti me matiḥ | 
 BRP223.056.2  na yonir nāpi saṃskāro na śrutir na ca santatiḥ || 56 || 
 
 
 BRP223.057.1  kāraṇāni dvijatvasya vṛttam eva tu kāraṇam | 
 BRP223.057.2  sarvo 'yaṃ brāhmaṇo loke vṛttena tu vidhīyate || 57 || 
 
 
 BRP223.058.1  vṛtte sthitaś ca śūdro 'pi brāhmaṇatvaṃ ca gacchati | 
 BRP223.058.2  brahmasvabhāvaḥ suśroṇi samaḥ sarvatra me mataḥ || 58 || 
 
 
 BRP223.059.1  nirguṇaṃ nirmalaṃ brahma yatra tiṣṭhati sa dvijaḥ | 
 BRP223.059.2  ete ye vimalā devi sthānabhāvanidarśakāḥ || 59 || 
 
 
 BRP223.060.1  svayaṃ ca varadenoktā brahmaṇā sṛjatā prajāḥ | 
 BRP223.060.2  brahmaṇo hi mahat kṣetraṃ loke carati pādavat || 60 || 
 
 
 BRP223.061.1  yat tatra bījaṃ patati sā kṛṣiḥ pretya bhāvinī | 
 BRP223.061.2  santuṣṭena sadā bhāvyaṃ satpathālambinā sadā || 61 || 
 
 
 BRP223.062.1  brāhmaṃ hi mārgam ākramya vartitavyaṃ bubhūṣatā | 
 BRP223.062.2  saṃhitādhyāyinā bhāvyaṃ gṛhe vai gṛhamedhinā || 62 || 
 
 
 BRP223.063.1  nityaṃ svādhyāyayuktena na cādhyayanajīvinā | 
 BRP223.063.2  evambhūto hi yo vipraḥ satataṃ satpathe sthitaḥ || 63 || 
 
 
 BRP223.064.1  āhitāgnir adhīyāno brahmabhūyāya kalpate | 
 BRP223.064.2  brāhmaṇyaṃ devi samprāpya rakṣitavyaṃ yatātmanā || 64 || 
 
 
 BRP223.065.1  yonipratigrahādānaiḥ karmabhiś ca śucismite | 
 BRP223.065.2  etat te guhyam ākhyātaṃ yathā śūdro bhaved dvijaḥ | 
 BRP223.065.3  brāhmaṇo vā cyuto dharmād yathā śūdratvam āpnuyāt || 65 || 
 
 
 
 
        Chapter 224: On the effects of actions (dialogue between Śiva and Umā, cont.)
         SS  360-362 
 umovāca: 
 
 BRP224.001.1  bhagavan sarvabhūteśa surāsuranamaskṛta | 
 BRP224.001.2  dharmādharme nṛṇāṃ deva brūhi me saṃśayaṃ vibho || 1 || 
 
 
 BRP224.002.1  karmaṇā manasā vācā trividhair dehinaḥ sadā | 
 BRP224.002.2  badhyante bandhanaiḥ kair vā mucyante vā kathaṃ vada || 2 || 
 
 
 BRP224.003.1  kena śīlena vai deva karmaṇā kīdṛśena vā | 
 BRP224.003.2  samācārair guṇaiḥ kair vā svargaṃ yāntīha mānavāḥ || 3 || 
 
 śiva uvāca: 
 
 BRP224.004.1  devi dharmārthatattvajñe dharmanitye ume sadā | 
 BRP224.004.2  sarvaprāṇihitaḥ praśnaḥ śrūyatāṃ buddhivardhanaḥ || 4 || 
 
 
 BRP224.005.1  satyadharmaratāḥ śāntāḥ sarvaliṅgavivarjitāḥ | 
 BRP224.005.2  nādharmeṇa na dharmeṇa badhyante chinnasaṃśayāḥ || 5 || 
 
 
 BRP224.006.1  pralayotpattitattvajñāḥ sarvajñāḥ sarvadarśinaḥ | 
 BRP224.006.2  vītarāgā vimucyante puruṣāḥ karmabandhanaiḥ || 6 || 
 
 
 BRP224.007.1  karmaṇā manasā vācā ye na hiṃsanti kiñcana | 
 BRP224.007.2  ye na majjanti kasmiṃścit te na badhnanti karmabhiḥ || 7 || 
 
 
 BRP224.008.1  prāṇātipātād viratāḥ śīlavanto dayānvitāḥ | 
 BRP224.008.2  tulyadveṣyapriyā dāntā mucyante karmabandhanaiḥ || 8 || 
 
 
 BRP224.009.1  sarvabhūtadayāvanto viśvāsyāḥ sarvajantuṣu | 
 BRP224.009.2  tyaktahiṃsrasamācārās te narāḥ svargagāminaḥ || 9 || 
 
 
 BRP224.010.1  parasvanirmamā nityaṃ paradāravivarjikāḥ | 
 BRP224.010.2  dharmalabdhārthabhoktāras te narāḥ svargagāminaḥ || 10 || 
 
 
 BRP224.011.1  mātṛvat svasṛvac caiva nityaṃ duhitṛvac ca ye | 
 BRP224.011.2  paradāreṣu vartante te narāḥ svargagāminaḥ || 11 || 
 
 
 BRP224.012.1  svadāraniratā ye ca ṛtukālābhigāminaḥ | 
 BRP224.012.2  agrāmyasukhabhogāś ca te narāḥ svargagāminaḥ || 12 || 
 
 
 BRP224.013.1  stainyān nivṛttāḥ satataṃ santuṣṭāḥ svadhanena ca | 
 BRP224.013.2  svabhāgyāny upajīvanti te narāḥ svargagāminaḥ || 13 || 
 
 
 BRP224.014.1  paradāreṣu ye nityaṃ cāritrāvṛtalocanāḥ | 
 BRP224.014.2  jitendriyāḥ śīlaparās te narāḥ svargagāminaḥ || 14 || 
 
 
 BRP224.015.1  eṣa daivakṛto mārgaḥ sevitavyaḥ sadā naraiḥ | 
 BRP224.015.2  akaṣāyakṛtaś caiva mārgaḥ sevyaḥ sadā budhaiḥ || 15 || 
 
 
 BRP224.016.1  avṛthāpakṛtaś caiva mārgaḥ sevyaḥ sadā budhaiḥ | 
 BRP224.016.2  dānakarmatapoyuktaḥ śīlaśaucadayātmakaḥ | 
 BRP224.016.3  svargamārgam abhīpsadbhir na sevyas tv ata uttaraḥ || 16 || 
 
 umovāca: 
 
 BRP224.017.1  vācā tu badhyate yena mucyate hy athavā punaḥ | 
 BRP224.017.2  tāni karmāṇi me deva vada bhūtapate 'nagha || 17 || 
 
 śiva uvāca: 
 
 BRP224.018.1  ātmahetoḥ parārthe vā adharmāśritam eva ca | 
 BRP224.018.2  ye mṛṣā na vadantīha te narāḥ svargagāminaḥ || 18 || 
 
 
 
 BRP224.019.1  vṛttyarthaṃ dharmahetor vā kāmakārāt tathaiva ca | 
 BRP224.019.2  anṛtaṃ ye na bhāṣante te narāḥ svargagāminaḥ || 19 || 
 
 
 BRP224.020.1  ślakṣṇāṃ vāṇīṃ svacchavarṇāṃ madhurāṃ pāpavarjitām | 
 BRP224.020.2  svagatenābhibhāṣante te narāḥ svargagāminaḥ || 20 || 
 
 
 BRP224.021.1  paruṣaṃ ye na bhāṣante kaṭukaṃ niṣṭhuraṃ tathā | 
 BRP224.021.2  na paiśunyaratāḥ santas te narāḥ svargagāminaḥ || 21 || 
 
 
 BRP224.022.1  piśunaṃ na prabhāṣante mitrabhedakaraṃ tathā | 
 BRP224.022.2  parapīḍākaraṃ caiva te narāḥ svargagāminaḥ || 22 || 
 
 
 BRP224.023.1  ye varjayanti paruṣaṃ paradrohaṃ ca mānavāḥ | 
 BRP224.023.2  sarvabhūtasamā dāntās te narāḥ svargagāminaḥ || 23 || 
 
 
 BRP224.024.1  śaṭhapralāpād viratā viruddhaparivarjakāḥ | 
 BRP224.024.2  saumyapralāpino nityaṃ te narāḥ svargagāminaḥ || 24 || 
 
 
 BRP224.025.1  na kopād vyāharante ye vācaṃ hṛdayadāriṇīm | 
 BRP224.025.2  śāntiṃ vindanti ye kruddhās te narāḥ svargagāminaḥ || 25 || 
 
 
 BRP224.026.1  eṣa vāṇīkṛto devi dharmaḥ sevyaḥ sadā naraiḥ | 
 BRP224.026.2  śubhasatyaguṇair nityaṃ varjanīyā mṛṣā budhaiḥ || 26 || 
 
 umovāca: 
 
 BRP224.027.1  manasā badhyate yena karmaṇā puruṣaḥ sadā | 
 BRP224.027.2  tan me brūhi mahābhāga devadeva pinākadhṛk || 27 || 
 
 maheśvara uvāca: 
 
 BRP224.028.1  mānaseneha dharmeṇa saṃyuktāḥ puruṣāḥ sadā | 
 BRP224.028.2  svargaṃ gacchanti kalyāṇi tan me kīrtayataḥ śṛṇu || 28 || 
 
 
 BRP224.029.1  duṣpraṇītena manasā duṣpraṇītāntarākṛtiḥ | 
 BRP224.029.2  naro badhyeta yeneha śṛṇu vā taṃ śubhānane || 29 || 
 
 
 BRP224.030.1  araṇye vijane nyastaṃ parasvaṃ dṛśyate yadā | 
 BRP224.030.2  manasāpi na gṛhṇanti te narāḥ svargagāminaḥ || 30 || 
 
 
 BRP224.031.1  tathaiva paradārān ye kāmavṛttā rahogatāḥ | 
 BRP224.031.2  manasāpi na hiṃsanti te narāḥ svargagāminaḥ || 31 || 
 
 
 BRP224.032.1  śatruṃ mitraṃ ca ye nityaṃ tulyena manasā narāḥ | 
 BRP224.032.2  bhajanti maitryaṃ saṅgamya te narāḥ svargagāminaḥ || 32 || 
 
 
 BRP224.033.1  śrutavanto dayāvantaḥ śucayaḥ satyasaṅgarāḥ | 
 BRP224.033.2  svair arthaiḥ parisantuṣṭās te narāḥ svargagāminaḥ || 33 || 
 
 
 BRP224.034.1  avairā ye tv anāyāsā maitracittaratāḥ sadā | 
 BRP224.034.2  sarvabhūtadayāvantas te narāḥ svargagāminaḥ || 34 || 
 
 
 BRP224.035.1  jñātavantaḥ kriyāvantaḥ kṣamāvantaḥ suhṛtpriyāḥ | 
 BRP224.035.2  dharmādharmavido nityaṃ te narāḥ svargagāminaḥ || 35 || 
 
 
 BRP224.036.1  śubhānām aśubhānāṃ ca karmaṇāṃ phalasañcaye | 
 BRP224.036.2  nirākāṅkṣāś ca ye devi te narāḥ svargagāminaḥ || 36 || 
 
 
 
 BRP224.037.1  pāpopetān varjayanti devadvijaparāḥ sadā | 
 BRP224.037.2  samutthānam anuprāptās te narāḥ svargagāminaḥ || 37 || 
 
 
 BRP224.038.1  śubhaiḥ karmaphalair devi mayaite parikīrtitāḥ | 
 BRP224.038.2  svargamārgaparā bhūyaḥ kiṃ tvaṃ śrotum ihecchasi || 38 || 
 
 umovāca: 
 
 BRP224.039.1  mahān me saṃśayaḥ kaścin martyān prati maheśvara | 
 BRP224.039.2  tasmāt tvaṃ nipuṇenādya mama vyākhyātum arhasi || 39 || 
 
 
 BRP224.040.1  kenāyur labhate dīrghaṃ karmaṇā puruṣaḥ prabho | 
 BRP224.040.2  tapasā vāpi deveśa kenāyur labhate mahat || 40 || 
 
 
 BRP224.041.1  kṣīṇāyuḥ kena bhavati karmaṇā bhuvi mānavaḥ | 
 BRP224.041.2  vipākaṃ karmaṇāṃ deva vaktum arhasy anindita || 41 || 
 
 
 BRP224.042.1  apare ca mahābhāgyā mandabhāgyās tathā pare | 
 BRP224.042.2  akulīnāḥ kulīnāś ca sambhavanti tathā pare || 42 || 
 
 
 BRP224.043.1  durdarśāḥ kecid ābhānti narāḥ kāṣṭhamayā iva | 
 BRP224.043.2  priyadarśās tathā cānye darśanād eva mānavāḥ || 43 || 
 
 
 BRP224.044.1  duṣprajñāḥ kecid ābhānti kecid ābhānti paṇḍitāḥ | 
 BRP224.044.2  mahāprajñās tathā cānye jñānavijñānabhāvinaḥ || 44 || 
 
 
 BRP224.045.1  alpavācās tathā kecin mahāvācās tathā pare | 
 BRP224.045.2  dṛśyante puruṣā deva tato vyākhyātum arhasi || 45 || 
 
 śiva uvāca: 
 
 BRP224.046.1  hanta te 'haṃ pravakṣyāmi devi karmaphalodayam | 
 BRP224.046.2  martyaloke naraḥ sarvo yena svaṃ phalam aśnute || 46 || 
 
 
 BRP224.047.1  prāṇātipātī yogīndro daṇḍahasto naraḥ sadā | 
 BRP224.047.2  nityam udyataśastraś ca hanti bhūtagaṇān naraḥ || 47 || 
 
 
 BRP224.048.1  nirdayaḥ sarvabhūtebhyo nityam udvegakārakaḥ | 
 BRP224.048.2  api kīṭapataṅgānām aśaraṇyaḥ sunirghṛṇaḥ || 48 || 
 
 
 BRP224.049.1  evambhūto naro devi nirayaṃ pratipadyate | 
 BRP224.049.2  viparītas tu dharmātmā svarūpeṇābhijāyate || 49 || 
 
 
 BRP224.050.1  nirayaṃ yāti hiṃsātmā yāti svargam ahiṃsakaḥ | 
 BRP224.050.2  yātanāṃ niraye raudrāṃ sakṛcchrāṃ labhate naraḥ || 50 || 
 
 
 BRP224.051.1  yaḥ kaścin nirayāt tasmāt samuttarati karhicit | 
 BRP224.051.2  mānuṣyaṃ labhate vāpi hīnāyus tatra jāyate || 51 || 
 
 
 BRP224.052.1  pāpena karmaṇā devi yukto hiṃsādibhir yataḥ | 
 BRP224.052.2  ahitaḥ sarvabhūtānāṃ hīnāyur upajāyate || 52 || 
 
 
 BRP224.053.1  śubhena karmaṇā devi prāṇighātavivarjitaḥ | 
 BRP224.053.2  śubhena karmaṇā devi prāṇighātavivarjitaḥ | 
 BRP224.053.3  nikṣiptaśastro nirdaṇḍo na hiṃsati kadācana || 53 || 
 
 
 
 BRP224.054.1  na ghātayati no hanti ghnantaṃ naivānumodate | 
 BRP224.054.2  sarvabhūteṣu sasneho yathātmani tathā pare || 54 || 
 
 
 BRP224.055.1  īdṛśaḥ puruṣo nityaṃ devi devatvam aśnute | 
 BRP224.055.2  upapannān sukhān bhogān sadāśnāti mudā yutaḥ || 55 || 
 
 
 BRP224.056.1  atha cen mānuṣe loke kadācid upapadyate | 
 BRP224.056.2  eṣa dīrghāyuṣāṃ mārgaḥ suvṛttānāṃ sukarmaṇām | 
 BRP224.056.3  prāṇihiṃsāvimokṣeṇa brahmaṇā samudīritaḥ || 56 || 
 
 
 
        Chapter 225: On rebirth (dialogue between Śiva and Umā, cont.)
         SS  362-363 
 umovāca: 
 
 BRP225.001.1  kiṃśīlaḥ kiṃsamācāraḥ puruṣaḥ kaiś ca karmabhiḥ | 
 BRP225.001.2  svargaṃ samabhipadyeta sampradānena kena vā || 1 || 
 
 maheśvara uvāca: 
 
 BRP225.002.1  dātā brāhmaṇasatkartā dīnārtakṛpaṇādiṣu | 
 BRP225.002.2  bhakṣabhojyānnapānānāṃ vāsasāṃ ca mahāmatiḥ || 2 || 
 
 
 BRP225.003.1  pratiśrayān sabhāḥ kuryāt prapāḥ puṣkariṇīs tathā | 
 BRP225.003.2  nityakādīni karmāṇi karoti prayataḥ śuciḥ || 3 || 
 
 
 BRP225.004.1  āsanaṃ śayanaṃ yānaṃ gṛhaṃ ratnaṃ dhanaṃ tathā | 
 BRP225.004.2  sasyajātāni sarvāṇi sakṣetrāṇy atha yoṣitaḥ || 4 || 
 
 
 BRP225.005.1  supraśāntamanā nityaṃ yaḥ prayacchati mānavaḥ | 
 BRP225.005.2  evambhūto naro devi devaloke 'bhijāyate || 5 || 
 
 
 BRP225.006.1  tatroṣya suciraṃ kālaṃ bhuktvā bhogān anuttamān | 
 BRP225.006.2  sahāpsarobhir mudito ramitvā nandanādiṣu || 6 || 
 
 
 BRP225.007.1  tasmāc cyuto maheśāni mānuṣeṣūpajāyate | 
 BRP225.007.2  mahābhāgakule devi dhanadhānyasamācite || 7 || 
 
 
 BRP225.008.1  tatra kāmaguṇaiḥ sarvaiḥ samupeto mudānvitaḥ | 
 BRP225.008.2  mahākāryo mahābhogo dhanī bhavati mānavaḥ || 8 || 
 
 
 BRP225.009.1  ete devi mahābhāgāḥ prāṇino dānaśālinaḥ | 
 BRP225.009.2  brahmaṇā vai purā proktāḥ sarvasya priyadarśanāḥ || 9 || 
 
 
 BRP225.010.1  apare mānavā devi pradānakṛpaṇā dvijāḥ | 
 BRP225.010.2  ye 'nnāni na prayacchanti vidyamāne 'py abuddhayaḥ || 10 || 
 
 
 BRP225.011.1  dīnāndhakṛpaṇān dṛṣṭvā bhikṣukān atithīn api | 
 BRP225.011.2  yācyamānā nivartante jihvālobhasamanvitāḥ || 11 || 
 
 
 BRP225.012.1  na dhanāni na vāsāṃsi na bhogān na ca kāñcanam | 
 BRP225.012.2  na gāś ca nānnavikṛtiṃ prayacchanti kadācana || 12 || 
 
 
 BRP225.013.1  apralubdhāś ca ye lubdhā nāstikā dānavarjitaḥ | 
 BRP225.013.2  evambhūtā narā devi nirayaṃ yānty abuddhayaḥ || 13 || 
 
 
 BRP225.014.1  te vai manuṣyatāṃ yānti yadā kālasya paryayāt | 
 BRP225.014.2  dhanarikte kule janma labhante svalpabuddhayaḥ || 14 || 
 
 
 BRP225.015.1  kṣutpipāsāparītāś ca sarvalokabahiṣkṛtāḥ | 
 BRP225.015.2  nirāśāḥ sarvabhogebhyo jīvanty adharmajīvikāḥ || 15 || 
 
 
 
 BRP225.016.1  alpabhogakule jātā alpabhogaratā narāḥ | 
 BRP225.016.2  anena karmaṇā devi bhavanty adhanino narāḥ || 16 || 
 
 
 BRP225.017.1  apare dambhino nityaṃ māninaḥ parato ratāḥ | 
 BRP225.017.2  āsanārhasya ye pīṭhaṃ na yacchanty alpacetasaḥ || 17 || 
 
 
 BRP225.018.1  mārgārhasya ca ye mārgaṃ na prayacchanty abuddhayaḥ | 
 BRP225.018.2  arghārhān na ca saṃskārair arcayanti yathāvidhi || 18 || 
 
 
 BRP225.019.1  pādyam ācamanīyaṃ vā prayacchanty abhibuddhayaḥ | 
 BRP225.019.2  śubhaṃ cābhimataṃ premṇā guruṃ nābhivadanti ye || 19 || 
 
 
 BRP225.020.1  abhimānapravṛddhena lobhena samam āsthitāḥ | 
 BRP225.020.2  sammānyāṃś cāvamanyante vṛddhān paribhavanti ca || 20 || 
 
 
 BRP225.021.1  evaṃvidhā narā devi sarve nirayagāminaḥ | 
 BRP225.021.2  te ced yadi narās tasmān nirayād uttaranti ca || 21 || 
 
 
 BRP225.022.1  varṣapūgais tato janma labhante kutsite kule | 
 BRP225.022.2  śvapākapulkasādīnāṃ kutsitānām acetasām || 22 || 
 
 
 BRP225.023.1  kuleṣu te 'bhijāyante guruvṛddhopatāpinaḥ | 
 BRP225.023.2  na dambhī na ca mānī yo devatātithipūjakaḥ || 23 || 
 
 
 BRP225.024.1  lokapūjyo namaskartā prasūto madhuraṃ vacaḥ | 
 BRP225.024.2  sarvakarmapriyakaraḥ sarvabhūtapriyaḥ sadā || 24 || 
 
 
 BRP225.025.1  adveṣī sumukhaḥ ślakṣṇaḥ snigdhavāṇīpradaḥ sadā | 
 BRP225.025.2  svāgatenaiva sarveṣāṃ bhūtānām avihiṃsakaḥ || 25 || 
 
 
 BRP225.026.1  yathārthaṃ satkriyāpūrvam arcayann avatiṣṭhate | 
 BRP225.026.2  mārgārhāya dadan mārgaṃ gurum abhyarcayan sadā || 26 || 
 
 
 BRP225.027.1  atithipragraharatas tathābhyāgatapūjakaḥ | 
 BRP225.027.2  evambhūto naro devi svargatiṃ pratipadyate || 27 || 
 
 
 BRP225.028.1  tato mānuṣyam āsādya viśiṣṭakulajo bhavet | 
 BRP225.028.2  tatrāsau vipulair bhogaiḥ sarvaratnasamāyutaḥ || 28 || 
 
 
 BRP225.029.1  yathārhadātā cārheṣu dharmacaryāparo bhavet | 
 BRP225.029.2  sammataḥ sarvabhūtānāṃ sarvalokanamaskṛtaḥ || 29 || 
 
 
 BRP225.030.1  svakarmaphalam āpnoti svayam eva naraḥ sadā | 
 BRP225.030.2  eṣa dharmo mayā prokto vidhātrā svayam īritaḥ || 30 || 
 
 
 BRP225.031.1  yas tu raudrasamācāraḥ sarvasattvabhayaṅkaraḥ | 
 BRP225.031.2  hastābhyāṃ yadi vā padbhyāṃ rajjvā daṇḍena vā punaḥ || 31 || 
 
 
 BRP225.032.1  loṣṭaiḥ stambhair upāyair vā jantūn bādheta śobhane | 
 BRP225.032.2  hiṃsārthaṃ niṣkṛtiprajñaḥ prodvejayati caiva hi || 32 || 
 
 
 BRP225.033.1  upakrāmati jantūṃś ca udvegajananaḥ sadā | 
 BRP225.033.2  evaṃ śīlasamācāro nirayaṃ pratipadyate || 33 || 
 
 
 BRP225.034.1  sa cen manuṣyatāṃ gacched yadi kālasya paryayāt | 
 BRP225.034.2  bahvābādhāparikliṣṭe kule jayati so 'dhame || 34 || 
 
 
 BRP225.035.1  lokadviṣṭo 'dhamaḥ puṃsāṃ svayaṃ karmakṛtaiḥ phalaiḥ | 
 BRP225.035.2  eṣa devi manuṣyeṣu boddhavyo jñātibandhuṣu || 35 || 
 
 
 
 BRP225.036.1  aparaḥ sarvabhūtāni dayāvān anupaśyati | 
 BRP225.036.2  maitrī dṛṣṭiḥ pitṛsamo nirvairo niyatendriyaḥ || 36 || 
 
 
 BRP225.037.1  nodvejayati bhūtāni na ca hanti dayāparaḥ | 
 BRP225.037.2  hastapādaiś ca niyatair viśvāsyaḥ sarvajantuṣu || 37 || 
 
 
 BRP225.038.1  na rajjvā na ca daṇḍena na loṣṭair nāyudhena ca | 
 BRP225.038.2  udvejayati bhūtāni śubhakarmā dayāparaḥ || 38 || 
 
 
 BRP225.039.1  evaṃ śīlasamācāraḥ svarge samupajāyate | 
 BRP225.039.2  tatrāsau bhavane divye mudā vasati devavat || 39 || 
 
 
 BRP225.040.1  sa cet svargakṣayān martyo manuṣyeṣūpajāyate | 
 BRP225.040.2  alpāyāso nirātaṅkaḥ sa jātaḥ sukham edhate || 40 || 
 
 
 BRP225.041.1  sukhabhāgī nirāyāso nirudvegaḥ sadā naraḥ | 
 BRP225.041.2  eṣa devi satāṃ mārgo bādhā yatra na vidyate || 41 || 
 
 umovāca: 
 
 BRP225.042.1  ime manuṣyā dṛśyante ūhāpohaviśāradāḥ | 
 BRP225.042.2  jñānavijñānasampannāḥ prajñāvanto 'rthakovidāḥ || 42 || 
 
 
 BRP225.043.1  duṣprajñāś cāpare deva jñānavijñānavarjitāḥ | 
 BRP225.043.2  kena karmavipākena prajñāvān puruṣo bhavet || 43 || 
 
 
 BRP225.044.1  alpaprajño virūpākṣa kathaṃ bhavati mānavaḥ | 
 BRP225.044.2  evaṃ tvaṃ saṃśayaṃ chindhi sarvadharmabhṛtāṃ vara || 44 || 
 
 
 BRP225.045.1  jātyandhāś cāpare deva rogārtāś cāpare tathā | 
 BRP225.045.2  narāḥ klībāś ca dṛśyante kāraṇaṃ brūhi tatra vai || 45 || 
 
 maheśvara uvāca: 
 
 BRP225.046.1  brāhmaṇān vedaviduṣaḥ siddhān dharmavidas tathā | 
 BRP225.046.2  paripṛcchanty aharahaḥ kuśalākuśalaṃ sadā || 46 || 
 
 
 BRP225.047.1  varjayanto 'śubhaṃ karma sevamānāḥ śubhaṃ tathā | 
 BRP225.047.2  labhante svargatiṃ nityam iha loke yathāsukham || 47 || 
 
 
 BRP225.048.1  sa cen manuṣyatāṃ yāti medhāvī tatra jāyate | 
 BRP225.048.2  śrutaṃ yajñānugaṃ yasya kalyāṇam upajāyate || 48 || 
 
 
 BRP225.049.1  paradāreṣu ye cāpi cakṣur duṣṭaṃ prayuñjate | 
 BRP225.049.2  tena duṣṭasvabhāvena jātyandhās te bhavanti hi || 49 || 
 
 
 BRP225.050.1  manasāpi praduṣṭena nagnāṃ paśyanti ye striyam | 
 BRP225.050.2  rogārtās te bhavantīha narā duṣkṛtakāriṇaḥ || 50 || 
 
 
 BRP225.051.1  ye tu mūḍhā durācārā viyonau maithune ratāḥ | 
 BRP225.051.2  puruṣeṣu suduṣprajñāḥ klībatvam upayānti te || 51 || 
 
 
 BRP225.052.1  paśūṃś ca ye vai badhnanti ye caiva gurutalpagāḥ | 
 BRP225.052.2  prakīrṇamaithunā ye ca klībā jāyanti vai narāḥ || 52 || 
 
 umovāca: 
 
 BRP225.053.1  avadyaṃ kiṃ tu vai karma niravadyaṃ tathaiva ca | 
 BRP225.053.2  śreyaḥ kurvann avāpnoti mānavo devasattama || 53 || 
 
 maheśvara uvāca: 
 
 BRP225.054.1  śreyāṃsaṃ mārgam anvicchan sadā yaḥ pṛcchati dvijān | 
 BRP225.054.2  dharmānveṣī guṇākāṅkṣī sa svargaṃ samupāśnute || 54 || 
 
 
 
 BRP225.055.1  yadi mānuṣyatāṃ devi kadācit sanniyacchati | 
 BRP225.055.2  medhāvī dhāraṇāyuktaḥ prājñas tatrāpi jāyate || 55 || 
 
 
 BRP225.056.1  eṣa devi satāṃ dharmo gantavyo bhūtikārakaḥ | 
 BRP225.056.2  nṛṇāṃ hitārthāya sadā mayā caivam udāhṛtaḥ || 56 || 
 
 umovāca: 
 
 BRP225.057.1  apare svalpavijñānā dharmavidveṣiṇo narāḥ | 
 BRP225.057.2  brāhmaṇān vedaviduṣo necchanti parisarpitum || 57 || 
 
 
 BRP225.058.1  vratavanto narāḥ kecic chraddhādamaparāyaṇāḥ | 
 BRP225.058.2  avratā bhraṣṭaniyamās tathānye rākṣasopamāḥ || 58 || 
 
 
 BRP225.059.1  yajvānaś ca tathaivānye nirmohāś ca tathā pare | 
 BRP225.059.2  kena karmavipākena bhavantīha vadasva me || 59 || 
 
 maheśvara uvāca: 
 
 BRP225.060.1  āgamālokadharmāṇāṃ maryādāḥ pūrvanirmitāḥ | 
 BRP225.060.2  pramāṇenānuvartante dṛśyante ha dṛḍhavratāḥ || 60 || 
 
 
 BRP225.061.1  adharmaṃ dharmam ity āhur ye ca mohavaśaṃ gatāḥ | 
 BRP225.061.2  avratā naṣṭamaryādās te narā brahmarākṣasāḥ || 61 || 
 
 
 BRP225.062.1  ye vai kālakṛtodyogāt sambhavantīha mānavāḥ | 
 BRP225.062.2  nirhomā nirvaṣaṭkārās te bhavanti narādhamāḥ || 62 || 
 
 
 BRP225.063.1  eṣa devi mayā sarvasaṃśayacchedanāya te | 
 BRP225.063.2  kuśalākuśalo nṝṇāṃ vyākhyāto dharmasāgaraḥ || 63 || 
 
 
 
        Chapter 226: Dialogue between Śiva and the sages
         SS  363-365 
 vyāsa uvāca: 
 
 BRP226.001.1  śrutvaivaṃ sā jaganmātā bhartur vacanam āditaḥ | 
 BRP226.001.2  hṛṣṭā babhūva suprītā vismitā ca tadā dvijāḥ || 1 || 
 
 
 BRP226.002.1  ye tatrāsan munivarās tripurāreḥ samīpataḥ | 
 BRP226.002.2  tīrthayātrāprasaṅgena gatās tasmin girau dvijāḥ || 2 || 
 
 
 BRP226.003.1  te 'pi sampūjya taṃ devaṃ śūlapāṇiṃ praṇamya ca | 
 BRP226.003.2  papracchuḥ saṃśayaṃ caiva lokānāṃ hitakāmyayā || 3 || 
 
 munaya ūcuḥ: 
 
 BRP226.004.1  trilocana namas te 'stu dakṣakratuvināśana | 
 BRP226.004.2  pṛcchāmas tvāṃ jagannātha saṃśayaṃ hṛdi saṃsthitam || 4 || 
 
 
 BRP226.005.1  saṃsāre 'smin mahāghore bhairave lomaharṣaṇe | 
 BRP226.005.2  bhramanti suciraṃ kālaṃ puruṣāś cālpamedhasaḥ || 5 || 
 
 
 BRP226.006.1  yenopāyena mucyante janmasaṃsārabandhanāt | 
 BRP226.006.2  brūhi tac chrotum icchāmaḥ paraṃ kautūhalaṃ hi naḥ || 6 || 
 
 maheśvara uvāca: 
 
 BRP226.007.1  karmapāśanibaddhānāṃ narāṇāṃ duḥkhabhāginām | 
 BRP226.007.2  nānyopāyaṃ prapaśyāmi vāsudevāt paraṃ dvijāḥ || 7 || 
 
 
 BRP226.008.1  ye pūjayanti taṃ devaṃ śaṅkhacakragadādharam | 
 BRP226.008.2  vāṅmanaḥkarmabhiḥ samyak te yānti paramāṃ gatim || 8 || 
 
 
 
 BRP226.009.1  kiṃ teṣāṃ jīviteneha paśuvac ceṣṭitena ca | 
 BRP226.009.2  yeṣāṃ na pravaṇaṃ cittaṃ vāsudeve jaganmaye || 9 || 
 
 ṛṣaya ūcuḥ: 
 
 BRP226.010.1  pinākin bhaganetraghna sarvalokanamaskṛta | 
 BRP226.010.2  māhātmyaṃ vāsudevasya śrotum icchāma śaṅkara || 10 || 
 
 maheśvara uvāca: 
 
 BRP226.011.1  pitāmahād api varaḥ śāśvataḥ puruṣo hariḥ | 
 BRP226.011.2  kṛṣṇo jāmbūnadābhāso vyabhre sūrya ivoditaḥ || 11 || 
 
 
 BRP226.012.1  daśabāhur mahātejā devatāriniṣūdanaḥ | 
 BRP226.012.2  śrīvatsāṅko hṛṣīkeśaḥ sarvadaivatayūthapaḥ || 12 || 
 
 
 BRP226.013.1  brahmā tasyodarabhavas tasyāhaṃ ca śirobhavaḥ | 
 BRP226.013.2  śiroruhebhyo jyotīṃṣi romabhyaś ca surāsurāḥ || 13 || 
 
 
 BRP226.014.1  ṛṣayo dehasambhūtās tasya lokāś ca śāśvatāḥ | 
 BRP226.014.2  pitāmahagṛhaṃ sākṣāt sarvadevagṛhaṃ ca saḥ || 14 || 
 
 
 BRP226.015.1  so 'syāḥ pṛthivyāḥ kṛtsnāyāḥ sraṣṭā tribhuvaneśvaraḥ | 
 BRP226.015.2  saṃhartā caiva bhūtānāṃ sthāvarasya carasya ca || 15 || 
 
 
 BRP226.016.1  sa hi devadevaḥ sākṣād devanāthaḥ parantapaḥ | 
 BRP226.016.2  sarvajñaḥ sarvasaṃsraṣṭā sarvagaḥ sarvatomukhaḥ || 16 || 
 
 
 BRP226.017.1  na tasmāt paramaṃ bhūtaṃ triṣu lokeṣu kiñcana | 
 BRP226.017.2  sanātano mahābhāgo govinda iti viśrutaḥ || 17 || 
 
 
 BRP226.018.1  sa sarvān pārthivān saṅkhye ghātayiṣyati mānadaḥ | 
 BRP226.018.2  surakāryārtham utpanno mānuṣyaṃ vapur āsthitaḥ || 18 || 
 
 
 BRP226.019.1  nahi devagaṇāḥ śaktās trivikramavinākṛtāḥ | 
 BRP226.019.2  bhuvane devakāryāṇi kartuṃ nāyakavarjitaḥ || 19 || 
 
 
 BRP226.020.1  nāyakaḥ sarvabhūtānāṃ sarvabhūtanamaskṛtaḥ | 
 BRP226.020.2  etasya devanāthasya kāryasya ca parasya ca || 20 || 
 
 
 BRP226.021.1  brahmabhūtasya satataṃ brahmarṣiśaraṇasya ca | 
 BRP226.021.2  brahmā vasati nābhisthaḥ śarīre 'haṃ ca saṃsthitaḥ || 21 || 
 
 
 BRP226.022.1  sarvāḥ sukhaṃ saṃsthitāś ca śarīre tasya devatāḥ | 
 BRP226.022.2  sa devaḥ puṇḍarīkākṣaḥ śrīgarbhaḥ śrīsahoṣitaḥ || 22 || 
 
 
 BRP226.023.1  śārṅgacakrāyudhaḥ khaḍgī sarvanāgaripudhvajaḥ | 
 BRP226.023.2  uttamena suśīlena śaucena ca damena ca || 23 || 
 
 
 BRP226.024.1  parākrameṇa vīryeṇa vapuṣā darśanena ca | 
 BRP226.024.2  ārohaṇapramāṇena vīryeṇārjavasampadā || 24 || 
 
 
 BRP226.025.1  ānṛśaṃsyena rūpeṇa balena ca samanvitaḥ | 
 BRP226.025.2  astraiḥ samuditaḥ sarvair divyair adbhutadarśanaiḥ || 25 || 
 
 
 BRP226.026.1  yogamāyāsahasrākṣo virūpākṣo mahāmanāḥ | 
 BRP226.026.2  vācā mitrajanaślāghī jñātibandhujanapriyaḥ || 26 || 
 
 
 BRP226.027.1  kṣamāvāṃś cānahaṃvādī sa devo brahmadāyakaḥ | 
 BRP226.027.2  bhayahartā bhayārtānāṃ mitrānandavivardhanaḥ || 27 || 
 
 
 BRP226.028.1  śaraṇyaḥ sarvabhūtānāṃ dīnānāṃ pālane rataḥ | 
 BRP226.028.2  śrutavān atha sampannaḥ sarvabhūtanamaskṛtaḥ || 28 || 
 
 
 
 BRP226.029.1  samāśritānām upakṛc chatrūṇāṃ bhayakṛt tathā | 
 BRP226.029.2  nītijño nītisampanno brahmavādī jitendriyaḥ || 29 || 
 
 
 BRP226.030.1  bhavārtham eva devānāṃ buddhyā paramayā yutaḥ | 
 BRP226.030.2  prājāpatye śubhe mārge mānave dharmasaṃskṛte || 30 || 
 
 
 BRP226.031.1  samutpatsyati govindo manor vaṃśe mahātmanaḥ | 
 BRP226.031.2  aṃśo nāma manoḥ putro hy antardhāmā tataḥ param || 31 || 
 
 
 BRP226.032.1  antardhāmno havirdhāmā prajāpatir aninditaḥ | 
 BRP226.032.2  prācīnabarhir bhavitā havirdhāmnaḥ suto dvijāḥ || 32 || 
 
 
 BRP226.033.1  tasya pracetaḥpramukhā bhaviṣyanti daśātmajāḥ | 
 BRP226.033.2  prācetasas tathā dakṣo bhaviteha prajāpatiḥ || 33 || 
 
 
 BRP226.034.1  dākṣāyaṇyas tathādityo manur ādityatas tataḥ | 
 BRP226.034.2  manoś ca vaṃśaja ilā sudyumnaś ca bhaviṣyati || 34 || 
 
 
 BRP226.035.1  budhāt purūravāś cāpi tasmād āyur bhaviṣyati | 
 BRP226.035.2  nahuṣo bhavitā tasmād yayātis tasya cātmajaḥ || 35 || 
 
 
 BRP226.036.1  yadus tasmān mahāsattvaḥ kroṣṭā tasmād bhaviṣyati | 
 BRP226.036.2  kroṣṭuś caiva mahān putro vṛjinīvān bhaviṣyati || 36 || 
 
 
 BRP226.037.1  vṛjinīvataś ca bhavitā uṣaṅgur aparājitaḥ | 
 BRP226.037.2  uṣaṅgor bhavitā putraḥ śūraś citrarathas tathā || 37 || 
 
 
 BRP226.038.1  tasya tv avarajaḥ putraḥ śūro nāma bhaviṣyati | 
 BRP226.038.2  teṣāṃ vikhyātavīryāṇāṃ cāritraguṇaśālinām || 38 || 
 
 
 BRP226.039.1  yajvināṃ ca viśuddhānāṃ vaṃśe brāhmaṇasattamāḥ | 
 BRP226.039.2  sa śūraḥ kṣatriyaśreṣṭho mahāvīryo mahāyaśāḥ || 39 || 
 
 
 BRP226.040.1  svavaṃśavistārakaraṃ janayiṣyati mānadam | 
 BRP226.040.2  vasudevam iti khyātaṃ putram ānakadundubhim || 40 || 
 
 
 BRP226.041.1  tasya putraś caturbāhur vāsudevo bhaviṣyati | 
 BRP226.041.2  dātā brāhmaṇasatkartā brahmabhūto dvijapriyaḥ || 41 || 
 
 
 BRP226.042.1  rājño baddhān sa sarvān vai mokṣayiṣyati yādavaḥ | 
 BRP226.042.2  jarāsandhaṃ tu rājānaṃ nirjitya girigahvare || 42 || 
 
 
 BRP226.043.1  sarvapārthivaratnāḍhyo bhaviṣyati sa vīryavān | 
 BRP226.043.2  pṛthivyām apratihato vīryeṇāpi bhaviṣyati || 43 || 
 
 
 BRP226.044.1  vikrameṇa ca sampannaḥ sarvapārthivapārthivaḥ | 
 BRP226.044.2  śūraḥ saṃhanano bhūto dvārakāyāṃ vasan prabhuḥ || 44 || 
 
 
 BRP226.045.1  pālayiṣyati gāṃ devīṃ vinirjitya durāśayān | 
 BRP226.045.2  taṃ bhavantaḥ samāsādya brāhmaṇair arhaṇair varaiḥ || 45 || 
 
 
 BRP226.046.1  arcayantu yathānyāyaṃ brahmāṇam iva śāśvatam | 
 BRP226.046.2  yo hi māṃ draṣṭum iccheta brahmāṇaṃ ca pitāmaham || 46 || 
 
 
 BRP226.047.1  draṣṭavyas tena bhagavān vāsudevaḥ pratāpavān | 
 BRP226.047.2  dṛṣṭe tasminn ahaṃ dṛṣṭo na me 'trāsti vicāraṇā || 47 || 
 
 
 BRP226.048.1  pitāmaho vāsudeva iti vitta tapodhanāḥ | 
 BRP226.048.2  sa yasya puṇḍarīkākṣaḥ prītiyukto bhaviṣyati || 48 || 
 
 
 
 BRP226.049.1  tasya devagaṇaḥ prīto brahmapūrvo bhaviṣyati | 
 BRP226.049.2  yas tu taṃ mānavo loke saṃśrayiṣyati keśavam || 49 || 
 
 
 BRP226.050.1  tasya kīrtir yaśaś caiva svargaś caiva bhaviṣyati | 
 BRP226.050.2  dharmāṇāṃ deśikaḥ sākṣād bhaviṣyati sa dharmavān || 50 || 
 
 
 BRP226.051.1  dharmavidbhiḥ sa deveśo namaskāryaḥ sadācyutaḥ | 
 BRP226.051.2  dharma eva sadā hi syād asminn abhyarcite vibhau || 51 || 
 
 
 BRP226.052.1  sa hi devo mahātejāḥ prajāhitacikīrṣayā | 
 BRP226.052.2  dharmārthaṃ puruṣavyāghra ṛṣikoṭīḥ sasarja ca || 52 || 
 
 
 BRP226.053.1  tāḥ sṛṣṭās tena vidhinā parvate gandhamādane | 
 BRP226.053.2  sanatkumārapramukhās tiṣṭhanti tapasānvitāḥ || 53 || 
 
 
 BRP226.054.1  tasmāt sa vāgmī dharmajño namasyo dvijapuṅgavāḥ | 
 BRP226.054.2  vandito hi sa vandeta mānito mānayīta ca || 54 || 
 
 
 BRP226.055.1  dṛṣṭaḥ paśyed aharahaḥ saṃśritaḥ pratisaṃśrayet | 
 BRP226.055.2  arcitaś cārcayen nityaṃ sa devo dvijasattamāḥ || 55 || 
 
 
 BRP226.056.1  evaṃ tasyānavadyasya viṣṇor vai paramaṃ tapaḥ | 
 BRP226.056.2  ādidevasya mahataḥ sajjanācaritaṃ sadā || 56 || 
 
 
 BRP226.057.1  bhuvane 'bhyarcito nityaṃ devair api sanātanaḥ | 
 BRP226.057.2  abhayenānurūpeṇa prapadya tam anuvratāḥ || 57 || 
 
 
 BRP226.058.1  karmaṇā manasā vācā sa namasyo dvijaiḥ sadā | 
 BRP226.058.2  yatnavadbhir upasthāya draṣṭavyo devakīsutaḥ || 58 || 
 
 
 BRP226.059.1  eṣa vai vihito mārgo mayā vai munisattamāḥ | 
 BRP226.059.2  taṃ dṛṣṭvā sarvadeveśaṃ dṛṣṭāḥ syuḥ surasattamāḥ || 59 || 
 
 
 BRP226.060.1  mahāvarāhaṃ taṃ devaṃ sarvalokapitāmaham | 
 BRP226.060.2  ahaṃ caiva namasyāmi nityam eva jagatpatim || 60 || 
 
 
 BRP226.061.1  tatra ca tritayaṃ dṛṣṭaṃ bhaviṣyati na saṃśayaḥ | 
 BRP226.061.2  samastā hi vayaṃ devās tasya dehe vasāmahe || 61 || 
 
 
 BRP226.062.1  tasyaiva cāgrajo bhrātā sitādrinicayaprabhaḥ | 
 BRP226.062.2  halī bala iti khyāto bhaviṣyati dharādharaḥ || 62 || 
 
 
 BRP226.063.1  triśirās tasya devasya dṛṣṭo 'nanta iti prabhoḥ | 
 BRP226.063.2  suparṇo yasya vīryeṇa kaśyapasyātmajo balī || 63 || 
 
 
 BRP226.064.1  antaṃ naivāśakad draṣṭuṃ devasya paramātmanaḥ | 
 BRP226.064.2  sa ca śeṣo vicarate parayā vai mudā yutaḥ || 64 || 
 
 
 BRP226.065.1  antarvasati bhogena parirabhya vasundharām | 
 BRP226.065.2  ya eṣa viṣṇuḥ so 'nanto bhagavān vasudhādharaḥ || 65 || 
 
 
 BRP226.066.1  yo rāmaḥ sa hṛṣīkeśo 'cyutaḥ sarvadharādharaḥ | 
 BRP226.066.2  tāv ubhau puruṣavyāghrau divyau divyaparākramau || 66 || 
 
 
 BRP226.067.1  draṣṭavyau mānanīyau ca cakralāṅgaladhāriṇau | 
 BRP226.067.2  eṣa vo 'nugrahaḥ prokto mayā puṇyas tapodhanāḥ | 
 BRP226.067.3  tad bhavanto yaduśreṣṭhaṃ pūjayeyuḥ prayatnataḥ || 67 || 
 
 
 
 
        Chapter 227: On the destiny of Vaiṣṇavas after death
         SS  365-366 
 munaya ūcuḥ: 
 
 BRP227.001.1  aho kṛṣṇasya māhātmyaṃ śrutam asmābhir adbhutam | 
 BRP227.001.2  sarvapāpaharaṃ puṇyaṃ dhanyaṃ saṃsāranāśanam || 1 || 
 
 
 BRP227.002.1  sampūjya vidhivad bhaktyā vāsudevaṃ mahāmune | 
 BRP227.002.2  kāṃ gatiṃ yānti manujā vāsudevārcane ratāḥ || 2 || 
 
 
 BRP227.003.1  kiṃ prāpnuvanti te mokṣaṃ kiṃ vā svargaṃ mahāmune | 
 BRP227.003.2  athavā kiṃ muniśreṣṭha prāpnuvanty ubhayaṃ phalam || 3 || 
 
 
 BRP227.004.1  chettum arhasi sarvajña saṃśayaṃ no hṛdi sthitam | 
 BRP227.004.2  chettā nānyo 'sti loke 'smiṃs tvadṛte munisattama || 4 || 
 
 vyāsa uvāca: 
 
 BRP227.005.1  sādhu sādhu muniśreṣṭhā bhavadbhir yad udāhṛtam | 
 BRP227.005.2  śṛṇudhvam ānupūrvyeṇa vaiṣṇavānāṃ sukhāvaham || 5 || 
 
 
 BRP227.006.1  dīkṣāmātreṇa kṛṣṇasya narā mokṣaṃ vrajanti vai | 
 BRP227.006.2  kiṃ punar ye sadā bhaktyā pūjayanty acyutaṃ dvijāḥ || 6 || 
 
 
 BRP227.007.1  na teṣāṃ durlabhaḥ svargo mokṣaś ca munisattamāḥ | 
 BRP227.007.2  labhante vaiṣṇavāḥ kāmān yān yān vāñchanti durlabhān || 7 || 
 
 
 BRP227.008.1  ratnaparvatam āruhya naro ratnaṃ yathādadet | 
 BRP227.008.2  svecchayā muniśārdūlās tathā kṛṣṇān manorathān || 8 || 
 
 
 BRP227.009.1  kalpavṛkṣaṃ samāsādya phalāni svecchayā yathā | 
 BRP227.009.2  gṛhṇāti puruṣo viprās tathā kṛṣṇān manorathān || 9 || 
 
 
 BRP227.010.1  śraddhayā vidhivat pūjya vāsudevaṃ jagadgurum | 
 BRP227.010.2  dharmārthakāmamokṣāṇāṃ prāpnuvanti narāḥ phalam || 10 || 
 
 
 BRP227.011.1  ārādhya taṃ jagannāthaṃ viśuddhenāntarātmanā | 
 BRP227.011.2  prāpnuvanti narāḥ kāmān surāṇām api durlabhān || 11 || 
 
 
 BRP227.012.1  ye 'rcayanti sadā bhaktyā vāsudevākhyam avyayam | 
 BRP227.012.2  na teṣāṃ durlabhaṃ kiñcid vidyate bhuvanatraye || 12 || 
 
 
 BRP227.013.1  dhanyās te puruṣā loke ye 'rcayanti sadā harim | 
 BRP227.013.2  sarvapāpaharaṃ devaṃ sarvakāmaphalapradam || 13 || 
 
 
 BRP227.014.1  brāhmaṇāḥ kṣatriyā vaiśyāḥ striyaḥ śūdrāntyajātayaḥ | 
 BRP227.014.2  sampūjya taṃ suravaraṃ prāpnuvanti parāṃ gatim || 14 || 
 
 
 BRP227.015.1  tasmāc chṛṇudhvaṃ munayo yat pṛcchata mamānaghāḥ | 
 BRP227.015.2  pravakṣyāmi samāsena gatiṃ teṣāṃ mahātmanām || 15 || 
 
 
 BRP227.016.1  tyaktvā mānuṣyakaṃ dehaṃ rogāyatanam adhruvam | 
 BRP227.016.2  jarāmaraṇasaṃyuktaṃ jalabudbudasannibham || 16 || 
 
 
 BRP227.017.1  māṃsaśoṇitadurgandhaṃ viṣṭhāmūtrādibhir yutam | 
 BRP227.017.2  asthisthūṇam amedhyaṃ ca snāyucarmaśirānvitam || 17 || 
 
 
 BRP227.018.1  kāmagena vimānena divyagandharvanādinā | 
 BRP227.018.2  taruṇādityavarṇena kiṅkiṇījālamālinā || 18 || 
 
 
 BRP227.019.1  upagīyamānā gandharvair apsarobhir alaṅkṛtāḥ | 
 BRP227.019.2  vrajanti lokapālānāṃ bhavanaṃ tu pṛthak pṛthak || 19 || 
 
 
 
 BRP227.020.1  manvantarapramāṇaṃ tu bhuktvā kālaṃ pṛthak pṛthak | 
 BRP227.020.2  bhuvanāni pṛthak teṣāṃ sarvabhogair alaṅkṛtāḥ || 20 || 
 
 
 BRP227.021.1  tato 'ntarikṣaṃ lokaṃ te yānti sarvasukhapradam | 
 BRP227.021.2  tatra bhuktvā varān bhogān daśamanvantaraṃ dvijāḥ || 21 || 
 
 
 BRP227.022.1  tasmād gandharvalokaṃ tu yānti vai vaiṣṇavā dvijāḥ | 
 BRP227.022.2  viṃśanmanvantaraṃ kālaṃ tatra bhuktvā manoramān || 22 || 
 
 
 BRP227.023.1  bhogān ādityalokaṃ tu tasmād yānti supūjitāḥ | 
 BRP227.023.2  triṃśanmanvantaraṃ tatra bhogān bhuktvātidaivatān || 23 || 
 
 
 BRP227.024.1  tasmād vrajanti te viprāś candralokaṃ sukhapradam | 
 BRP227.024.2  manvantarāṇāṃ te tatra catvāriṃśad guṇānvitam || 24 || 
 
 
 BRP227.025.1  kālaṃ bhuktvā śubhān bhogāñ jarāmaraṇavarjitāḥ | 
 BRP227.025.2  tasmān nakṣatralokaṃ tu vimānaiḥ samalaṅkṛtam || 25 || 
 
 
 BRP227.026.1  vrajanti te muniśreṣṭhā guṇaiḥ sarvair alaṅkṛtāḥ | 
 BRP227.026.2  manvantarāṇāṃ pañcāśad bhuktvā bhogān yathepsitān || 26 || 
 
 
 BRP227.027.1  tasmād vrajanti te viprā devalokaṃ sudurlabham | 
 BRP227.027.2  ṣaṣṭimanvantaraṃ yāvat tatra bhuktvā sudurlabhān || 27 || 
 
 
 BRP227.028.1  bhogān nānāvidhān viprā ṛgdvyaṣṭakasamanvitān | 
 BRP227.028.2  śakralokaṃ punas tasmād gacchanti surapūjitāḥ || 28 || 
 
 
 BRP227.029.1  manvantarāṇāṃ tatraiva bhuktvā kālaṃ ca saptatim | 
 BRP227.029.2  bhogān uccāvacān divyān manasaḥ prītivardhanān || 29 || 
 
 
 BRP227.030.1  tasmād vrajanti te lokaṃ prājāpatyam anuttamam | 
 BRP227.030.2  bhuktvā tatrepsitān bhogān sarvakāmaguṇānvitān || 30 || 
 
 
 BRP227.031.1  manvantaram aśītiṃ ca kālaṃ sarvasukhapradam | 
 BRP227.031.2  tasmāt paitāmahaṃ lokaṃ yānti te vaiṣṇavā dvijāḥ || 31 || 
 
 
 BRP227.032.1  manvantarāṇāṃ navati krīḍitvā tatra vai sukham | 
 BRP227.032.2  ihāgatya punas tasmād viprāṇāṃ pravare kule || 32 || 
 
 
 BRP227.033.1  jāyante yogino viprā vedaśāstrārthapāragāḥ | 
 BRP227.033.2  evaṃ sarveṣu lokeṣu bhuktvā bhogān yathepsitān || 33 || 
 
 
 BRP227.034.1  ihāgatya punar yānti upary upari ca kramāt | 
 BRP227.034.2  sambhave sambhave te tu śatavarṣaṃ dvijottamāḥ || 34 || 
 
 
 BRP227.035.1  bhuktvā yathepsitān bhogān yānti lokāntaraṃ tataḥ | 
 BRP227.035.2  daśajanma yadā teṣāṃ krameṇaivaṃ prapūryate || 35 || 
 
 
 BRP227.036.1  tadā lokaṃ harer divyaṃ brahmalokād vrajanti te | 
 BRP227.036.2  gatvā tatrākṣayān bhogān bhuktvā sarvaguṇānvitān || 36 || 
 
 
 BRP227.037.1  manvantaraśataṃ yāvaj janmamṛtyuvivarjitāḥ | 
 BRP227.037.2  gacchanti bhuvanaṃ paścād vārāhasya dvijottamāḥ || 37 || 
 
 
 BRP227.038.1  divyadehāḥ kuṇḍalino mahākāyā mahābalāḥ | 
 BRP227.038.2  krīḍanti tatra viprendrāḥ kṛtvā rūpaṃ caturbhujam || 38 || 
 
 
 BRP227.039.1  daśa koṭisahasrāṇi varṣāṇāṃ dvijasattamāḥ | 
 BRP227.039.2  tiṣṭhanti śāśvate bhāve sarvair devair namaskṛtāḥ || 39 || 
 
 
 
 BRP227.040.1  tato yānti tu te dhīrā narasiṃhagṛhaṃ dvijāḥ | 
 BRP227.040.2  krīḍante tatra muditā varṣakoṭyayutāni ca || 40 || 
 
 
 BRP227.041.1  tadante vaiṣṇavaṃ yānti puraṃ siddhaniṣevitam | 
 BRP227.041.2  krīḍante tatra saukhyena varṣāṇām ayutāni ca || 41 || 
 
 
 BRP227.042.1  brahmaloke punar viprā gacchanti sādhakottamāḥ | 
 BRP227.042.2  tatra sthitvā ciraṃ kālaṃ varṣakoṭiśatān bahūn || 42 || 
 
 
 BRP227.043.1  nārāyaṇapuraṃ yānti tatas te sādhakeśvarāḥ | 
 BRP227.043.2  bhuktvā bhogāṃś ca vividhān varṣakoṭyarbudāni ca || 43 || 
 
 
 BRP227.044.1  aniruddhapuraṃ paścād divyarūpā mahābalāḥ | 
 BRP227.044.2  gacchanti sādhakavarāḥ stūyamānāḥ surāsuraiḥ || 44 || 
 
 
 BRP227.045.1  tatra koṭisahasrāṇi varṣāṇāṃ ca caturdaśa | 
 BRP227.045.2  tiṣṭhanti vaiṣṇavās tatra jarāmaraṇavarjitāḥ || 45 || 
 
 
 BRP227.046.1  pradyumnasya puraṃ paścād gacchanti vigatajvarāḥ | 
 BRP227.046.2  tatra tiṣṭhanti te viprā lakṣakoṭiśatatrayam || 46 || 
 
 
 BRP227.047.1  svacchandagāmino hṛṣṭā balaśaktisamanvitāḥ | 
 BRP227.047.2  gacchanti yoginaḥ paścād yatra saṅkarṣaṇaḥ prabhuḥ || 47 || 
 
 
 BRP227.048.1  tatroṣitvā ciraṃ kālaṃ bhuktvā bhogān sahasraśaḥ | 
 BRP227.048.2  viśanti vāsudevaiti virūpākhye nirañjane || 48 || 
 
 
 BRP227.049.1  vinirmuktāḥ pare tattve jarāmaraṇavarjite | 
 BRP227.049.2  tatra gatvā vimuktās te bhaveyur nātra saṃśayaḥ || 49 || 
 
 
 BRP227.050.1  evaṃ krameṇa bhuktiṃ te prāpnuvanti manīṣiṇaḥ | 
 BRP227.050.2  muktiṃ ca muniśārdūlā vāsudevārcane ratāḥ || 50 || 
 
 
 
        Chapter 228: Praise of singing while keeping vigil
         SS  366-369 
 vyāsa uvāca: 
 
 BRP228.001.1  ekādaśyām ubhe pakṣe nirāhāraḥ samāhitaḥ | 
 BRP228.001.2  snātvā samyag vidhānena dhautavāsā jitendriyaḥ || 1 || 
 
 
 BRP228.002.1  sampūjya vidhivad viṣṇuṃ śraddhayā susamāhitaḥ | 
 BRP228.002.2  puṣpair gandhais tathā dīpair dhūpair naivedyakais tathā || 2 || 
 
 
 BRP228.003.1  upahārair bahuvidhair japyair homapradakṣiṇaiḥ | 
 BRP228.003.2  stotrair nānāvidhair divyair gītavādyair manoharaiḥ || 3 || 
 
 
 BRP228.004.1  daṇḍavatpraṇipātaiś ca jayaśabdais tathottamaiḥ | 
 BRP228.004.2  evaṃ sampūjya vidhivad rātrau kṛtvā prajāgaram || 4 || 
 
 
 BRP228.005.1  kathāṃ vā gītikāṃ viṣṇor gāyan viṣṇuparāyaṇaḥ | 
 BRP228.005.2  yāti viṣṇoḥ paraṃ sthānaṃ naro nāsty atra saṃśayaḥ || 5 || 
 
 munaya ūcuḥ: 
 
 BRP228.006.1  prajāgare gītikāyāḥ phalaṃ viṣṇor mahāmune | 
 BRP228.006.2  brūhi tac chrotum icchāmaḥ paraṃ kautūhalaṃ hi naḥ || 6 || 
 
 vyāsa uvāca: 
 
 BRP228.007.1  śṛṇudhvaṃ muniśārdūlāḥ pravakṣyāmy anupūrvaśaḥ | 
 BRP228.007.2  gītikāyāḥ phalaṃ viṣṇor jāgare yad udāhṛtam || 7 || 
 
 
 
 BRP228.008.1  avantī nāma nagarī babhūva bhuvi viśrutā | 
 BRP228.008.2  tatrāste bhagavān viṣṇuḥ śaṅkhacakragadādharaḥ || 8 || 
 
 
 BRP228.009.1  tasyā nagaryāḥ paryante cāṇḍālo gītikovidaḥ | 
 BRP228.009.2  sadvṛttyotpāditadhano bhṛtyānāṃ bharaṇe rataḥ || 9 || 
 
 
 BRP228.010.1  viṣṇubhaktaḥ sa cāṇḍālo māsi māsi dṛḍhavrataḥ | 
 BRP228.010.2  ekādaśyāṃ samāgamya sopavāso 'tha gāyati || 10 || 
 
 
 BRP228.011.1  gītikā viṣṇunāmāṅkāḥ prādurbhāvasamāśritāḥ | 
 BRP228.011.2  gāndhāraṣaḍjanaiṣādasvarapañcamadhaivataiḥ || 11 || 
 
 
 BRP228.012.1  rātrijāgaraṇe viṣṇuṃ gāthābhir upagāyati | 
 BRP228.012.2  prabhāte ca praṇamyeśaṃ dvādaśyāṃ gṛham etya ca || 12 || 
 
 
 BRP228.013.1  jāmātṛbhāgineyāṃś ca bhojayitvā sakanyakāḥ | 
 BRP228.013.2  tataḥ saparivāras tu paścād bhuṅkte dvijottamāḥ || 13 || 
 
 
 BRP228.014.1  evaṃ tasyāsatas tatra kurvato viṣṇuprīṇanam | 
 BRP228.014.2  gītikābhir vicitrābhir vayaḥ pratigataṃ bahu || 14 || 
 
 
 BRP228.015.1  ekadā caitramāse tu kṛṣṇaikādaśigocare | 
 BRP228.015.2  viṣṇuśuśrūṣaṇārthāya yayau vanam anuttamam || 15 || 
 
 
 BRP228.016.1  vanajātāni puṣpāṇi grahītuṃ bhaktitatparaḥ | 
 BRP228.016.2  kṣiprātaṭe mahāraṇye vibhītakataror adhaḥ || 16 || 
 
 
 BRP228.017.1  dṛṣṭaḥ sa rākṣasenātha gṛhītaś cāpi bhakṣitum | 
 BRP228.017.2  cāṇḍālas tam athovāca nādya bhakṣyas tvayā hy aham || 17 || 
 
 
 BRP228.018.1  prātar bhokṣyasi kalyāṇa satyam eṣyāmy ahaṃ punaḥ | 
 BRP228.018.2  adya kāryaṃ mama mahat tasmān muñcasva rākṣasa || 18 || 
 
 
 BRP228.019.1  śvaḥ satyena sameṣyāmi tataḥ khādasi mām iti | 
 BRP228.019.2  viṣṇuśuśrūṣaṇārthāya rātrijāgaraṇaṃ mayā | 
 BRP228.019.3  kāryaṃ na vratavighnaṃ me kartum arhasi rākṣasa || 19 || 
 
 vyāsa uvāca: 
 
 BRP228.020.1  taṃ rākṣasaḥ pratyuvāca daśarātram abhojanam | 
 BRP228.020.2  mamābhūd adya ca bhavān mayā labdho mataṅgaja || 20 || 
 
 
 BRP228.021.1  na mokṣye bhakṣayiṣyāmi kṣudhayā pīḍito bhṛśam | 
 BRP228.021.2  niśācaravacaḥ śrutvā mātaṅgas tam uvāca ha | 
 BRP228.021.3  sāntvayañ ślakṣṇayā vācā sa satyavacanair dṛḍhaiḥ || 21 || 
 
 mātaṅga uvāca: 
 
 BRP228.022.1  satyamūlaṃ jagat sarvaṃ brahmarākṣasa tac chṛṇu | 
 BRP228.022.2  satyenāhaṃ śapiṣyāmi punarāgamanāya ca || 22 || 
 
 
 BRP228.023.1  ādityaś candramā vahnir vāyur bhūr dyaur jalaṃ manaḥ | 
 BRP228.023.2  ahorātraṃ yamaḥ sandhye dve vidur naraceṣṭitam || 23 || 
 
 
 BRP228.024.1  paradāreṣu yat pāpaṃ yat paradravyahāriṣu | 
 BRP228.024.2  yac ca brahmahanaḥ pāpaṃ surāpe gurutalpage || 24 || 
 
 
 BRP228.025.1  vandhyāpateś ca yat pāpaṃ yat pāpaṃ vṛṣalīpateḥ | 
 BRP228.025.2  yac ca devalake pāpaṃ matsyamāṃsāśinaś ca yat || 25 || 
 
 
 BRP228.026.1  kroḍamāṃsāśino yac ca kūrmamāṃsāśinaś ca yat | 
 BRP228.026.2  vṛthā māṃsāśino yac ca pṛṣṭhamāṃsāśinaś ca yat || 26 || 
 
 
 
 BRP228.027.1  kṛtaghne mitraghātake yat pāpaṃ didhiṣūpatau | 
 BRP228.027.2  sūtakasya ca yat pāpaṃ yat pāpaṃ krūrakarmaṇaḥ || 27 || 
 
 
 BRP228.028.1  kṛpaṇasya ca yat pāpaṃ yac ca vandhyātither api | 
 BRP228.028.2  amāvāsyāṣṭamī ṣaṣṭhī kṛṣṇaśuklacaturdaśī || 28 || 
 
 
 BRP228.029.1  tāsu yad gamanāt pāpaṃ yad vipro vrajati striyam | 
 BRP228.029.2  rajasvalāṃ tathā paścāc chrāddhaṃ kṛtvā striyaṃ vrajet || 29 || 
 
 
 BRP228.030.1  sarvasvasnātabhojyānāṃ yat pāpaṃ malabhojane | 
 BRP228.030.2  mitrabhāryāṃ gacchatāṃ ca yat pāpaṃ piśunasya ca || 30 || 
 
 
 BRP228.031.1  dambhamāyānurakte ca yat pāpaṃ madhughātinaḥ | 
 BRP228.031.2  brāhmaṇasya pratiśrutya yat pāpaṃ tadayacchataḥ || 31 || 
 
 
 BRP228.032.1  yac ca kanyānṛte pāpaṃ yac ca gośvatarānṛte | 
 BRP228.032.2  strībālahantur yat pāpaṃ yac ca mithyābhibhāṣiṇaḥ || 32 || 
 
 
 BRP228.033.1  devavedadvijanṛpaputramitrasatīstriyaḥ | 
 BRP228.033.2  yac ca nindayatāṃ pāpaṃ gurumithyāpacārataḥ || 33 || 
 
 
 BRP228.034.1  agnityāgiṣu yat pāpam agnidāyiṣu yad vane | 
 BRP228.034.2  gṛheṣṭyā pātake yac ca yad goghne yad dvijādhame || 34 || 
 
 
 BRP228.035.1  yat pāpaṃ parivitte ca yat pāpaṃ parivedinaḥ | 
 BRP228.035.2  tayor dātṛgrahītroś ca yat pāpaṃ bhrūṇaghātinaḥ || 35 || 
 
 
 BRP228.036.1  kiṃ cātra bahubhiḥ proktaiḥ śapathais tava rākṣasa | 
 BRP228.036.2  śrūyatāṃ śapathaṃ bhīmaṃ durvācyam api kathyate || 36 || 
 
 
 BRP228.037.1  svakanyājīvinaḥ pāpaṃ gūḍhasatyena sākṣiṇaḥ | 
 BRP228.037.2  ayājyayājake ṣaṇḍhe yat pāpaṃ śravaṇe 'dhame || 37 || 
 
 
 BRP228.038.1  pravrajyāvasite yac ca brahmacāriṇi kāmuke | 
 BRP228.038.2  etais tu pāpair lipye 'haṃ yadi naiṣyāmi te 'ntikam || 38 || 
 
 vyāsa uvāca: 
 
 BRP228.039.1  mātaṅgavacanaṃ śrutvā vismito brahmarākṣasaḥ | 
 BRP228.039.2  prāha gacchasva satyena samayaṃ caiva pālaya || 39 || 
 
 
 BRP228.040.1  ity uktaḥ kuṇapāśena śvapākaḥ kusumāni tu | 
 BRP228.040.2  samādāyāgamac caiva viṣṇoḥ sa nilayaṃ gataḥ || 40 || 
 
 
 BRP228.041.1  tāni prādād brāhmaṇāya so 'pi prakṣālya cāmbhasā | 
 BRP228.041.2  viṣṇum abhyarcya nilayaṃ jagāma sa tapodhanāḥ || 41 || 
 
 
 BRP228.042.1  so 'pi mātaṅgadāyādaḥ sopavāsas tu tāṃ niśām | 
 BRP228.042.2  gāyan hi bāhyabhūmiṣṭhaḥ prajāgaram upākarot || 42 || 
 
 
 BRP228.043.1  prabhātāyāṃ tu śarvaryāṃ snātvā devaṃ namasya ca | 
 BRP228.043.2  satyaṃ sa samayaṃ kartuṃ pratasthe yatra rākṣasaḥ || 43 || 
 
 
 BRP228.044.1  taṃ vrajantaṃ pathi naraḥ prāha bhadra kva gacchasi | 
 BRP228.044.2  sa tathākathayat sarvaṃ so 'py enaṃ punar abravīt || 44 || 
 
 
 
 BRP228.045.1  dharmārthakāmamokṣāṇāṃ śarīraṃ sādhanaṃ yataḥ | 
 BRP228.045.2  mahatā tu prayatnena śarīraṃ pālayed budhaḥ || 45 || 
 
 
 BRP228.046.1  jīvadharmārthasukhaṃ | 
 BRP228.046.2  naras tathāpnoti mokṣagatim agryām | 
 BRP228.046.3  jīvan kīrtim upaiti ca | 
 BRP228.046.4  bhavati mṛtasya kā kathā loke || 46 || 
 
 
 BRP228.047.1  mātaṅgas tad vacaḥ śrutvā pratyuvācātha hetumat || 47 || 
 
 mātaṅga uvāca: 
 
 BRP228.048.1  bhadra satyaṃ puraskṛtya gacchāmi śapathāḥ kṛtāḥ || 48 || 
 
 vyāsa uvāca: 
 
 BRP228.049.1  taṃ bhūyaḥ pratyuvācātha kim evaṃ mūḍhadhīr bhavān | 
 BRP228.049.2  kiṃ na śrutaṃ tvayā sādho manunā yad udīritam || 49 || 
 
 
 BRP228.050.1  gostrīdvijānāṃ parirakṣaṇārthaṃ | 
 BRP228.050.2  vivāhakāle surataprasaṅge | 
 BRP228.050.3  prāṇātyaye sarvadhanāpahāre | 
 BRP228.050.4  pañcānṛtāny āhur apātakāni || 50 || 
 
 
 BRP228.051.1  dharmavākyaṃ na ca strīṣu na vivāhe tathā ripau | 
 BRP228.051.2  vañcane cārthahānau ca svanāśe 'nṛtake tathā | 
 BRP228.051.3  evaṃ tad vākyam ākarṇya mātaṅgaḥ pratyuvāca ha || 51 || 
 
 mātaṅga uvāca: 
 
 BRP228.052.1  maivaṃ vadasva bhadraṃ te satyaṃ lokeṣu pūjyate | 
 BRP228.052.2  satyenāvāpyate saukhyaṃ yat kiñcij jagatīgatam || 52 || 
 
 
 BRP228.053.1  satyenārkaḥ pratapati satyenāpo rasātmikāḥ | 
 BRP228.053.2  jvalaty agniś ca satyena vāti satyena mārutaḥ || 53 || 
 
 
 BRP228.054.1  dharmārthakāmasamprāptir mokṣaprāptiś ca durlabhā | 
 BRP228.054.2  satyena jāyate puṃsāṃ tasmāt satyaṃ na santyajet || 54 || 
 
 
 BRP228.055.1  satyaṃ brahma paraṃ loke satyaṃ yajñeṣu cottamam | 
 BRP228.055.2  satyaṃ svargasamāyātaṃ tasmāt satyaṃ na santyajet || 55 || 
 
 vyāsa uvāca: 
 
 BRP228.056.1  ity uktvā so 'tha mātaṅgas taṃ prakṣipya narottamam | 
 BRP228.056.2  jagāma tatra yatrāste prāṇihā brahmarākṣasaḥ || 56 || 
 
 
 BRP228.057.1  tam āgataṃ samīkṣyāsau cāṇḍālaṃ brahmarākṣasaḥ | 
 BRP228.057.2  vismayotphullanayanaḥ śiraḥkampaṃ tam abravīt || 57 || 
 
 brahmarākṣasa uvāca: 
 
 BRP228.058.1  sādhu sādhu mahābhāga satyavākyānupālaka | 
 BRP228.058.2  na mātaṅgam ahaṃ manye bhavantaṃ satyalakṣaṇam || 58 || 
 
 
 BRP228.059.1  karmaṇānena manye tvāṃ brāhmaṇaṃ śucim avyayam | 
 BRP228.059.2  yat kiñcit tvāṃ bhadramukhaṃ pravakṣye dharmasaṃśrayam | 
 BRP228.059.3  kiṃ tatra bhavatā rātrau kṛtaṃ viṣṇugṛhe vada || 59 || 
 
 
 vyāsa uvāca: 
 
 BRP228.060.1  tam abhyuvāca mātaṅgaḥ śṛṇu viṣṇugṛhe mayā | 
 BRP228.060.2  yat kṛtaṃ rajanībhāge yathātathyaṃ vadāmi te || 60 || 
 
 
 BRP228.061.1  viṣṇor devakulasyādhaḥ sthitenānamramūrtinā | 
 BRP228.061.2  prajāgaraḥ kṛto rātrau gāyatā viṣṇugītikām || 61 || 
 
 
 BRP228.062.1  taṃ brahmarākṣasaḥ prāha kiyantaṃ kālam ucyatām | 
 BRP228.062.2  prajāgaro viṣṇugṛhe kṛtaṃ bhaktimatā vada || 62 || 
 
 
 BRP228.063.1  tam abhyuvāca prahasan viṃśaty abdāni rākṣasa | 
 BRP228.063.2  ekādaśyāṃ māsi māsi kṛtas tatra prajāgaraḥ | 
 BRP228.063.3  mātaṅgavacanaṃ śrutvā provāca brahmarākṣasaḥ || 63 || 
 
 brahmarākṣasa uvāca: 
 
 BRP228.064.1  yad adya tvāṃ pravakṣyāmi tad bhavān vaktum arhati | 
 BRP228.064.2  ekarātrikṛtaṃ sādho mama dehi prajāgaram || 64 || 
 
 
 BRP228.065.1  evaṃ tvāṃ mokṣayiṣyāmi mokṣayiṣyāmi nānyathā | 
 BRP228.065.2  triḥ satyena mahābhāga ity uktvā virarāma ha || 65 || 
 
 vyāsa uvāca: 
 
 BRP228.066.1  mātaṅgas tam uvācātha mayātmā te niśācara | 
 BRP228.066.2  niveditaḥ kim uktena khādasva svecchayāpi mām || 66 || 
 
 
 BRP228.067.1  tam āha rākṣaso bhūyo yāmadvayaprajāgaram | 
 BRP228.067.2  sagītaṃ me prayacchasva kṛpāṃ kartuṃ tvam arhasi || 67 || 
 
 
 BRP228.068.1  mātaṅgo rākṣasaṃ prāha kim asambaddham ucyate | 
 BRP228.068.2  khādasva svecchayā māṃ tvaṃ na pradāsye prajāgaram | 
 BRP228.068.3  mātaṅgavacanaṃ śrutvā prāha taṃ brahmarākṣasaḥ || 68 || 
 
 brahmarākṣasa uvāca: 
 
 BRP228.069.1  ko hi duṣṭamatir mando bhavantaṃ draṣṭum utsahet | 
 BRP228.069.2  dharṣayituṃ pīḍayituṃ rakṣitaṃ dharmakarmaṇā || 69 || 
 
 
 BRP228.070.1  dīnasya pāpagrastasya viṣayair mohitasya ca | 
 BRP228.070.2  narakārtasya mūḍhasya sādhavaḥ syur dayānvitāḥ || 70 || 
 
 
 BRP228.071.1  tan mama tvaṃ mahābhāga kṛpāṃ kṛtvā prajāgaram | 
 BRP228.071.2  yāmasyaikasya me dehi gaccha vā nilayaṃ svakam || 71 || 
 
 vyāsa uvāca: 
 
 BRP228.072.1  taṃ punaḥ prāha cāṇḍālo na yāsyāmi nijaṃ gṛham | 
 BRP228.072.2  na cāpi tava dāsyāmi kathañcid yāmajāgaram | 
 BRP228.072.3  taṃ prahasyātha cāṇḍālaṃ provāca brahmarākṣasaḥ || 72 || 
 
 brahmarākṣasa uvāca: 
 
 BRP228.073.1  rātryavasāne yā gītā gītikā kautukāśrayā | 
 BRP228.073.2  tasyāḥ phalaṃ prayacchasva trāhi pāpāt samuddhara || 73 || 
 
 vyāsa uvāca: 
 
 BRP228.074.1  evam uccārite tena mātaṅgas tam uvāca ha || 74 || 
 
 mātaṅga uvāca: 
 
 BRP228.075.1  kiṃ pūrvaṃ bhavatā karma vikṛtaṃ kṛtam añjasā | 
 BRP228.075.2  yena tvaṃ doṣajātena sambhūto brahmarākṣasaḥ || 75 || 
 
 
 vyāsa uvāca: 
 
 BRP228.076.1  tasya tad vākyam ākarṇya mātaṅgaṃ brahmarākṣasaḥ | 
 BRP228.076.2  provāca duḥkhasantaptaḥ saṃsmṛtya svakṛtaṃ kṛtam || 76 || 
 
 brahmarākṣasa uvāca: 
 
 BRP228.077.1  śrūyatāṃ yo 'ham āsaṃ vai pūrvaṃ yac ca mayā kṛtam | 
 BRP228.077.2  yasmin kṛte pāpayoniṃ gatavān asmi rākṣasīm || 77 || 
 
 
 BRP228.078.1  somaśarma iti khyātaḥ pūrvam āsam ahaṃ dvijaḥ | 
 BRP228.078.2  putro 'dhyayanaśīlasya devaśarmasya yajvanaḥ || 78 || 
 
 
 BRP228.079.1  kasyacid yajamānasya sūtramantrabahiṣkṛtaḥ | 
 BRP228.079.2  nṛpasya karmasaktena yūpakarmasuniṣṭhitaḥ || 79 || 
 
 
 BRP228.080.1  āgnīdhraṃ cākarod yajñe lobhamohaprapīḍitaḥ | 
 BRP228.080.2  tasmin parisamāpte tu maurkhyād dambham anuṣṭhitaḥ || 80 || 
 
 
 BRP228.081.1  yaṣṭum ārabdhavān asmi dvādaśāhaṃ mahākratum | 
 BRP228.081.2  pravartamāne tasmiṃs tu kukṣiśūlo 'bhavan mama || 81 || 
 
 
 BRP228.082.1  sampūrṇe daśarātre tu na samāpte tathā kratau | 
 BRP228.082.2  virūpākṣasya dīyantyām āhutyāṃ rākṣase kṣaṇe || 82 || 
 
 
 BRP228.083.1  mṛto 'haṃ tena doṣeṇa sambhūto brahmarākṣasaḥ | 
 BRP228.083.2  mūrkheṇa mantrahīnena sūtrasvaravivarjitam || 83 || 
 
 
 BRP228.084.1  ajānatā yajñavidyāṃ yad iṣṭaṃ yājitaṃ ca yat | 
 BRP228.084.2  tena karmavipākena sambhūto brahmarākṣasaḥ || 84 || 
 
 
 BRP228.085.1  tan māṃ pāpamahāmbhodhau nimagnaṃ tvaṃ samuddhara | 
 BRP228.085.2  prajāgare gītikaikāṃ paścimāṃ dātum arhasi || 85 || 
 
 vyāsa uvāca: 
 
 BRP228.086.1  tam uvācātha cāṇḍālo yadi prāṇivadhād bhavān | 
 BRP228.086.2  nivṛttiṃ kurute dadyāṃ tataḥ paścimagītikām || 86 || 
 
 
 BRP228.087.1  bāḍham ity avadat so 'pi mātaṅgo 'pi dadau tadā | 
 BRP228.087.2  gītikāphalam āmantrya muhūrtārdhaprajāgaram || 87 || 
 
 
 BRP228.088.1  tasmin gītiphale datte mātaṅgaṃ brahmarākṣasaḥ | 
 BRP228.088.2  praṇamya prayayau hṛṣṭas tīrthavaryaṃ pṛthūdakam || 88 || 
 
 
 BRP228.089.1  tatrānaśanasaṅkalpaṃ kṛtvā prāṇāñ jahau dvijāḥ | 
 BRP228.089.2  rākṣasatvād vinirmukto gītikāphalabṛṃhitaḥ || 89 || 
 
 
 BRP228.090.1  pṛthūdakaprabhāvāc ca brahmalokaṃ ca durlabham | 
 BRP228.090.2  daśa varṣasahasrāṇi nirātaṅko 'vasat tataḥ || 90 || 
 
 
 BRP228.091.1  tasyānte brāhmaṇo jāto babhūva smṛtimān vaśī | 
 BRP228.091.2  tasyāhaṃ caritaṃ bhūyaḥ kathayiṣyāmi bho dvijāḥ || 91 || 
 
 
 BRP228.092.1  mātaṅgasya kathāśeṣaṃ śṛṇudhvaṃ gadato mama | 
 BRP228.092.2  rākṣase tu gate dhīmān gṛham etya yatātmavān || 92 || 
 
 
 BRP228.093.1  tadvipracaritaṃ smṛtvā nirviṇṇaḥ śucir apy asau | 
 BRP228.093.2  putreṣu bhāryāṃ nikṣipya dadau bhūmyāḥ pradakṣiṇām || 93 || 
 
 
 BRP228.094.1  kokāmukhāt samārabhya yāvad vai skandadarśanam | 
 BRP228.094.2  dṛṣṭvā skandaṃ yayau dhārācakre cāpi pradakṣiṇam || 94 || 
 
 
 
 BRP228.095.1  tato 'drivaram āgamya vindhyam uccaśiloccayam | 
 BRP228.095.2  pāpapramocanaṃ tīrtham āsasāda sa tu dvijāḥ || 95 || 
 
 
 BRP228.096.1  snānaṃ pāpaharaṃ cakre sa tu cāṇḍālavaṃśajaḥ | 
 BRP228.096.2  vimuktapāpaḥ sasmāra pūrvajātīr anekaśaḥ || 96 || 
 
 
 BRP228.097.1  sa pūrvajanmany abhavad bhikṣuḥ saṃyatavāṅmanāḥ | 
 BRP228.097.2  yatakāyaś ca matimān vedavedāṅgapāragaḥ || 97 || 
 
 
 BRP228.098.1  ekadā goṣu nagarād dhriyamāṇāsu taskaraiḥ | 
 BRP228.098.2  bhikṣāvadhūtā rajasā muktā tenātha bhikṣuṇā || 98 || 
 
 
 BRP228.099.1  sa tenādharmadoṣeṇa cāṇḍālīṃ yonim āgataḥ | 
 BRP228.099.2  pāpapramocane snātaḥ sa mṛto narmadātaṭe || 99 || 
 
 
 BRP228.100.1  mūrkho 'bhūd brāhmaṇavaro vārāṇasyāṃ ca bho dvijāḥ | 
 BRP228.100.2  tatrāsya vasato 'bdais tu triṃśadbhiḥ siddhapūruṣaḥ || 100 || 
 
 
 BRP228.101.1  virūparūpī babhrāma yogamālābalānvitaḥ | 
 BRP228.101.2  taṃ dṛṣṭvā sopahāsārtham abhivādyābhyuvāca ha || 101 || 
 
 
 BRP228.102.1  kuśalaṃ siddhapuruṣaṃ kutas tv āgamyate tvayā || 102 || 
 
 vyāsa uvāca: 
 
 BRP228.103.1  evaṃ sambhāṣitas tena jñāto 'ham iti cintya tu | 
 BRP228.103.2  pratyuvācātha vandyas taṃ svargalokād upāgataḥ || 103 || 
 
 
 BRP228.104.1  taṃ siddhaṃ prāha mūrkho 'sau kiṃ tvaṃ vetsi triviṣṭape | 
 BRP228.104.2  nārāyaṇoruprabhavām urvaśīm apsarovarām || 104 || 
 
 
 BRP228.105.1  siddhas tam āha tāṃ vedmi śakracāmaradhāriṇīm | 
 BRP228.105.2  svargasyābharaṇaṃ mukhyam urvaśīṃ sādhusambhavām || 105 || 
 
 
 BRP228.106.1  vipraḥ siddham uvācātha ṛjumārgavivarjitaḥ | 
 BRP228.106.2  tan mitra matkṛte vārttām urvaśyā bhavatādarāt || 106 || 
 
 
 BRP228.107.1  kathanīyā yac ca sā te brūyād ākhyāsyate bhavān | 
 BRP228.107.2  bāḍham ity abravīt siddhaḥ so 'pi vipro mudānvitaḥ || 107 || 
 
 
 BRP228.108.1  babhūva siddho 'pi yayau merupṛṣṭhaṃ surālayam | 
 BRP228.108.2  sametya corvaśīṃ prāha yad ukto 'sau dvijena tu || 108 || 
 
 
 BRP228.109.1  sā prāha taṃ siddhavaraṃ nāhaṃ kāśipatiṃ dvijam | 
 BRP228.109.2  jānāmi satyam uktaṃ te na cetasi mama sthitam || 109 || 
 
 
 BRP228.110.1  ity uktaḥ prayayau so 'pi kālena bahunā punaḥ | 
 BRP228.110.2  vārāṇasīṃ yayau siddho dṛṣṭo mūrkheṇa vai punaḥ || 110 || 
 
 
 BRP228.111.1  dṛṣṭaḥ pṛṣṭaḥ kila bhūyaḥ kim āhorubhavā tava | 
 BRP228.111.2  siddho 'bravīn na jānāmi mām uvācorvaśī svayam || 111 || 
 
 
 BRP228.112.1  siddhavākyaṃ tataḥ śrutvā smitabhinnauṣṭhasampuṭaḥ | 
 BRP228.112.2  punaḥ prāha kathaṃ vetsīty evaṃ vācyā tvayorvaśī || 112 || 
 
 
 BRP228.113.1  bāḍham evaṃ kariṣyāmīty uktvā siddho divaṃ gataḥ | 
 BRP228.113.2  dadarśa śakrabhavanān niṣkrāmantīm athorvaśīm || 113 || 
 
 
 BRP228.114.1  provāca tāṃ siddhavaraḥ sā ca taṃ siddham abravīt | 
 BRP228.114.2  niyamaṃ kañcid api hi karotu dvijasattamaḥ || 114 || 
 
 
 
 BRP228.115.1  yenāhaṃ karmaṇā siddha taṃ jānāmi na cānyathā | 
 BRP228.115.2  tad urvaśīvaco 'bhyetya tasmai mūrkhadvijāya tu || 115 || 
 
 
 BRP228.116.1  kathayām āsa siddhas tu so 'pīmaṃ niyamaṃ jagau | 
 BRP228.116.2  tavāgre siddhapuruṣa niyamo 'yaṃ kṛto mayā || 116 || 
 
 
 BRP228.117.1  na bhokṣye 'dyaprabhṛti vai śakaṭaṃ satyam īritam | 
 BRP228.117.2  ity uktaḥ prayayau siddhaḥ svarge dṛṣṭvorvaśīm atha || 117 || 
 
 
 BRP228.118.1  prāhāsau śakaṭaṃ bhokṣye nādyaprabhṛti karhicit | 
 BRP228.118.2  taṃ siddham urvaśī prāha jñāto 'sau sāmprataṃ mayā || 118 || 
 
 
 BRP228.119.1  niyamagrahaṇād eva mūrkho mām upahāsakaḥ | 
 BRP228.119.2  ity uktvā prayayau śīghraṃ vāsaṃ nārāyaṇātmajā || 119 || 
 
 
 BRP228.120.1  siddho 'pi vicacārāsau kāmacārī mahītalam | 
 BRP228.120.2  urvaśy api varārohā gatvā vārāṇasīṃ purīm || 120 || 
 
 
 BRP228.121.1  matsyodarījale snānaṃ cakre divyavapurdharā | 
 BRP228.121.2  athāsāv api mūrkhas tu nadīṃ matsyodarīṃ mune || 121 || 
 
 
 BRP228.122.1  jagāmātha dadarśāsau snāyamānām athorvaśīm | 
 BRP228.122.2  tāṃ dṛṣṭvā vavṛdhe 'thāsya manmathaḥ kṣobhakṛd dṛḍham || 122 || 
 
 
 BRP228.123.1  cakāra mūrkhaś ceṣṭāś ca taṃ vivedorvaśī svayam | 
 BRP228.123.2  taṃ mūrkhaṃ siddhagaditaṃ jñātvā sasmitam āha tam || 123 || 
 
 urvaśy uvāca: 
 
 BRP228.124.1  kim icchasi mahābhāga mattaḥ śīghram ihocyatām | 
 BRP228.124.2  kariṣyāmi vacas tubhyaṃ tvaṃ viśrabdhaṃ kariṣyasi || 124 || 
 
 mūrkhabrāhmaṇa uvāca: 
 
 BRP228.125.1  ātmapradānena mama prāṇān rakṣa śucismite || 125 || 
 
 vyāsa uvāca: 
 
 BRP228.126.1  taṃ prāhāthorvaśī vipraṃ niyamasthāsmi sāmpratam | 
 BRP228.126.2  tvaṃ tiṣṭhasva kṣaṇam atha pratīkṣasvāgataṃ mama || 126 || 
 
 
 BRP228.127.1  sthito 'smīty abravīd vipraḥ sāpi svargaṃ jagāma ha | 
 BRP228.127.2  māsamātreṇa sāyātā dadarśa taṃ kṛśaṃ dvijam || 127 || 
 
 
 BRP228.128.1  sthitaṃ māsaṃ nadītīre nirāhāraṃ surāṅganā | 
 BRP228.128.2  taṃ dṛṣṭvā niścayayutaṃ bhūtvā vṛddhavapus tataḥ || 128 || 
 
 
 BRP228.129.1  sā cakāra nadītīre śakaṭaṃ śarkarāvṛtam | 
 BRP228.129.2  ghṛtena madhunā caiva nadīṃ matsyodarīṃ gatā || 129 || 
 
 
 BRP228.130.1  snātvātha bhūmau vasantī śakaṭaṃ ca yathārthataḥ | 
 BRP228.130.2  taṃ brāhmaṇaṃ samāhūya vākyam āha sulocanā || 130 || 
 
 urvaśy uvāca: 
 
 BRP228.131.1  mayā tīvraṃ vrataṃ vipra cīrṇaṃ saubhāgyakāraṇāt | 
 BRP228.131.2  vratānte niṣkṛtiṃ dadyāṃ pratigṛhṇīṣva bho dvija || 131 || 
 
 vyāsa uvāca: 
 
 BRP228.132.1  sa prāha kim idaṃ loke dīyate śarkarāvṛtam | 
 BRP228.132.2  kṣutkṣāmakaṇṭhaḥ pṛcchāmi sādhu bhadre samīraya || 132 || 
 
 
 
 BRP228.133.1  sā prāha śakaṭo vipra śarkarāpiṣṭasaṃyutaḥ | 
 BRP228.133.2  imaṃ tvaṃ samupādāya prāṇaṃ tarpaya mā ciram || 133 || 
 
 
 BRP228.134.1  sa tac chrutvātha saṃsmṛtya kṣudhayā pīḍito 'pi san | 
 BRP228.134.2  prāha bhadre na gṛhṇāmi niyamo hi kṛto mayā || 134 || 
 
 
 BRP228.135.1  purataḥ siddhavargasya na bhokṣye śakaṭaṃ tv iti | 
 BRP228.135.2  parijñānārtham urvaśyā dadasvānyasya kasyacit || 135 || 
 
 
 BRP228.136.1  sābravīn niyamo bhadra kṛtaḥ kāṣṭhamaye tvayā | 
 BRP228.136.2  nāsau kāṣṭhamayo bhuṅkṣva kṣudhayā cātipīḍitaḥ || 136 || 
 
 
 BRP228.137.1  tāṃ brāhmaṇaḥ pratyuvāca na mayā tad viśeṣaṇam | 
 BRP228.137.2  kṛtaṃ bhadre 'tha niyamaḥ sāmānyenaiva me kṛtaḥ || 137 || 
 
 
 BRP228.138.1  taṃ bhūyaḥ prāha sā tanvī na ced bhokṣyasi brāhmaṇa | 
 BRP228.138.2  gṛhaṃ gṛhītvā gacchasva kuṭumbaṃ tava bhokṣyati || 138 || 
 
 
 BRP228.139.1  sa tām uvāca sudati na tāvad yāmi mandiram | 
 BRP228.139.2  ihāyātā varārohā trailokye 'py adhikā guṇaiḥ || 139 || 
 
 
 BRP228.140.1  sā mayā madanārtena prārthitāśvāsitas tayā | 
 BRP228.140.2  sthīyatāṃ kṣaṇam ity evaṃ sthāsyāmīti mayoditam || 140 || 
 
 
 BRP228.141.1  māsamātraṃ gatāyās tu tasyā bhadre sthitasya ca | 
 BRP228.141.2  mama satyānuraktasya saṅgamāya dhṛtavrate || 141 || 
 
 
 BRP228.142.1  tasya sā vacanaṃ śrutvā kṛtvā svaṃ rūpam uttamam | 
 BRP228.142.2  vihasya bhāvagambhīram urvaśī prāha taṃ dvijam || 142 || 
 
 urvaśy uvāca: 
 
 BRP228.143.1  sādhu satyaṃ tvayā vipra vrataṃ niṣṭhitacetasā | 
 BRP228.143.2  niṣpāditaṃ haṭhād eva mama darśanam icchatā || 143 || 
 
 
 BRP228.144.1  aham evorvaśī vipra tvāṃ jijñāsārtham āgatā | 
 BRP228.144.2  parīkṣito niścitavān bhavān satyatapā ṛṣiḥ || 144 || 
 
 
 BRP228.145.1  gaccha śūkaravoddeśaṃ rūpatīrtheti viśrutam | 
 BRP228.145.2  siddhiṃ yāsyasi viprendra tatas tvaṃ mām avāpsyasi || 145 || 
 
 vyāsa uvāca: 
 
 BRP228.146.1  ity uktvā divam utpatya sā jagāmorvaśī dvijāḥ | 
 BRP228.146.2  sa ca satyatapā vipro rūpatīrthaṃ jagāma ha || 146 || 
 
 
 BRP228.147.1  tatra śāntiparo bhūtvā niyamavratadhṛk śuciḥ | 
 BRP228.147.2  dehotsarge jagāmāsau gāndharvaṃ lokam uttamam || 147 || 
 
 
 BRP228.148.1  tatra manvantaraśataṃ bhogān bhuktvā yathārthataḥ | 
 BRP228.148.2  babhūva sukule rājā prajārañjanatatparaḥ || 148 || 
 
 
 BRP228.149.1  sa yajvā vividhair yajñaiḥ samāptavaradakṣiṇaiḥ | 
 BRP228.149.2  putreṣu rājyaṃ nikṣipya yayau śaukaravaṃ punaḥ || 149 || 
 
 
 BRP228.150.1  rūpatīrthe mṛto bhūyaḥ śakralokam upāgataḥ | 
 BRP228.150.2  tatra manvantaraśataṃ bhogān bhuktvā tataś cyutaḥ || 150 || 
 
 
 BRP228.151.1  pratiṣṭhāne puravare budhaputraḥ purūravāḥ | 
 BRP228.151.2  babhūva tatra corvaśyāḥ saṅgamāya tapodhanāḥ || 151 || 
 
 
 
 BRP228.152.1  evaṃ purā satyatapā dvijātis | 
 BRP228.152.2  tīrthe prasiddhe sa hi rūpasañjñe | 
 BRP228.152.3  ārādhya janmany atha cārcya viṣṇum | 
 BRP228.152.4  avāpya bhogān atha muktim eti || 152 || 
 
 
 
        Chapter 229: Episodes illustrating the manifestations of Viṣṇu's Māyā
         SS  369-371 
 munaya ūcuḥ: 
 
 BRP229.001.1  śrutaṃ phalaṃ gītikāyā asmābhiḥ suprajāgare | 
 BRP229.001.2  kṛṣṇasya yena cāṇḍālo gato 'sau paramāṃ gatim || 1 || 
 
 
 BRP229.002.1  yathā viṣṇau bhaved bhaktis tan no brūhi mahāmate | 
 BRP229.002.2  tapasā karmaṇā yena śrotum icchāma sāmpratam || 2 || 
 
 vyāsa uvāca: 
 
 BRP229.003.1  śṛṇudhvaṃ muniśārdūlāḥ pravakṣyāmy anupūrvaśaḥ | 
 BRP229.003.2  yathā kṛṣṇe bhaved bhaktiḥ puruṣasya mahāphalā || 3 || 
 
 
 BRP229.004.1  saṃsāre 'smin mahāghore sarvabhūtabhayāvahe | 
 BRP229.004.2  mahāmohakare nṝṇāṃ nānāduḥkhaśatākule || 4 || 
 
 
 BRP229.005.1  tiryagyonisahasreṣu jāyamānaḥ punaḥ punaḥ | 
 BRP229.005.2  kathañcil labhate janma dehī mānuṣyakaṃ dvijāḥ || 5 || 
 
 
 BRP229.006.1  mānuṣatve 'pi vipratvaṃ vipratve 'pi vivekitā | 
 BRP229.006.2  vivekād dharmabuddhis tu buddhyā tu śreyasāṃ grahaḥ || 6 || 
 
 
 BRP229.007.1  yāvat pāpakṣayaṃ puṃsāṃ na bhavej janma sañcitam | 
 BRP229.007.2  tāvan na jāyate bhaktir vāsudeve jaganmaye || 7 || 
 
 
 BRP229.008.1  tasmād vakṣyāmi bho viprā bhaktiḥ kṛṣṇe yathā bhavet | 
 BRP229.008.2  anyadeveṣu yā bhaktiḥ puruṣasyeha jāyate || 8 || 
 
 
 BRP229.009.1  karmaṇā manasā vācā tadgatenāntarātmanā | 
 BRP229.009.2  tena tasya bhaved bhaktir yajane munisattamāḥ || 9 || 
 
 
 BRP229.010.1  sa karoti tato viprā bhaktiṃ cāgneḥ samāhitaḥ | 
 BRP229.010.2  tuṣṭe hutāśane tasya bhaktir bhavati bhāskare || 10 || 
 
 
 BRP229.011.1  pūjāṃ karoti satatam ādityasya tato dvijāḥ | 
 BRP229.011.2  prasanne bhāskare tasya bhaktir bhavati śaṅkare || 11 || 
 
 
 BRP229.012.1  pūjāṃ karoti vidhivat sa tu śambhoḥ prayatnataḥ | 
 BRP229.012.2  tuṣṭe trilocane tasya bhaktir bhavati keśave || 12 || 
 
 
 BRP229.013.1  sampūjya taṃ jagannāthaṃ vāsudevākhyam avyayam | 
 BRP229.013.2  tato bhuktiṃ ca muktiṃ ca sa prāpnoti dvijottamāḥ || 13 || 
 
 munaya ūcuḥ: 
 
 BRP229.014.1  avaiṣṇavā narā ye tu dṛśyante ca mahāmune | 
 BRP229.014.2  kiṃ te viṣṇuṃ nārcayanti brūhi tatkāraṇaṃ dvija || 14 || 
 
 vyāsa uvāca: 
 
 BRP229.015.1  dvau bhūtasargau vikhyātau loke 'smin munisattamāḥ | 
 BRP229.015.2  āsuraś ca tathā daivaḥ purā sṛṣṭaḥ svayambhuvā || 15 || 
 
 
 
 BRP229.016.1  daivīṃ prakṛtim āsādya pūjayanti tato 'cyutam | 
 BRP229.016.2  āsurīṃ yonim āpannā dūṣayanti narā harim || 16 || 
 
 
 BRP229.017.1  māyayā hatavijñānā viṣṇos te tu narādhamāḥ | 
 BRP229.017.2  aprāpya taṃ hariṃ viprās tato yānty adhamāṃ gatim || 17 || 
 
 
 BRP229.018.1  tasya yā gahvarī māyā durvijñeyā surāsuraiḥ | 
 BRP229.018.2  mahāmohakarī nṝṇāṃ dustarā cākṛtātmabhiḥ || 18 || 
 
 munaya ūcuḥ: 
 
 BRP229.019.1  icchāmas tāṃ mahāmāyāṃ jñātuṃ viṣṇoḥ sudustarām | 
 BRP229.019.2  vaktum arhasi dharmajña paraṃ kautūhalaṃ hi naḥ || 19 || 
 
 vyāsa uvāca: 
 
 BRP229.020.1  svapnendrajālasaṅkāśā māyā sā lokakarṣaṇī | 
 BRP229.020.2  kaḥ śaknoti harer māyāṃ jñātuṃ tāṃ keśavād ṛte || 20 || 
 
 
 BRP229.021.1  yā vṛttā brāhmaṇasyāsīn māyārthe nāradasya ca | 
 BRP229.021.2  viḍambanāṃ tu tāṃ viprāḥ śṛṇudhvaṃ gadato mama || 21 || 
 
 
 BRP229.022.1  prāg āsīn nṛpatiḥ śrīmān āgnīdhra iti viśrutaḥ | 
 BRP229.022.2  nagare kāmadamanas tasyātha tanayaḥ śuciḥ || 22 || 
 
 
 BRP229.023.1  dharmārāmaḥ kṣamāśīlaḥ pitṛśuśrūṣaṇe rataḥ | 
 BRP229.023.2  prajānurañjako dakṣaḥ śrutiśāstrakṛtaśramaḥ || 23 || 
 
 
 BRP229.024.1  pitāsya tv akarod yatnaṃ vivāhāya na caicchata | 
 BRP229.024.2  taṃ pitā prāha kim iti necchase dārasaṅgraham || 24 || 
 
 
 BRP229.025.1  sarvam etat sukhārthaṃ hi vāñchanti manujāḥ kila | 
 BRP229.025.2  sukhamūlā hi dārāś ca tasmāt taṃ tvaṃ samācara || 25 || 
 
 
 BRP229.026.1  sa pitur vacanaṃ śrutvā tūṣṇīm āste ca gauravāt | 
 BRP229.026.2  muhur muhus taṃ ca pitā codayām āsa bho dvijāḥ || 26 || 
 
 
 BRP229.027.1  athāsau pitaraṃ prāha tāta nāmānurūpatā | 
 BRP229.027.2  mayā samāśritā vyaktā vaiṣṇavī paripālinī || 27 || 
 
 
 BRP229.028.1  taṃ pitā prāha saṅgamya naiṣa dharmo 'sti putraka | 
 BRP229.028.2  na vidhārayitavyā syāt puruṣeṇa vipaścitā || 28 || 
 
 
 BRP229.029.1  kuru madvacanaṃ putra prabhur asmi pitā tava | 
 BRP229.029.2  mā nimajja kulaṃ mahyaṃ narake santatikṣayāt || 29 || 
 
 
 BRP229.030.1  sa hi taṃ pitur ādeśaṃ śrutvā prāha suto vaśī | 
 BRP229.030.2  prītaḥ saṃsmṛtya paurāṇīṃ saṃsārasya vicitratām || 30 || 
 
 putra uvāca: 
 
 BRP229.031.1  śṛṇu tāta vaco mahyaṃ tattvavākyaṃ sahetukam | 
 BRP229.031.2  nāmānurūpaṃ kartavyaṃ satyaṃ bhavati pārthiva || 31 || 
 
 
 BRP229.032.1  mayā janmasahasrāṇi jarāmṛtyuśatāni ca | 
 BRP229.032.2  prāptāni dārasaṃyogaviyogāni ca sarvaśaḥ || 32 || 
 
 
 BRP229.033.1  tṛṇagulmalatāvallīsarīsṛpamṛgadvijāḥ | 
 BRP229.033.2  paśustrīpuruṣādyāni prāptāni śataśo mayā || 33 || 
 
 
 BRP229.034.1  gaṇakinnaragandharvavidyādharamahoragāḥ | 
 BRP229.034.2  yakṣaguhyakarakṣāṃsi dānavāpsarasaḥ surāḥ || 34 || 
 
 
 
 BRP229.035.1  nadīśvarasahasraṃ ca prāptaṃ tāta punaḥ punaḥ | 
 BRP229.035.2  sṛṣṭas tu bahuśaḥ sṛṣṭau saṃhāre cāpi saṃhṛtaḥ || 35 || 
 
 
 BRP229.036.1  dārasaṃyogayuktasya tātedṛṅ me viḍambanā | 
 BRP229.036.2  itas tṛtīye yad vṛttaṃ mama janmani tac chṛṇu | 
 BRP229.036.3  kathayāmi samāsena tīrthamāhātmyasambhavam || 36 || 
 
 
 BRP229.037.1  atītya janmāni bahūni tāta | 
 BRP229.037.2  nṛdevagandharvamahoragāṇām | 
 BRP229.037.3  vidyādharāṇāṃ khagakinnarāṇāṃ | 
 BRP229.037.4  jāto hi vaṃśe sutapā maharṣiḥ || 37 || 
 
 
 BRP229.038.1  tato mahābhūd acalā hi bhaktir | 
 BRP229.038.2  janārdane lokapatau madhughne | 
 BRP229.038.3  vratopavāsair vividhaiś ca bhaktyā | 
 BRP229.038.4  santoṣitaś cakragadāstradhārī || 38 || 
 
 
 BRP229.039.1  tuṣṭo 'bhyagāt pakṣipatiṃ mahātmā | 
 BRP229.039.2  viṣṇuḥ samāruhya varaprado me | 
 BRP229.039.3  prāhoccaśabdaṃ vriyatāṃ dvijāte | 
 BRP229.039.4  varo hi yaṃ vāñchasi taṃ pradāsye || 39 || 
 
 
 BRP229.040.1  tato 'ham ūce harim īśitāraṃ | 
 BRP229.040.2  tuṣṭo 'si cet keśava tad vṛṇomi | 
 BRP229.040.3  yā sā tvadīyā paramā hi māyā | 
 BRP229.040.4  tāṃ vettum icchāmi janārdano 'ham || 40 || 
 
 
 BRP229.041.1  athābravīn me madhukaiṭabhāriḥ | 
 BRP229.041.2  kiṃ te tayā brahman māyayā vai | 
 BRP229.041.3  dharmārthakāmāni dadāni tubhyaṃ | 
 BRP229.041.4  putrāṇi mukhyāni nirāmayatvam || 41 || 
 
 
 BRP229.042.1  tato murāriṃ punar uktavān ahaṃ | 
 BRP229.042.2  bhūyo 'rthadharmārthajigīṣitaiva yat | 
 BRP229.042.3  māyā tavemām iha vettum icche | 
 BRP229.042.4  mamādya tāṃ darśaya puṣkarākṣa || 42 || 
 
 
 BRP229.043.1  tato 'bhyuvācātha nṛsiṃhamukhyaḥ | 
 BRP229.043.2  śrīśaḥ prabhur viṣṇur idaṃ vaco me | 
 
 viṣṇur uvāca: 
 
 BRP229.043.3  māyāṃ madīyāṃ nahi vetti kaścin | 
 BRP229.043.4  na cāpi vā vetsyati kaścid eva || 43 || 
 
 
 BRP229.044.1  pūrvaṃ surarṣir dvija nāradākhyo | 
 BRP229.044.2  brahmātmajo 'bhūn mama bhaktiyuktaḥ | 
 BRP229.044.3  tenāpi pūrvaṃ bhavatā yathaiva | 
 BRP229.044.4  santoṣito bhaktimatā hi tadvat || 44 || 
 
 
 BRP229.045.1  varaṃ ca dattaṃ gatavān ahaṃ ca | 
 BRP229.045.2  sa cāpi vavre varam etad eva | 
 BRP229.045.3  nivārito mām atimūḍhabhāvād | 
 BRP229.045.4  bhavān yathaivaṃ vṛtavān varaṃ ca || 45 || 
 
 
 
 BRP229.046.1  tato mayokto 'mbhasi nārada tvaṃ | 
 BRP229.046.2  māyāṃ hi me vetsyasi sannimagnaḥ | 
 BRP229.046.3  tato nimagno 'mbhasi nārado 'sau | 
 BRP229.046.4  kanyā babhau kāśipateḥ suśīlā || 46 || 
 
 
 BRP229.047.1  tāṃ yauvanāḍhyām atha cārudharmiṇe | 
 BRP229.047.2  vidarbharājñas tanayāya vai dadau | 
 BRP229.047.3  svadharmaṇe so 'pi tayā sametaḥ | 
 BRP229.047.4  siṣeva kāmān atulān maharṣiḥ || 47 || 
 
 
 BRP229.048.1  svarge gate 'sau pitari pratāpavān | 
 BRP229.048.2  rājyaṃ kramāyātam avāpya hṛṣṭaḥ | 
 BRP229.048.3  vidarbharāṣṭraṃ paripālayānaḥ | 
 BRP229.048.4  putraiḥ sapautrair bahubhir vṛto 'bhūt || 48 || 
 
 
 BRP229.049.1  athābhavad bhūmipateḥ sudharmaṇaḥ | 
 BRP229.049.2  kāśīśvareṇātha samaṃ suyuddham | 
 BRP229.049.3  tatra kṣayaṃ prāpya saputrapautraṃ | 
 BRP229.049.4  vidarbharāṭ kāśipatiś ca yuddhe || 49 || 
 
 
 BRP229.050.1  tataḥ suśīlā pitaraṃ saputraṃ | 
 BRP229.050.2  jñātvā patiṃ cāpi saputrapautram | 
 BRP229.050.3  purād viniḥsṛtya raṇāvaniṃ gatā | 
 BRP229.050.4  dṛṣṭvā suśīlā kadanaṃ mahāntam || 50 || 
 
 
 BRP229.051.1  bhartur bale tatra pitur bale ca | 
 BRP229.051.2  duḥkhānvitā sā suciraṃ vilapya | 
 BRP229.051.3  jagāma sā mātaram ārtarūpā | 
 BRP229.051.4  bhrātṝn sutān bhrātṛsutān sapautrān || 51 || 
 
 
 BRP229.052.1  bhartāram eṣā pitaraṃ ca gṛhya | 
 BRP229.052.2  mahāśmaśāne ca mahācitiṃ sā | 
 BRP229.052.3  kṛtvā hutāśaṃ pradadau svayaṃ ca | 
 BRP229.052.4  yadā samiddho hutabhug babhūva || 52 || 
 
 
 BRP229.053.1  tadā suśīlā praviveśa vegād | 
 BRP229.053.2  dhā putra hā putra iti bruvāṇā | 
 BRP229.053.3  tadā punaḥ sā munir nārado 'bhūt | 
 BRP229.053.4  sa cāpi vahniḥ sphaṭikāmalābhaḥ || 53 || 
 
 
 BRP229.054.1  pūrṇaṃ saro 'bhūd atha cottatāra | 
 BRP229.054.2  tasyāgrato devavaras tu keśavaḥ | 
 BRP229.054.3  ..............................| 
 BRP229.054.4  prahasya devarṣim uvāca nāradam || 54 || 
 
 
 BRP229.055.1  kas te tu putro vada me maharṣe | 
 BRP229.055.2  mṛtaṃ ca kaṃ śocasi naṣṭabuddhiḥ | 
 BRP229.055.3  vrīḍānvito 'bhūd atha nārado 'sau | 
 BRP229.055.4  tato 'ham enaṃ punar eva cāha || 55 || 
 
 
 BRP229.056.1  itīdṛśā nārada kaṣṭarūpā | 
 BRP229.056.2  māyā madīyā kamalāsanādyaiḥ | 
 
 BRP229.056.3  śakyā na vettuṃ samahendrarudraiḥ | 
 BRP229.056.4  kathaṃ bhavān vetsyati durvibhāvyām || 56 || 
 
 
 BRP229.057.1  sa vākyam ākarṇya mahāmaharṣir | 
 BRP229.057.2  uvāca bhaktiṃ mama dehi viṣṇo | 
 BRP229.057.3  prāpte 'tha kāle smaraṇaṃ tathaiva | 
 BRP229.057.4  sadā ca sandarśanam īśa te 'stu || 57 || 
 
 
 BRP229.058.1  yatrāham ārtaś citim adya rūḍhas | 
 BRP229.058.2  tat tīrtham astv acyutapāpahantrā | 
 BRP229.058.3  adhiṣṭhitaṃ keśava nityam eva | 
 BRP229.058.4  tvayā sahāsaṃ kamalodbhavena || 58 || 
 
 
 BRP229.059.1  tato mayokto dvija nārado 'sau | 
 BRP229.059.2  tīrthaṃ sitode hi citis tavāstu | 
 BRP229.059.3  sthāsyāmy ahaṃ cātra sadaiva viṣṇur | 
 BRP229.059.4  maheśvaraḥ sthāsyati cottareṇa || 59 || 
 
 
 BRP229.060.1  yadā virañcer vadanaṃ trinetraḥ | 
 BRP229.060.2  sa cchetsyateyaṃ ca mamogravācam | 
 BRP229.060.3  tadā kapālasya tu mocanāya | 
 BRP229.060.4  sameṣyate tīrtham idaṃ tvadīyam || 60 || 
 
 
 BRP229.061.1  snātasya tīrthe tripurāntakasya | 
 BRP229.061.2  patiṣyate bhūmitale kapālam | 
 BRP229.061.3  tatas tu tīrtheti kapālamocanaṃ | 
 BRP229.061.4  khyātaṃ pṛthivyāṃ ca bhaviṣyate tat || 61 || 
 
 
 BRP229.062.1  tadā prabhṛty ambudavāhano 'sau | 
 BRP229.062.2  na mokṣyate tīrthavaraṃ supuṇyam | 
 BRP229.062.3  na caiva tasmin dvija sampracakṣate | 
 BRP229.062.4  tat kṣetram ugraṃ tv atha brahmavadhyā || 62 || 
 
 
 BRP229.063.1  yadā na mokṣaty amarārihantā | 
 BRP229.063.2  tat kṣetramukhyaṃ mahad āptapuṇyam | 
 BRP229.063.3  tadā vimukteti surai rahasyaṃ | 
 BRP229.063.4  tīrthaṃ stutaṃ puṇyadam avyayākhyam || 63 || 
 
 
 BRP229.064.1  kṛtvā tu pāpāni naro mahānti | 
 BRP229.064.2  tasmin praviṣṭaḥ śucir apramādī | 
 BRP229.064.3  yadā tu māṃ cintayate sa śuddhaḥ | 
 BRP229.064.4  prayāti mokṣaṃ bhagavatprasādāt || 64 || 
 
 
 BRP229.065.1  bhūtvā tasmin rudrapiśācasañjño | 
 BRP229.065.2  yonyantare duḥkham upāśnute 'sau | 
 BRP229.065.3  vimuktapāpo bahuvarṣapūgair | 
 BRP229.065.4  utpattim āyāsyati vipragehe || 65 || 
 
 
 BRP229.066.1  śucir yatātmāsya tato 'ntakāle | 
 BRP229.066.2  rudro hitaṃ tārakam asya kīrtayet | 
 BRP229.066.3  ity evam uktvā dvijavarya nāradaṃ | 
 BRP229.066.4  gato 'smi dugdhārṇavam ātmageham || 66 || 
 
 
 
 BRP229.067.1  sa cāpi vipras tridivaṃ cacāra | 
 BRP229.067.2  gandharvarājena samarcyamānaḥ | 
 BRP229.067.3  etat tavoktaṃ nanu bodhanāya | 
 BRP229.067.4  māyā madīyā nahi śakyate sā || 67 || 
 
 
 BRP229.068.1  jñātuṃ bhavān icchati cet tato 'dya | 
 BRP229.068.2  evaṃ viśasvāpsu ca vetsi yena | 
 BRP229.068.3  evaṃ dvijātir hariṇā prabodhito | 
 BRP229.068.4  bhāvyarthayogān nimamajja toye || 68 || 
 
 
 BRP229.069.1  kokāmukhe tāta tato hi kanyā | 
 BRP229.069.2  cāṇḍālaveśmany abhavad dvijaḥ saḥ | 
 BRP229.069.3  rūpānvitā śīlaguṇopapannā | 
 BRP229.069.4  avāpa sā yauvanam āsasāda || 69 || 
 
 
 BRP229.070.1  cāṇḍālaputreṇa subāhunāpi | 
 BRP229.070.2  vivāhitā rūpavivarjitena | 
 BRP229.070.3  patir na tasyā hi mato babhūva | 
 BRP229.070.4  sā tasya caivābhimatā babhūva || 70 || 
 
 
 BRP229.071.1  putradvayaṃ netrahīnaṃ babhūva | 
 BRP229.071.2  kanyā ca paścād badhirā tathānyā | 
 BRP229.071.3  patir daridras tv atha sāpi mugdhā | 
 BRP229.071.4  nadīgatā roditi tatra nityam || 71 || 
 
 
 BRP229.072.1  gatā kadācit kalaśaṃ gṛhītvā | 
 BRP229.072.2  sāntar jalaṃ snātum atha praviṣṭā | 
 BRP229.072.3  yāvad dvijo 'sau punar eva tāvaj | 
 BRP229.072.4  jātaḥ kriyāyogarataḥ suśīlaḥ || 72 || 
 
 
 BRP229.073.1  tasyāḥ sa bhartātha ciraṅgateti | 
 BRP229.073.2  draṣṭuṃ jagāmātha nadīṃ supuṇyām | 
 BRP229.073.3  dadarśa kumbhaṃ na ca tāṃ taṭasthāṃ | 
 BRP229.073.4  tato 'tiduḥkhāt praruroda nādayan || 73 || 
 
 
 BRP229.074.1  tato 'ndhayugmaṃ badhirā ca kanyā | 
 BRP229.074.2  duḥkhānvitāsau samupājagāma | 
 BRP229.074.3  te vai rudantaṃ pitaraṃ ca dṛṣṭvā | 
 BRP229.074.4  duḥkhānvitā vai rurudur bhṛśārtāḥ || 74 || 
 
 
 BRP229.075.1  tataḥ sa papraccha nadītaṭasthān | 
 BRP229.075.2  dvijān bhavadbhir yadi yoṣid ekā | 
 BRP229.075.3  dṛṣṭā tu toyārtham upādravantī | 
 BRP229.075.4  ākhyāta te procur imāṃ praviṣṭā || 75 || 
 
 
 BRP229.076.1  nadīṃ na bhūyas tu samuttatāra | 
 BRP229.076.2  etāvad eveha samīhitaṃ naḥ | 
 BRP229.076.3  sa tadvaco ghorataraṃ niśamya | 
 BRP229.076.4  ruroda śokāśrupariplutākṣaḥ || 76 || 
 
 
 BRP229.077.1  taṃ vai rudantaṃ sasutaṃ sakanyaṃ | 
 BRP229.077.2  dṛṣṭvāham ārtaḥ sutarāṃ babhūva | 
 BRP229.077.3  ārtiś ca me 'bhūd atha saṃsmṛtiś ca | 
 BRP229.077.4  cāṇḍālayoṣāham iti kṣitīśa || 77 || 
 
 
 
 BRP229.078.1  tato 'bravaṃ taṃ nṛpate mataṅgaṃ | 
 BRP229.078.2  kimartham ārtena hi rudyate tvayā | 
 BRP229.078.3  tasyā na lābho bhavitātimaurkhyād | 
 BRP229.078.4  ākranditeneha vṛthā hi kiṃ te || 78 || 
 
 
 BRP229.079.1  sa mām uvācātmajayugmam andhaṃ | 
 BRP229.079.2  kanyā caikā badhireyaṃ tathaiva | 
 BRP229.079.3  kathaṃ dvijāte adhunārtam etam | 
 BRP229.079.4  āśvāsayiṣye 'py atha poṣayiṣye || 79 || 
 
 
 BRP229.080.1  ity evam uktvā sa sutaiś ca sārdhaṃ | 
 BRP229.080.2  phūtkṛtya phūtkṛtya ca roditi sma | 
 BRP229.080.3  yathā yathā roditi sa śvapākas | 
 BRP229.080.4  tathā tathā me hy abhavat kṛtāpi || 80 || 
 
 
 BRP229.081.1  tato 'ham ārtaṃ tu nivārya taṃ vai | 
 BRP229.081.2  svavaṃśavṛttāntam athācacakṣe | 
 BRP229.081.3  tataḥ sa duḥkhāt saha putrakaiḥ | 
 BRP229.081.4  saṃviveśa kokāmukham ārtarūpaḥ || 81 || 
 
 
 BRP229.082.1  praviṣṭamātre salile mataṅgas | 
 BRP229.082.2  tīrthaprabhāvāc ca vimuktapāpaḥ | 
 BRP229.082.3  vimānam āruhya śaśiprakāśaṃ | 
 BRP229.082.4  yayau divaṃ tāta mamopapaśyataḥ || 82 || 
 
 
 BRP229.083.1  tasmin praviṣṭe salile mṛte ca | 
 BRP229.083.2  mamārtir āsīd atimohakartrī | 
 BRP229.083.3/ tato 'tipuṇye nṛpavarya kokā BRP229.083.4  jale praviṣṭas tridivaṃ gataś
            ca || 83 || 
 
 
 BRP229.084.1  bhūyo 'bhavaṃ vaiśyakule vyathārto | 
 BRP229.084.2  jātismaras tīrthavaraprasādāt | 
 BRP229.084.3  tato 'tinirviṇṇamanā gato 'haṃ | 
 BRP229.084.4  kokāmukhaṃ saṃyatavākyacittaḥ || 84 || 
 
 
 BRP229.085.1  vrataṃ samāsthāya kalevaraṃ svaṃ | 
 BRP229.085.2  saṃśoṣayitvā divam āruroha | 
 BRP229.085.3  tasmāc cyutas tvadbhavane ca jāto | 
 BRP229.085.4  jātismaras tāta hariprasādāt || 85 || 
 
 
 BRP229.086.1  so 'haṃ samārādhya murāridevaṃ | 
 BRP229.086.2  kokāmukhe tyaktaśubhāśubhecchaḥ | 
 BRP229.086.3  ity evam uktvā pitaraṃ praṇamya | 
 BRP229.086.4  gatvā ca kokāmukham agratīrtham | 
 BRP229.086.5  viṣṇuṃ samārādhya varāharūpam | 
 BRP229.086.6  avāpa siddhiṃ manujarṣabho 'sau || 86 || 
 
 
 BRP229.087.1  itthaṃ sa kāmadamanaḥ sahaputrapautraḥ | 
 BRP229.087.2  kokāmukhe tīrthavare supuṇye | 
 BRP229.087.3  tyaktvā tanuṃ doṣamayīṃ tatas tu | 
 BRP229.087.4  gato divaṃ sūryasamair vimānaiḥ || 87 || 
 
 
 
 BRP229.088.1  evaṃ mayoktā parameśvarasya | 
 BRP229.088.2  māyā surāṇām api durvicintyā | 
 BRP229.088.3  svapnendrajālapratimā murārer | 
 BRP229.088.4  yayā jagan moham upaiti viprāḥ || 88 || 
 
 
 
        Chapter 230: On the conditions during Kali-Yuga
         SS  371-374 
 munaya ūcuḥ: 
 
 BRP230.001.1  asmābhis tu śrutaṃ vyāsa yat tvayā samudāhṛtam | 
 BRP230.001.2  prādurbhāvāśritaṃ puṇyaṃ māyā viṣṇoś ca durvidā || 1 || 
 
 
 BRP230.002.1  śrotum icchāmahe tvatto yathāvad upasaṃhṛtim | 
 BRP230.002.2  mahāpralayasañjñāṃ ca kalpānte ca mahāmune || 2 || 
 
 vyāsa uvāca: 
 
 BRP230.003.1  śrūyatāṃ bho muniśreṣṭhā yathāvad anusaṃhṛtiḥ | 
 BRP230.003.2  kalpānte prākṛte caiva pralaye jāyate yathā || 3 || 
 
 
 BRP230.004.1  ahorātraṃ pitṝṇāṃ tu māso 'bdaṃ tridivaukasām | 
 BRP230.004.2  caturyugasahasre tu brahmaṇo 'har dvijottamāḥ || 4 || 
 
 
 BRP230.005.1  kṛtaṃ tretā dvāparaṃ ca kaliś ceti caturyugam | 
 BRP230.005.2  daivair varṣasahasrais tu tad dvādaśābhir ucyate || 5 || 
 
 
 BRP230.006.1  caturyugāṇy aśeṣāṇi sadṛśāni svarūpataḥ | 
 BRP230.006.2  ādyaṃ kṛtayugaṃ proktaṃ munayo 'ntyaṃ tathā kalim || 6 || 
 
 
 BRP230.007.1  ādye kṛtayuge sargo brahmaṇā kriyate yataḥ | 
 BRP230.007.2  kriyate copasaṃhāras tathānte 'pi kalau yuge || 7 || 
 
 munaya ūcuḥ: 
 
 BRP230.008.1  kaleḥ svarūpaṃ bhagavan vistarād vaktum arhasi | 
 BRP230.008.2  dharmaś catuṣpād bhagavān yasmin vaikalyam ṛcchati || 8 || 
 
 vyāsa uvāca: 
 
 BRP230.009.1  kalisvarūpaṃ bho viprā yat pṛcchadhvaṃ mamānaghāḥ | 
 BRP230.009.2  nibodhadhvaṃ samāsena vartate yan mahattaram || 9 || 
 
 
 BRP230.010.1  varṇāśramācāravatī pravṛttir na kalau nṛṇām | 
 BRP230.010.2  na sāma+ṛgyajurvedaviniṣpādanahaitukī || 10 || 
 
 
 BRP230.011.1  vivāhā na kalau dharmā na śiṣyā gurusaṃsthitāḥ | 
 BRP230.011.2  na putrā dhārmikāś caiva na ca vahnikriyākramaḥ || 11 || 
 
 
 BRP230.012.1  yatra tatra kule jāto balī sarveśvaraḥ kalau | 
 BRP230.012.2  sarvebhya eva varṇebhyo naraḥ kanyopajīvanaḥ || 12 || 
 
 
 BRP230.013.1  yena tenaiva yogena dvijātir dīkṣitaḥ kalau | 
 BRP230.013.2  yaiva saiva ca viprendrāḥ prāyaścittakriyā kalau || 13 || 
 
 
 BRP230.014.1  sarvam eva kalau śāstraṃ yasya yad vacanaṃ dvijāḥ | 
 BRP230.014.2  devatāś ca kalau sarvāḥ sarvaḥ sarvasya cāśramaḥ || 14 || 
 
 
 
 BRP230.015.1  upavāsas tathāyāso vittotsargas tathā kalau | 
 BRP230.015.2  dharmo yathābhirucitair anuṣṭhānair anuṣṭhitaḥ || 15 || 
 
 
 BRP230.016.1  vittena bhavitā puṃsāṃ svalpenaiva madaḥ kalau | 
 BRP230.016.2  strīṇāṃ rūpamadaś caiva keśair eva bhaviṣyati || 16 || 
 
 
 BRP230.017.1  suvarṇamaṇiratnādau vastre copakṣayaṃ gate | 
 BRP230.017.2  kalau striyo bhaviṣyanti tadā keśair alaṅkṛtāḥ || 17 || 
 
 
 BRP230.018.1  parityakṣyanti bhartāraṃ vittahīnaṃ tathā striyaḥ | 
 BRP230.018.2  bhartā bhaviṣyati kalau vittavān eva yoṣitām || 18 || 
 
 
 BRP230.019.1  yo yo dadāti bahulaṃ sa sa svāmī tadā nṛṇām | 
 BRP230.019.2  svāmitvahetusambandho bhavitābhijanas tadā || 19 || 
 
 
 BRP230.020.1  gṛhāntā dravyasaṅghātā dravyāntā ca tathā matiḥ | 
 BRP230.020.2  arthāś cāthopabhogāntā bhaviṣyanti tadā kalau || 20 || 
 
 
 BRP230.021.1  striyaḥ kalau bhaviṣyanti svairiṇyo lalitaspṛhāḥ | 
 BRP230.021.2  anyāyāvāptavitteṣu puruṣeṣu spṛhālavaḥ || 21 || 
 
 
 BRP230.022.1  abhyarthito 'pi suhṛdā svārthahāniṃ tu mānavaḥ | 
 BRP230.022.2  paṇasyārdhārdhamātre 'pi kariṣyati tadā dvijāḥ || 22 || 
 
 
 BRP230.023.1  sadā sapauruṣaṃ ceto bhāvi vipra tadā kalau | 
 BRP230.023.2  kṣīrapradānasambandhi bhāti goṣu ca gauravam || 23 || 
 
 
 BRP230.024.1  anāvṛṣṭibhayāt prāyaḥ prajāḥ kṣudbhayakātarāḥ | 
 BRP230.024.2  bhaviṣyanti tadā sarvā gaganāsaktadṛṣṭayaḥ || 24 || 
 
 
 BRP230.025.1  mūlaparṇaphalāhārās tāpasā iva mānavāḥ | 
 BRP230.025.2  ātmānaṃ ghātayiṣyanti tadāvṛṣṭyābhiduḥkhitāḥ || 25 || 
 
 
 BRP230.026.1  durbhikṣam eva satataṃ sadā kleśam anīśvarāḥ | 
 BRP230.026.2  prāpsyanti vyāhatasukhaṃ pramādān mānavāḥ kalau || 26 || 
 
 
 BRP230.027.1  asnātabhojino nāgnidevatātithipūjanam | 
 BRP230.027.2  kariṣyanti kalau prāpte na ca piṇḍodakakriyām || 27 || 
 
 
 BRP230.028.1  lolupā hrasvadehāś ca bahvannādanatatparāḥ | 
 BRP230.028.2  bahuprajālpabhāgyāś ca bhaviṣyanti kalau striyaḥ || 28 || 
 
 
 BRP230.029.1  ubhābhyām atha pāṇibhyāṃ śiraḥkaṇḍūyanaṃ striyaḥ | 
 BRP230.029.2  kurvatyo gurubhartṝṇām ājñāṃ bhetsyanty anāvṛtāḥ || 29 || 
 
 
 BRP230.030.1  svapoṣaṇaparāḥ kruddhā dehasaṃskāravarjitāḥ | 
 BRP230.030.2  paruṣānṛtabhāṣiṇyo bhaviṣyanti kalau striyaḥ || 30 || 
 
 
 BRP230.031.1  duḥśīlā duṣṭaśīleṣu kurvatyaḥ satataṃ spṛhām | 
 BRP230.031.2  asadvṛttā bhaviṣyanti puruṣeṣu kulāṅganāḥ || 31 || 
 
 
 BRP230.032.1  vedādānaṃ kariṣyanti vaḍavāś ca tathāvratāḥ | 
 BRP230.032.2  gṛhasthāś ca na hoṣyanti na dāsyanty ucitāny api || 32 || 
 
 
 BRP230.033.1  bhaveyur vanavāsā vai grāmyāhāraparigrahāḥ | 
 BRP230.033.2  bhikṣavaś cāpi putrā hi snehasambandhayantrakāḥ || 33 || 
 
 
 
 BRP230.034.1  arakṣitāro hartāraḥ śulkavyājena pārthivāḥ | 
 BRP230.034.2  hāriṇo janavittānāṃ samprāpte ca kalau yuge || 34 || 
 
 
 BRP230.035.1  yo yo 'śvarathanāgāḍhyaḥ sa sa rājā bhaviṣyati | 
 BRP230.035.2  yaś ca yaś cābalaḥ sarvaḥ sa sa bhṛtyaḥ kalau yuge || 35 || 
 
 
 BRP230.036.1  vaiśyāḥ kṛṣivaṇijyādi santyajya nijakarma yat | 
 BRP230.036.2  śūdravṛttyā bhaviṣyanti kārukarmopajīvinaḥ || 36 || 
 
 
 BRP230.037.1  bhaikṣyavratās tathā śūdrāḥ pravrajyāliṅgino 'dhamāḥ | 
 BRP230.037.2  pākhaṇḍasaṃśrayāṃ vṛttim āśrayiṣyanty asaṃskṛtāḥ || 37 || 
 
 
 BRP230.038.1  durbhikṣakarapīḍābhir atīvopadrutā janāḥ | 
 BRP230.038.2  godhūmānnayavānnādyān deśān yāsyanti duḥkhitāḥ || 38 || 
 
 
 BRP230.039.1  vedamārge pralīne ca pākhaṇḍāḍhye tato jane | 
 BRP230.039.2  adharmavṛddhyā lokānām alpam āyur bhaviṣyati || 39 || 
 
 
 BRP230.040.1  aśāstravihitaṃ ghoraṃ tapyamāneṣu vai tapaḥ | 
 BRP230.040.2  nareṣu nṛpadoṣeṇa bālamṛtyur bhaviṣyati || 40 || 
 
 
 BRP230.041.1  bhavitrī yoṣitāṃ sūtiḥ pañcaṣaṭsaptavārṣikī | 
 BRP230.041.2  navāṣṭadaśavarṣāṇāṃ manuṣyāṇāṃ tathā kalau || 41 || 
 
 
 BRP230.042.1  palitodgamaś ca bhavitā tadā dvādaśavārṣikaḥ | 
 BRP230.042.2  na jīviṣyati vai kaścit kalau varṣāṇi viṃśatim || 42 || 
 
 
 BRP230.043.1  alpaprajñā vṛthāliṅgā duṣṭāntaḥkaraṇāḥ kalau | 
 BRP230.043.2  yatas tato vinaśyanti kālenālpena mānavāḥ || 43 || 
 
 
 BRP230.044.1  yadā yadā hi pākhaṇḍavṛttir atropalakṣyate | 
 BRP230.044.2  tadā tadā kaler vṛddhir anumeyā vicakṣaṇaiḥ || 44 || 
 
 
 BRP230.045.1  yadā yadā satāṃ hānir vedamārgānusāriṇām | 
 BRP230.045.2  tadā tadā kaler vṛddhir anumeyā vicakṣaṇaiḥ || 45 || 
 
 
 BRP230.046.1  prārambhāś cāvasīdanti yadā dharmakṛtāṃ nṛṇām | 
 BRP230.046.2  tadānumeyaṃ prādhānyaṃ kaler viprā vicakṣaṇaiḥ || 46 || 
 
 
 BRP230.047.1  yadā yadā na yajñānām īśvaraḥ puruṣottamaḥ | 
 BRP230.047.2  ijyate puruṣair yajñais tadā jñeyaṃ kaler balam || 47 || 
 
 
 BRP230.048.1  na prītir vedavādeṣu pākhaṇḍeṣu yadā ratiḥ | 
 BRP230.048.2  kaler vṛddhis tadā prājñair anumeyā dvijottamāḥ || 48 || 
 
 
 BRP230.049.1  kalau jagatpatiṃ viṣṇuṃ sarvasraṣṭāram īśvaram | 
 BRP230.049.2  nārcayiṣyanti bho viprāḥ pākhaṇḍopahatā narāḥ || 49 || 
 
 
 BRP230.050.1  kiṃ devaiḥ kiṃ dvijair vedaiḥ kiṃ śaucenāmbujalpanā | 
 BRP230.050.2  ity evaṃ pralapiṣyanti pākhaṇḍopahatā narāḥ || 50 || 
 
 
 BRP230.051.1  alpavṛṣṭiś ca parjanyaḥ svalpaṃ sasyaphalaṃ tathā | 
 BRP230.051.2  phalaṃ tathālpasāraṃ ca viprāḥ prāpte kalau yuge || 51 || 
 
 
 BRP230.052.1  jānuprāyāṇi vastrāṇi śamīprāyā mahīruhāḥ | 
 BRP230.052.2  śūdraprāyās tathā varṇā bhaviṣyanti kalau yuge || 52 || 
 
 
 BRP230.053.1  aṇuprāyāṇi dhānyāni ājaprāyaṃ tathā payaḥ | 
 BRP230.053.2  bhaviṣyati kalau prāpta auśīraṃ cānulepanam || 53 || 
 
 
 
 BRP230.054.1  śvaśrūśvaśurabhūyiṣṭhā guravaś ca nṛṇāṃ kalau | 
 BRP230.054.2  śālādyāhāribhāryāś ca suhṛdo munisattamāḥ || 54 || 
 
 
 BRP230.055.1  kasya mātā pitā kasya yadā karmātmakaḥ pumān | 
 BRP230.055.2  iti codāhariṣyanti śvaśurānugatā narāḥ || 55 || 
 
 
 BRP230.056.1  vāṅmanaḥkāyajair doṣair abhibhūtāḥ punaḥ punaḥ | 
 BRP230.056.2  narāḥ pāpāny anudinaṃ kariṣyanty alpamedhasaḥ || 56 || 
 
 
 BRP230.057.1  niḥsatyānām aśaucānāṃ nirhrīkāṇāṃ tathā dvijāḥ | 
 BRP230.057.2  yad yad duḥkhāya tat sarvaṃ kalikāle bhaviṣyati || 57 || 
 
 
 BRP230.058.1  niḥsvādhyāyavaṣaṭkāre svadhāsvāhāvivarjite | 
 BRP230.058.2  tadā praviralo vipraḥ kaścil loke bhaviṣyati || 58 || 
 
 
 BRP230.059.1  tatrālpenaiva kālena puṇyaskandham anuttamam | 
 BRP230.059.2  karoti yaḥ kṛtayuge kriyate tapasā hi yaḥ || 59 || 
 
 munaya ūcuḥ: 
 
 BRP230.060.1  kasmin kāle 'lpako dharmo dadāti sumahāphalam | 
 BRP230.060.2  vaktum arhasy aśeṣeṇa śrotuṃ vāñchā pravartate || 60 || 
 
 vyāsa uvāca: 
 
 BRP230.061.1  dhanye kalau bhaved viprās tv alpakleśair mahat phalam | 
 BRP230.061.2  tathā bhavetāṃ strīśūdrau dhanyau cānyan nibodhata || 61 || 
 
 
 BRP230.062.1  yat kṛte daśabhir varṣais tretāyāṃ hāyanena tat | 
 BRP230.062.2  dvāpare tac ca māsena ahorātreṇa tat kalau || 62 || 
 
 
 BRP230.063.1  tapaso brahmacaryasya japādeś ca phalaṃ dvijāḥ | 
 BRP230.063.2  prāpnoti puruṣas tena kalau sādhv iti bhāṣitum || 63 || 
 
 
 BRP230.064.1  dhyāyan kṛte yajan yajñais tretāyāṃ dvāpare 'rcayan | 
 BRP230.064.2  yad āpnoti tad āpnoti kalau saṅkīrtya keśavam || 64 || 
 
 
 BRP230.065.1  dharmotkarṣam atīvātra prāpnoti puruṣaḥ kalau | 
 BRP230.065.2  svalpāyāsena dharmajñās tena tuṣṭo 'smy ahaṃ kalau || 65 || 
 
 
 BRP230.066.1  vratacaryāparair grāhyā vedāḥ pūrvaṃ dvijātibhiḥ | 
 BRP230.066.2  tatas tu dharmasamprāptair yaṣṭavyaṃ vidhivad dhanaiḥ || 66 || 
 
 
 BRP230.067.1  vṛthā kathā vṛthā bhojyaṃ vṛthā svaṃ ca dvijanmanām | 
 BRP230.067.2  patanāya tathā bhāvyaṃ tais tu saṃyatibhiḥ saha || 67 || 
 
 
 BRP230.068.1  asamyakkaraṇe doṣās teṣāṃ sarveṣu vastuṣu | 
 BRP230.068.2  bhojyapeyādikaṃ caiṣāṃ necchāprāptikaraṃ dvijāḥ || 68 || 
 
 
 BRP230.069.1  pāratantryāt samasteṣu teṣāṃ kāryeṣu vai tataḥ | 
 BRP230.069.2  lokān kleśena mahatā yajanti vinayānvitāḥ || 69 || 
 
 
 BRP230.070.1  dvijaśuśrūṣaṇenaiva pākayajñādhikāravān | 
 BRP230.070.2  nijaṃ jayati vai lokaṃ śūdro dhanyataras tataḥ || 70 || 
 
 
 BRP230.071.1  bhakṣyābhakṣyeṣu nāśāsti yeṣāṃ pāpeṣu vā yataḥ | 
 BRP230.071.2  niyamo muniśārdūlās tenāsau sādhv itīritam || 71 || 
 
 
 
 BRP230.072.1  svadharmasyāvirodhena narair labhyaṃ dhanaṃ sadā | 
 BRP230.072.2  pratipādanīyaṃ pātreṣu yaṣṭavyaṃ ca yathāvidhi || 72 || 
 
 
 BRP230.073.1  tasyārjane mahān kleśaḥ pālanena dvijottamāḥ | 
 BRP230.073.2  tathā sadviniyogāya vijñeyaṃ gahanaṃ nṛṇām || 73 || 
 
 
 BRP230.074.1  ebhir anyais tathā kleśaiḥ puruṣā dvijasattamāḥ | 
 BRP230.074.2  nijāñ jayanti vai lokān prājāpatyādikān kramāt || 74 || 
 
 
 BRP230.075.1  yoṣic chuśrūṣaṇād bhartuḥ karmaṇā manasā girā | 
 BRP230.075.2  etad viṣayam āpnoti tatsālokyaṃ yato dvijāḥ || 75 || 
 
 
 BRP230.076.1  nātikleśena mahatā tān eva puruṣo yathā | 
 BRP230.076.2  tṛtīyaṃ vyāhṛtaṃ tena mayā sādhv iti yoṣitaḥ || 76 || 
 
 
 BRP230.077.1  etad vaḥ kathitaṃ viprā yannimittam ihāgatāḥ | 
 BRP230.077.2  tat pṛcchadhvaṃ yathākāmam ahaṃ vakṣyāmi vaḥ sphuṭam || 77 || 
 
 
 BRP230.078.1  alpenaiva prayatnena dharmaḥ sidhyati vai kalau | 
 BRP230.078.2  narair ātmaguṇāmbhobhiḥ kṣālitākhilakilbiṣaiḥ || 78 || 
 
 
 BRP230.079.1  śūdraiś ca dvijaśuśrūṣātatparair munisattamāḥ | 
 BRP230.079.2  tathā strībhir anāyāsāt patiśuśrūṣayaiva hi || 79 || 
 
 
 BRP230.080.1  tatas tritayam apy etan mama dhanyatamaṃ matam | 
 BRP230.080.2  dharmasaṃrādhane kleśo dvijātīnāṃ kṛtādiṣu || 80 || 
 
 
 BRP230.081.1  tathā svalpena tapasā siddhiṃ yāsyanti mānavāḥ | 
 BRP230.081.2  dhanyā dharmaṃ cariṣyanti yugānte munisattamāḥ || 81 || 
 
 
 BRP230.082.1  bhavadbhir yad abhipretaṃ tad etat kathitaṃ mayā | 
 BRP230.082.2  apṛṣṭenāpi dharmajñāḥ kim anyat kriyatāṃ dvijāḥ || 82 || 
 
 
 
        Chapter 231: The end of a cycle of Yugas and the return of Kṛta-Yuga
         SS  374-376 
 munaya ūcuḥ: 
 
 BRP231.001.1  āsannaṃ viprakṛṣṭaṃ vā yadi kālaṃ na vidmahe | 
 BRP231.001.2  tato dvāparavidhvaṃsaṃ yugāntaṃ spṛhayāmahe || 1 || 
 
 
 BRP231.002.1  prāptā vayaṃ hi tat kālam anayā dharmatṛṣṇayā | 
 BRP231.002.2  ādadyāma paraṃ dharmaṃ sukham alpena karmaṇā || 2 || 
 
 
 BRP231.003.1  santrāsodvegajananaṃ yugāntaṃ samupasthitam | 
 BRP231.003.2  pranaṣṭadharmaṃ dharmajña nimittair vaktum arhasi || 3 || 
 
 vyāsa uvāca: 
 
 BRP231.004.1  arakṣitāro hartāro balibhāgasya pārthivāḥ | 
 BRP231.004.2  yugānte prabhaviṣyanti svarakṣaṇaparāyaṇāḥ || 4 || 
 
 
 BRP231.005.1  akṣatriyāś ca rājāno viprāḥ śūdropajīvinaḥ | 
 BRP231.005.2  śūdrāś ca brāhmaṇācārā bhaviṣyanti yugakṣaye || 5 || 
 
 
 BRP231.006.1  śrotriyāḥ kāṇḍapṛṣṭhāś ca niṣkarmāṇi havīṃṣi ca | 
 BRP231.006.2  ekapaṅktyām aśiṣyanti yugānte munisattamāḥ || 6 || 
 
 
 
 BRP231.007.1  aśiṣṭavanto 'rthaparā narā madyāmiṣapriyāḥ | 
 BRP231.007.2  mitrabhāryāṃ bhajiṣyanti yugānte puruṣādhamāḥ || 7 || 
 
 
 BRP231.008.1  rājavṛttisthitāś caurā rājānaś cauraśīlinaḥ | 
 BRP231.008.2  bhṛtyā hy anirdiṣṭabhujo bhaviṣyanti yugakṣaye || 8 || 
 
 
 BRP231.009.1  dhanāni ślāghanīyāni satāṃ vṛttam apūjitam | 
 BRP231.009.2  akutsanā ca patite bhaviṣyati yugakṣaye || 9 || 
 
 
 BRP231.010.1  pranaṣṭanāsāḥ puruṣā muktakeśā virūpiṇaḥ | 
 BRP231.010.2  ūnaṣoḍaśavarṣāś ca prasoṣyanti tathā striyaḥ || 10 || 
 
 
 BRP231.011.1  aṭṭaśūlā janapadāḥ śivaśūlāś catuṣpathāḥ | 
 BRP231.011.2  pramadāḥ keśaśūlāś ca bhaviṣyanti yugakṣaye || 11 || 
 
 
 BRP231.012.1  sarve brahma vadiṣyanti dvijā vājasaneyikāḥ | 
 BRP231.012.2  śūdrābhā vādinaś caiva brāhmaṇāś cāntyavāsinaḥ || 12 || 
 
 
 BRP231.013.1  śukladantā jitākṣāś ca muṇḍāḥ kāṣāyavāsasaḥ | 
 BRP231.013.2  śūdrā dharmaṃ vadiṣyanti śāṭhyabuddhyopajīvinaḥ || 13 || 
 
 
 BRP231.014.1  śvāpadapracuratvaṃ ca gavāṃ caiva parikṣayaḥ | 
 BRP231.014.2  sādhūnāṃ parivṛttiś ca vidyād antagate yuge || 14 || 
 
 
 BRP231.015.1  antyā madhye nivatsyanti madhyāś cāntanivāsinaḥ | 
 BRP231.015.2  nirhrīkāś ca prajāḥ sarvā naṣṭās tatra yugakṣaye || 15 || 
 
 
 BRP231.016.1  tapoyajñaphalānāṃ ca vikretāro dvijottamāḥ | 
 BRP231.016.2  ṛtavo viparītāś ca bhaviṣyanti yugakṣaye || 16 || 
 
 
 BRP231.017.1  tathā dvihāyanā damyāḥ kalau lāṅgaladhāriṇaḥ | 
 BRP231.017.2  citravarṣī ca parjanyo yuge kṣīṇe bhaviṣyati || 17 || 
 
 
 BRP231.018.1  sarve śūrakule jātāḥ kṣamānāthā bhavanti hi | 
 BRP231.018.2  yathā nimnāḥ prajāḥ sarvā bhaviṣyanti yugakṣaye || 18 || 
 
 
 BRP231.019.1  pitṛdeyāni dattāni bhaviṣyanti tathā sutāḥ | 
 BRP231.019.2  na ca dharmaṃ cariṣyanti mānavā nirgate yuge || 19 || 
 
 
 BRP231.020.1  ūṣarā bahulā bhūmiḥ panthānas taskarāvṛtāḥ | 
 BRP231.020.2  sarve vāṇikāś caiva bhaviṣyanti yugakṣaye || 20 || 
 
 
 BRP231.021.1  pitṛdāyādadattāni vibhajanti tathā sutāḥ | 
 BRP231.021.2  haraṇe yatnavanto 'pi lobhādibhir virodhinaḥ || 21 || 
 
 
 BRP231.022.1  saukumārye tathā rūpe ratne copakṣayaṃ gate | 
 BRP231.022.2  bhaviṣyanti yugasyānte nāryaḥ keśair alaṅkṛtāḥ || 22 || 
 
 
 BRP231.023.1  nirvīryasya ratis tatra gṛhasthasya bhaviṣyati | 
 BRP231.023.2  yugānte samanuprāpte nānyā bhāryāsamā ratiḥ || 23 || 
 
 
 BRP231.024.1  kuśīlānāryabhūyiṣṭhā vṛthārūpasamanvitāḥ | 
 BRP231.024.2  puruṣālpaṃ bahustrīkaṃ tad yugāntasya lakṣaṇam || 24 || 
 
 
 BRP231.025.1  bahuyācanako loko na dāsyati parasparam | 
 BRP231.025.2  rājacaurāgnidaṇḍādikṣīṇaḥ kṣayam upaiṣyati || 25 || 
 
 
 
 BRP231.026.1  aphalāni ca sasyāni taruṇā vṛddhaśīlinaḥ | 
 BRP231.026.2  aśīlāḥ sukhino loke bhaviṣyanti yugakṣaye || 26 || 
 
 
 BRP231.027.1  varṣāsu paruṣā vātā nīcāḥ śarkaravarṣiṇaḥ | 
 BRP231.027.2  sandigdhaḥ paralokaś ca bhaviṣyati yugakṣaye || 27 || 
 
 
 BRP231.028.1  vaiśyā iva ca rājanyā dhanadhānyopajīvinaḥ | 
 BRP231.028.2  yugāpakramaṇe pūrvaṃ bhaviṣyanti na bāndhavāḥ || 28 || 
 
 
 BRP231.029.1  apravṛttāḥ prapaśyanti samayāḥ śapathās tathā | 
 BRP231.029.2  ṛṇaṃ savinayabhraṃśaṃ yuge kṣīṇe bhaviṣyati || 29 || 
 
 
 BRP231.030.1  bhaviṣyaty aphalo harṣaḥ krodhaś ca saphalo nṛṇām | 
 BRP231.030.2  ajāś cāpi nirotsyanti payaso 'rthe yugakṣaye || 30 || 
 
 
 BRP231.031.1  aśāstravihito yajña evam eva bhaviṣyati | 
 BRP231.031.2  apramāṇaṃ kariṣyanti narāḥ paṇḍitamāninaḥ || 31 || 
 
 
 BRP231.032.1  śāstroktasyāpravaktāro bhaviṣyanti na saṃśayaḥ | 
 BRP231.032.2  sarvaḥ sarvaṃ vijānāti vṛddhān anupasevya vai || 32 || 
 
 
 BRP231.033.1  na kaścid akavir nāma yugānte samupasthite | 
 BRP231.033.2  nakṣatrāṇi viyogāni na karmasthā dvijātayaḥ || 33 || 
 
 
 BRP231.034.1  cauraprāyāś ca rājāno yugānte samupasthite | 
 BRP231.034.2  kuṇḍīvṛṣā naikṛtikāḥ surāpā brahmavādinaḥ || 34 || 
 
 
 BRP231.035.1  aśvamedhena yakṣyante yugānte dvijasattamāḥ | 
 BRP231.035.2  yājayiṣyanty ayājyāṃs tu tathābhakṣyasya bhakṣiṇaḥ || 35 || 
 
 
 BRP231.036.1  brāhmaṇā dhanatṛṣṇārtā yugānte samupasthite | 
 BRP231.036.2  bhoḥśabdam abhidhāsyanti na ca kaścit paṭhiṣyati || 36 || 
 
 
 BRP231.037.1  ekaśaṅkhās tathā nāryo gavedhukapinaddhakāḥ | 
 BRP231.037.2  nakṣatrāṇi vivarṇāni viparitā diśo daśa || 37 || 
 
 
 BRP231.038.1  sandhyārāgo vidagdhāṅgo bhaviṣyati yugakṣaye | 
 BRP231.038.2  preṣayanti pitṝn putrā vadhūḥ śvaśrūḥ svakarmasu || 38 || 
 
 
 BRP231.039.1  yugeṣv evaṃ nivatsyanti pramadāś ca narās tathā | 
 BRP231.039.2  akṛtvāgrāṇi bhokṣyanti dvijāś caivāhutāgnayaḥ || 39 || 
 
 
 BRP231.040.1  bhikṣāṃ balim adattvā ca bhokṣyanti puruṣāḥ svayam | 
 BRP231.040.2  vañcayitvā patīn suptān gamiṣyanti striyo 'nyataḥ || 40 || 
 
 
 BRP231.041.1  na vyādhitān nāpy arūpān nodyatān nāpy asūyakān | 
 BRP231.041.2  kṛte na pratikartā ca yuge kṣīṇe bhaviṣyati || 41 || 
 
 munaya ūcuḥ: 
 
 BRP231.042.1  evaṃ vilambite dharme mānuṣāḥ karapīḍitāḥ | 
 BRP231.042.2  kutra deśe nivatsyanti kimāhāravihāriṇaḥ || 42 || 
 
 
 BRP231.043.1  kiṅkarmāṇaḥ kimīhantaḥ kimpramāṇāḥ kimāyuṣaḥ | 
 BRP231.043.2  kāṃ ca kāṣṭhāṃ samāsādya prapatsyanti kṛtaṃ yugam || 43 || 
 
 vyāsa uvāca: 
 
 BRP231.044.1  ata ūrdhvaṃ cyute dharme guṇahīnāḥ prajās tathā | 
 BRP231.044.2  śīlavyasanam āsādya prāpsyanti hrāsam āyuṣaḥ || 44 || 
 
 
 
 BRP231.045.1  āyurhānyā balagnānir balagnānyā vivarṇatā | 
 BRP231.045.2  vaivarṇyād vyādhisampīḍā nirvedo vyādhipīḍanāt || 45 || 
 
 
 BRP231.046.1  nirvedād ātmasambodhaḥ sambodhād dharmaśīlatā | 
 BRP231.046.2  evaṃ gatvā parāṃ kāṣṭhāṃ prapatsyanti kṛtaṃ yugam || 46 || 
 
 
 BRP231.047.1  uddeśato dharmaśīlāḥ kecin madhyasthatāṃ gatāḥ | 
 BRP231.047.2  kindharmaśīlāḥ kecit tu kecid atra kutūhalāḥ || 47 || 
 
 
 BRP231.048.1  pratyakṣam anumānaṃ ca pramāṇam iti niścitāḥ | 
 BRP231.048.2  apramāṇaṃ kariṣyanti sarvam ity apare janāḥ || 48 || 
 
 
 BRP231.049.1  nāstikyaparatāś cāpi kecid dharmavilopakāḥ | 
 BRP231.049.2  bhaviṣyanti narā mūḍhā dvijāḥ paṇḍitamāninaḥ || 49 || 
 
 
 BRP231.050.1  tadātvamātraśraddheyā śāstrajñānabahiṣkṛtāḥ | 
 BRP231.050.2  dāmbhikās te bhaviṣyanti narā jñānavilopitāḥ || 50 || 
 
 
 BRP231.051.1  tathā vilulite dharme janāḥ śreṣṭhapuraskṛtāḥ | 
 BRP231.051.2  śubhān samācariṣyanti dānaśīlaparāyaṇāḥ || 51 || 
 
 
 BRP231.052.1  sarvabhakṣāḥ svayaṅguptā nirghṛṇā nirapatrapāḥ | 
 BRP231.052.2  bhaviṣyanti tadā loke tat kaṣāyasya lakṣaṇam || 52 || 
 
 
 BRP231.053.1  kaṣāyopaplave kāle jñānaniṣṭhāpraṇāśane | 
 BRP231.053.2  siddhim alpena kālena prāpsyanti nirupaskṛtāḥ || 53 || 
 
 
 BRP231.054.1  viprāṇāṃ śāśvatīṃ vṛttiṃ yadā varṇāvare janāḥ | 
 BRP231.054.2  saṃśrayiṣyanti bho viprās tat kaṣāyasya lakṣaṇam || 54 || 
 
 
 BRP231.055.1  mahāyuddhaṃ mahāvarṣaṃ mahāvātaṃ mahātapaḥ | 
 BRP231.055.2  bhaviṣyati yuge kṣīṇe tat kaṣāyasya lakṣaṇam || 55 || 
 
 
 BRP231.056.1  viprarūpeṇa yakṣāṃsi rājānaḥ karṇavedinaḥ | 
 BRP231.056.2  pṛthivīm upabhokṣyanti yugānte samupasthite || 56 || 
 
 
 BRP231.057.1  niḥsvādhyāyavaṣaṭkārāḥ kunetāro 'bhimāninaḥ | 
 BRP231.057.2  kravyādā brahmarūpeṇa sarvabhakṣyā vṛthāvratāḥ || 57 || 
 
 
 BRP231.058.1  mūrkhāś cārthaparā lubdhāḥ kṣudrāḥ kṣudraparicchadāḥ | 
 BRP231.058.2  vyavahāropavṛttāś ca cyutā dharmāś ca śāśvatāt || 58 || 
 
 
 BRP231.059.1  hartāraḥ pararatnānāṃ paradārapradharṣakāḥ | 
 BRP231.059.2  kāmātmāno durātmānaḥ sopadhāḥ priyasāhasāḥ || 59 || 
 
 
 BRP231.060.1  teṣu prabhavamāṇeṣu janeṣv api ca sarvaśaḥ | 
 BRP231.060.2  abhāvino bhaviṣyanti munayo bahurūpiṇaḥ || 60 || 
 
 
 BRP231.061.1  kalau yuge samutpannāḥ pradhānapuruṣāś ca ye | 
 BRP231.061.2  kathāyogena tān sarvān pūjayiṣyanti mānavāḥ || 61 || 
 
 
 BRP231.062.1  sasyacaurā bhaviṣyanti tathā cailāpahāriṇaḥ | 
 BRP231.062.2  bhokṣyabhojyaharāś caiva karaṇḍānāṃ ca hāriṇaḥ || 62 || 
 
 
 BRP231.063.1  caurāś caurasya hartāro hantā hantur bhaviṣyati | 
 BRP231.063.2  cauraiś caurakṣaye cāpi kṛte kṣemaṃ bhaviṣyati || 63 || 
 
 
 
 BRP231.064.1  niḥsāre kṣubhite kāle niṣkriye saṃvyavasthite | 
 BRP231.064.2  narā vanaṃ śrayiṣyanti karabhāraprapīḍitāḥ || 64 || 
 
 
 BRP231.065.1  yajñakarmaṇy uparate rakṣāṃsi śvāpadāni ca | 
 BRP231.065.2  kīṭamūṣikasarpāś ca dharṣayiṣyanti mānavān || 65 || 
 
 
 BRP231.066.1  kṣemaṃ subhikṣam ārogyaṃ sāmagryaṃ caiva bandhuṣu | 
 BRP231.066.2  uddeśeṣu narāḥ śreṣṭhā bhaviṣyanti yugakṣaye || 66 || 
 
 
 BRP231.067.1  svayampālāḥ svayaṃ caurāḥ plavasambhārasambhṛtāḥ | 
 BRP231.067.2  maṇḍalaiḥ sambhaviṣyanti deśe deśe pṛthak pṛthak || 67 || 
 
 
 BRP231.068.1  svadeśebhyaḥ paribhraṣṭā niḥsārāḥ saha bandhubhiḥ | 
 BRP231.068.2  narāḥ sarve bhaviṣyanti tadā kālaparikṣayāt || 68 || 
 
 
 BRP231.069.1  tataḥ sarve samādāya kumārān pradrutā bhayāt | 
 BRP231.069.2  kauśikīṃ santariṣyanti narāḥ kṣudbhayapīḍitāḥ || 69 || 
 
 
 BRP231.070.1  aṅgān vaṅgān kaliṅgāṃś ca kāśmīrān atha kośalān | 
 BRP231.070.2  ṛṣikāntagiridroṇīḥ saṃśrayiṣyanti mānavāḥ || 70 || 
 
 
 BRP231.071.1  kṛtsnaṃ ca himavatpārśvaṃ kūlaṃ ca lavaṇāmbhasaḥ | 
 BRP231.071.2  vividhaṃ jīrṇapattraṃ ca valkalāny ajināni ca || 71 || 
 
 
 BRP231.072.1  svayaṃ kṛtvā nivatsyanti tasmin bhūte yugakṣaye | 
 BRP231.072.2  araṇyeṣu ca vatsyanti narā mlecchagaṇaiḥ saha || 72 || 
 
 
 BRP231.073.1  naiva śūnyā navāraṇyā bhaviṣyati vasundharā | 
 BRP231.073.2  agoptāraś ca goptāro bhaviṣyanti narādhipāḥ || 73 || 
 
 
 BRP231.074.1  mṛgair matsyair vihaṅgaiś ca śvāpadaiḥ sarpakīṭakaiḥ | 
 BRP231.074.2  madhuśākaphalair mūlair vartayiṣyanti mānavāḥ || 74 || 
 
 
 BRP231.075.1  śīrṇaparṇaphalāhārā valkalāny ajināni ca | 
 BRP231.075.2  svayaṃ kṛtvā nivatsyanti yathā munijanas tathā || 75 || 
 
 
 BRP231.076.1  bījānām akṛtasnehā āhatāḥ kāṣṭhaśaṅkubhiḥ | 
 BRP231.076.2  ajaiḍakaṃ kharoṣṭraṃ ca pālayiṣyanti nityaśaḥ || 76 || 
 
 
 BRP231.077.1  nadīsrotāṃsi rotsyanti toyārthaṃ kūlam āśritāḥ | 
 BRP231.077.2  pakvānnavyavahāreṇa vipaṇantaḥ parasparam || 77 || 
 
 
 BRP231.078.1  tanūruhair yathājātaiḥ samalāntarasambhṛtaiḥ | 
 BRP231.078.2  bahvapatyāḥ prajāhīnāḥ kulaśīlavivarjitāḥ || 78 || 
 
 
 BRP231.079.1  evaṃ bhaviṣyanti tadā narāś cādharmajīvinaḥ | 
 BRP231.079.2  hīnā hīnaṃ tathā dharmaṃ prajā samanuvatsyati || 79 || 
 
 
 BRP231.080.1  āyus tatra ca martyānāṃ paraṃ triṃśad bhaviṣyati | 
 BRP231.080.2  durbalā viṣayaglānā jarāśokair abhiplutāḥ || 80 || 
 
 
 BRP231.081.1  bhaviṣyanti tadā teṣāṃ rogair indriyasaṅkṣayaḥ | 
 BRP231.081.2  āyuḥpratyayasaṃrodhād viṣayād uparaṃsyate || 81 || 
 
 
 BRP231.082.1  śuśrūṣavo bhaviṣyanti sādhūnāṃ darśane ratāḥ | 
 BRP231.082.2  satyaṃ ca pratipatsyanti vyavahāropasaṅkṣayāt || 82 || 
 
 
 
 BRP231.083.1  bhaviṣyanti ca kāmānām alābhād dharmaśīlinaḥ | 
 BRP231.083.2  kariṣyanti ca saṃskāraṃ svayaṃ ca kṣayapīḍitāḥ || 83 || 
 
 
 BRP231.084.1  evaṃ śuśrūṣavo dāne satye prāṇyabhirakṣaṇe | 
 BRP231.084.2  tataḥ pādapravṛtte tu dharme śreyo nipatsyate || 84 || 
 
 
 BRP231.085.1  teṣāṃ labdhānumānānāṃ guṇeṣu parivartatām | 
 BRP231.085.2  svādu kiṃ tv iti vijñāya dharma eva ca dṛśyate || 85 || 
 
 
 BRP231.086.1  yathā hānikramaṃ prāptās tathā ṛddhikramaṃ gatāḥ | 
 BRP231.086.2  pragṛhīte tato dharme prapaśyanti kṛtaṃ yugam || 86 || 
 
 
 BRP231.087.1  sādhuvṛttiḥ kṛtayuge kaṣāye hānir ucyate | 
 BRP231.087.2  eka eva tu kālo 'yaṃ hīnavarṇo yathā śaśī || 87 || 
 
 
 BRP231.088.1  channaś ca tamasā somo yathā kaliyugaṃ tathā | 
 BRP231.088.2  muktaś ca tamasā soma evaṃ kṛtayugaṃ ca tat || 88 || 
 
 
 BRP231.089.1  arthavādaḥ paraṃ brahma vedārtha iti taṃ viduḥ | 
 BRP231.089.2  aviviktam avijñātaṃ dāyādyam iha dhāryate || 89 || 
 
 
 BRP231.090.1  iṣṭavādas tapo nāma tapo hi sthavirīkṛtaḥ | 
 BRP231.090.2  guṇaiḥ karmābhinirvṛttir guṇāḥ śudhyanti karmaṇā || 90 || 
 
 
 BRP231.091.1  āśīs tu puruṣaṃ dṛṣṭvā deśakālānuvartinī | 
 BRP231.091.2  yuge yuge yathākālam ṛṣibhiḥ samudāhṛtā || 91 || 
 
 
 BRP231.092.1  dharmārthakāmamokṣāṇāṃ devānāṃ ca pratikriyā | 
 BRP231.092.2  āśiṣaś ca śivāḥ puṇyās tathaivāyur yuge yuge || 92 || 
 
 
 BRP231.093.1  tathā yugānāṃ parivartanāni | 
 BRP231.093.2  cirapravṛttāni vidhisvabhāvāt | 
 BRP231.093.3  kṣaṇaṃ na santiṣṭhati jīvalokaḥ | 
 BRP231.093.4  kṣayodayābhyāṃ parivartamānaḥ || 93 || 
 
 
 
        Chapter 232: On the dissolution of things
         SS  376-377 
 vyāsa uvāca: 
 
 BRP232.001.1  sarveṣām eva bhūtānāṃ trividhaḥ pratisañcaraḥ | 
 BRP232.001.2  naimittikaḥ prākṛtikas tathaivātyantiko mataḥ || 1 || 
 
 
 BRP232.002.1  brāhmo naimittikas teṣāṃ kalpānte pratisañcaraḥ | 
 BRP232.002.2  ātyantiko vai mokṣaś ca prākṛto dviparārdhikaḥ || 2 || 
 
 munaya ūcuḥ: 
 
 BRP232.003.1  parārdhasaṅkhyāṃ bhagavaṃs tvam ācakṣva yathoditām | 
 BRP232.003.2  dviguṇīkṛtayajjñeyaḥ prākṛtaḥ pratisañcaraḥ || 3 || 
 
 vyāsa uvāca: 
 
 BRP232.004.1  sthānāt sthānaṃ daśaguṇam ekaikaṃ gaṇyate dvijāḥ | 
 BRP232.004.2  tato 'ṣṭādaśame bhāge parārdham abhidhīyate || 4 || 
 
 
 
 BRP232.005.1  parārdhaṃ dviguṇaṃ yat tu prākṛtaḥ sa layo dvijāḥ | 
 BRP232.005.2  tadāvyakte 'khilaṃ vyaktaṃ sahetau layam eti vai || 5 || 
 
 
 BRP232.006.1  nimeṣo mānuṣo yo 'yaṃ mātrāmātrapramāṇataḥ | 
 BRP232.006.2  taiḥ pañcadaśabhiḥ kāṣṭhā triṃśat kāṣṭhās tathā kalā || 6 || 
 
 
 BRP232.007.1  nāḍikā tu pramāṇena kalā ca daśa pañca ca | 
 BRP232.007.2  unmānenāmbhasaḥ sā tu palāny ardhatrayodaśa || 7 || 
 
 
 BRP232.008.1  hemamāṣaiḥ kṛtacchidrā caturbhiś caturaṅgulaiḥ | 
 BRP232.008.2  māgadhena pramāṇena jalaprasthas tu sa smṛtaḥ || 8 || 
 
 
 BRP232.009.1  nāḍikābhyām atha dvābhyāṃ muhūrto dvijasattamāḥ | 
 BRP232.009.2  ahorātraṃ muhūrtās tu triṃśan māso dinais tathā || 9 || 
 
 
 BRP232.010.1  māsair dvādaśabhir varṣam ahorātraṃ tu tad divi | 
 BRP232.010.2  tribhir varṣaśatair varṣaṃ ṣaṣṭyā caivāsuradviṣām || 10 || 
 
 
 BRP232.011.1  tais tu dvādaśasāhasraiś caturyugam udāhṛtam | 
 BRP232.011.2  caturyugasahasraṃ tu kathyate brahmaṇo dinam || 11 || 
 
 
 BRP232.012.1  sa kalpas tatra manavaś caturdaśa dvijottamāḥ | 
 BRP232.012.2  tadante caiva bho viprā brahmanaimittiko layaḥ || 12 || 
 
 
 BRP232.013.1  tasya svarūpam atyugraṃ dvijendrā gadato mama | 
 BRP232.013.2  śṛṇudhvaṃ prākṛtaṃ bhūyas tato vakṣyāmy ahaṃ layam || 13 || 
 
 
 BRP232.014.1  caturyugasahasrānte kṣīṇaprāye mahītale | 
 BRP232.014.2  anāvṛṣṭir atīvogrā jāyate śatavārṣikī || 14 || 
 
 
 BRP232.015.1  tato yāny alpasārāṇi tāni sattvāny anekaśaḥ | 
 BRP232.015.2  kṣayaṃ yānti muniśreṣṭhāḥ pārthivāny atipīḍanāt || 15 || 
 
 
 BRP232.016.1  tataḥ sa bhagavān kṛṣṇo rudrarūpī tathāvyayaḥ | 
 BRP232.016.2  kṣayāya yatate kartum ātmasthāḥ sakalāḥ prajāḥ || 16 || 
 
 
 BRP232.017.1  tataḥ sa bhagavān viṣṇur bhānoḥ saptasu raśmiṣu | 
 BRP232.017.2  sthitaḥ pibaty aśeṣāṇi jalāni munisattamāḥ || 17 || 
 
 
 BRP232.018.1  pītvāmbhāṃsi samastāni prāṇibhūtagatāni vai | 
 BRP232.018.2  śoṣaṃ nayati bho viprāḥ samastaṃ pṛthivītalam || 18 || 
 
 
 BRP232.019.1  samudrān saritaḥ śailāñ śailaprasravaṇāni ca | 
 BRP232.019.2  pātāleṣu ca yat toyaṃ tat sarvaṃ nayati kṣayam || 19 || 
 
 
 BRP232.020.1  tatas tasyāpy abhāvena toyāhāropabṛṃhitāḥ | 
 BRP232.020.2  sahasraraśmayaḥ sapta jāyante tatra bhāskarāḥ || 20 || 
 
 
 BRP232.021.1  adhaś cordhvaṃ ca te dīptās tataḥ sapta divākarāḥ | 
 BRP232.021.2  dahanty aśeṣaṃ trailokyaṃ sapātālatalaṃ dvijāḥ || 21 || 
 
 
 BRP232.022.1  dahyamānaṃ tu tair dīptais trailokyaṃ dīptabhāskaraiḥ | 
 BRP232.022.2  sādrinagārṇavābhogaṃ niḥsneham abhijāyate || 22 || 
 
 
 BRP232.023.1  tato nirdagdhavṛkṣāmbu trailokyam akhilaṃ dvijāḥ | 
 BRP232.023.2  bhavaty eṣā ca vasudhā kūrmapṛṣṭhopamākṛtiḥ || 23 || 
 
 
 
 BRP232.024.1  tataḥ kālāgnirudro 'sau bhūtasargaharo haraḥ | 
 BRP232.024.2  śeṣāhiśvāsasantāpāt pātālāni dahaty adhaḥ || 24 || 
 
 
 BRP232.025.1  pātālāni samastāni sa dagdhvā jvalano mahān | 
 BRP232.025.2  bhūmim abhyetya sakalaṃ dagdhvā tu vasudhātalam || 25 || 
 
 
 BRP232.026.1  bhuvo lokaṃ tataḥ sarvaṃ svargalokaṃ ca dāruṇaḥ | 
 BRP232.026.2  jvālāmālāmahāvartas tatraiva parivartate || 26 || 
 
 
 BRP232.027.1  ambarīṣam ivābhāti trailokyam akhilaṃ tadā | 
 BRP232.027.2  jvālāvartaparīvāram upakṣīṇabalās tataḥ || 27 || 
 
 
 BRP232.028.1  tatas tāpaparītās tu lokadvayanivāsinaḥ | 
 BRP232.028.2  hṛtāvakāśā gacchanti maharlokaṃ dvijās tadā || 28 || 
 
 
 BRP232.029.1  tasmād api mahātāpataptā lokās tataḥ param | 
 BRP232.029.2  gacchanti janalokaṃ te daśāvṛtyā paraiṣiṇaḥ || 29 || 
 
 
 BRP232.030.1  tato dagdhvā jagat sarvaṃ rudrarūpī janārdanaḥ | 
 BRP232.030.2  mukhaniḥśvāsajān meghān karoti munisattamāḥ || 30 || 
 
 
 BRP232.031.1  tato gajakulaprakhyās taḍidvanto ninādinaḥ | 
 BRP232.031.2  uttiṣṭhanti tadā vyomni ghorāḥ saṃvartakā ghanāḥ || 31 || 
 
 
 BRP232.032.1  kecid añjanasaṅkāśāḥ kecit kumudasannibhāḥ | 
 BRP232.032.2  dhūmavarṇā ghanāḥ kecit kecit pītāḥ payodharāḥ || 32 || 
 
 
 BRP232.033.1  kecid dharidrāvarṇābhā lākṣārasanibhās tathā | 
 BRP232.033.2  kecid vaidūryasaṅkāśā indranīlanibhās tathā || 33 || 
 
 
 BRP232.034.1  śaṅkhakundanibhāś cānye jātīkundanibhās tathā | 
 BRP232.034.2  indragopanibhāḥ kecin manaḥśilānibhās tathā || 34 || 
 
 
 BRP232.035.1  padmapattranibhāḥ kecid uttiṣṭhanti ghanāghanāḥ | 
 BRP232.035.2  kecit puravarākārāḥ kecit parvatasannibhāḥ || 35 || 
 
 
 BRP232.036.1  kūṭāgāranibhāś cānye kecit sthalanibhā ghanāḥ | 
 BRP232.036.2  mahākāyā mahārāvā pūrayanti nabhastalam || 36 || 
 
 
 BRP232.037.1  varṣantas te mahāsārās tam agnim atibhairavam | 
 BRP232.037.2  śamayanty akhilaṃ viprās trailokyāntaravistṛtam || 37 || 
 
 
 BRP232.038.1  naṣṭe cāgnau śataṃ te 'pi varṣāṇām adhikaṃ ghanāḥ | 
 BRP232.038.2  plāvayanto jagat sarvaṃ varṣanti munisattamāḥ || 38 || 
 
 
 BRP232.039.1  dhārābhir akṣamātrābhiḥ plāvayitvākhilāṃ bhuvam | 
 BRP232.039.2  bhuvo lokaṃ tathaivordhvaṃ plāvayanti divaṃ dvijāḥ || 39 || 
 
 
 BRP232.040.1  andhakārīkṛte loke naṣṭe sthāvarajaṅgame | 
 BRP232.040.2  varṣanti te mahāmeghā varṣāṇām adhikaṃ śatam || 40 || 
 
 
 
 
        Chapter 233: Description of occasional dissolution (cont.)
         SS  377-379 
 vyāsa uvāca: 
 
 BRP233.001.1  saptarṣisthānam ākramya sthite 'mbhasi dvijottamāḥ | 
 BRP233.001.2  ekārṇavaṃ bhavaty etat trailokyam akhilaṃ tataḥ || 1 || 
 
 
 BRP233.002.1  atha niḥśvāsajo viṣṇor vāyus tāñ jaladāṃs tataḥ | 
 BRP233.002.2  nāśaṃ nayati bho viprā varṣāṇām adhikaṃ śatam || 2 || 
 
 
 BRP233.003.1  sarvabhūtamayo 'cintyo bhagavān bhūtabhāvanaḥ | 
 BRP233.003.2  anādir ādir viśvasya pītvā vāyum aśeṣataḥ || 3 || 
 
 
 BRP233.004.1  ekārṇave tatas tasmiñ śeṣaśayyāsthitaḥ prabhuḥ | 
 BRP233.004.2  brahmarūpadharaḥ śete bhagavān ādikṛd dhariḥ || 4 || 
 
 
 BRP233.005.1  janalokagataiḥ siddhaiḥ sanakādyair abhiṣṭutaḥ | 
 BRP233.005.2  brahmalokagataiś caiva cintyamāno mumukṣubhiḥ || 5 || 
 
 
 BRP233.006.1  ātmamāyāmayīṃ divyāṃ yoganidrāṃ samāsthitaḥ | 
 BRP233.006.2  ātmānaṃ vāsudevākhyaṃ cintayan parameśvaraḥ || 6 || 
 
 
 BRP233.007.1  eṣa naimittiko nāma viprendrāḥ pratisañcaraḥ | 
 BRP233.007.2  nimittaṃ tatra yac chete brahmarūpadharo hariḥ || 7 || 
 
 
 BRP233.008.1  yadā jāgarti sarvātmā sa tadā ceṣṭate jagat | 
 BRP233.008.2  nimīlaty etad akhilaṃ māyāśayyāśaye 'cyute || 8 || 
 
 
 BRP233.009.1  padmayoner dinaṃ yat tu caturyugasahasravat | 
 BRP233.009.2  ekārṇavakṛte loke tāvatī rātrir ucyate || 9 || 
 
 
 BRP233.010.1  tataḥ prabuddho rātryante punaḥ sṛṣṭiṃ karoty ajaḥ | 
 BRP233.010.2  brahmasvarūpadhṛg viṣṇur yathā vaḥ kathitaṃ purā || 10 || 
 
 
 BRP233.011.1  ity eṣa kalpasaṃhāro antarapralayo dvijāḥ | 
 BRP233.011.2  naimittiko vaḥ kathitaḥ śṛṇudhvaṃ prākṛtaṃ param || 11 || 
 
 
 BRP233.012.1  avṛṣṭyagnyādibhiḥ samyak kṛte śayyālaye dvijāḥ | 
 BRP233.012.2  samasteṣv eva lokeṣu pātāleṣv akhileṣu ca || 12 || 
 
 
 BRP233.013.1  mahadāder vikārasya viśeṣāt tatra saṅkṣaye | 
 BRP233.013.2  kṛṣṇecchākārite tasmin pravṛtte pratisañcare || 13 || 
 
 
 BRP233.014.1  āpo grasanti vai pūrvaṃ bhūmer gandhādikaṃ guṇam | 
 BRP233.014.2  āttagandhā tato bhūmiḥ pralayāya prakalpate || 14 || 
 
 
 BRP233.015.1  pranaṣṭe gandhatanmātre bhavaty urvī jalātmikā | 
 BRP233.015.2  āpas tadā pravṛttās tu vegavatyo mahāsvanāḥ || 15 || 
 
 
 BRP233.016.1  sarvam āpūrayantīdaṃ tiṣṭhanti vicaranti ca | 
 BRP233.016.2  salilenaivormimatā lokālokaḥ samantataḥ || 16 || 
 
 
 BRP233.017.1  apām api guṇo yas tu jyotiṣā pīyate tu saḥ | 
 BRP233.017.2  naśyanty āpaḥ sutaptāś ca rasatanmātrasaṅkṣayāt || 17 || 
 
 
 BRP233.018.1  tataś cāpo 'mṛtarasā jyotiṣṭvaṃ prāpnuvanti vai | 
 BRP233.018.2  agnyavasthe tu salile tejasā sarvato vṛte || 18 || 
 
 
 BRP233.019.1  sa cāgniḥ sarvato vyāpya ādatte taj jalaṃ tadā | 
 BRP233.019.2  sarvam āpūryato cābhis tadā jagad idaṃ śanaiḥ || 19 || 
 
 
 
 BRP233.020.1  arcibhiḥ santate tasmiṃs tiryag ūrdhvam adhas tathā | 
 BRP233.020.2  jyotiṣo 'pi paraṃ rūpaṃ vāyur atti prabhākaram || 20 || 
 
 
 BRP233.021.1  pralīne ca tatas tasmin vāyubhūte 'khilātmake | 
 BRP233.021.2  pranaṣṭe rūpatanmātre kṛtarūpo vibhāvasuḥ || 21 || 
 
 
 BRP233.022.1  praśāmyati tadā jyotir vāyur dodhūyate mahān | 
 BRP233.022.2  nirāloke tadā loke vāyusaṃsthe ca tejasi || 22 || 
 
 
 BRP233.023.1  tataḥ pralayam āsādya vāyusambhavam ātmanaḥ | 
 BRP233.023.2  ūrdhvaṃ ca vāyus tiryak ca dodhavīti diśo daśa || 23 || 
 
 
 BRP233.024.1  vāyos tv api guṇaṃ sparśam ākāśaṃ grasate tataḥ | 
 BRP233.024.2  praśāmyati tadā vāyuḥ khaṃ tu tiṣṭhaty anāvṛtam || 24 || 
 
 
 BRP233.025.1  arūpam arasasparśam agandhavad amūrtimat | 
 BRP233.025.2  sarvam āpūrayac caiva sumahat tat prakāśate || 25 || 
 
 
 BRP233.026.1  parimaṇḍalatas tat tu ākāśaṃ śabdalakṣaṇam | 
 BRP233.026.2  śabdamātraṃ tathākāśaṃ sarvam āvṛtya tiṣṭhati || 26 || 
 
 
 BRP233.027.1  tataḥ śabdaguṇaṃ tasya bhūtādir grasate punaḥ | 
 BRP233.027.2  bhūtendriyeṣu yugapad bhūtādau saṃsthiteṣu vai || 27 || 
 
 
 BRP233.028.1  abhimānātmako hy eṣa bhūtādis tāmasaḥ smṛtaḥ | 
 BRP233.028.2  bhūtādiṃ grasate cāpi mahābuddhir vicakṣaṇā || 28 || 
 
 
 BRP233.029.1  urvī mahāṃś ca jagataḥ prānte 'ntar bāhyatas tathā | 
 BRP233.029.2  evaṃ sapta mahābuddhiḥ kramāt prakṛtayas tathā || 29 || 
 
 
 BRP233.030.1  pratyāhārais tu tāḥ sarvāḥ praviśanti parasparam | 
 BRP233.030.2  yenedam āvṛtaṃ sarvam aṇḍam apsu pralīyate || 30 || 
 
 
 BRP233.031.1  saptadvīpasamudrāntaṃ saptalokaṃ saparvatam | 
 BRP233.031.2  udakāvaraṇaṃ hy atra jyotiṣā pīyate tu tat || 31 || 
 
 
 BRP233.032.1  jyotir vāyau layaṃ yāti yāty ākāśe samīraṇaḥ | 
 BRP233.032.2  ākāśaṃ caiva bhūtādir grasate taṃ tathā mahān || 32 || 
 
 
 BRP233.033.1  mahāntam ebhiḥ sahitaṃ prakṛtir grasate dvijāḥ | 
 BRP233.033.2  guṇasāmyam anudriktam anyūnaṃ ca dvijottamāḥ || 33 || 
 
 
 BRP233.034.1  procyate prakṛtir hetuḥ pradhānaṃ kāraṇaṃ param | 
 BRP233.034.2  ity eṣā prakṛtiḥ sarvā vyaktāvyaktasvarūpiṇī || 34 || 
 
 
 BRP233.035.1  vyaktasvarūpam avyakte tasyāṃ viprāḥ pralīyate | 
 BRP233.035.2  ekaḥ śuddho 'kṣaro nityaḥ sarvavyāpī tathā punaḥ || 35 || 
 
 
 BRP233.036.1  so 'py aṃśaḥ sarvabhūtasya dvijendrāḥ paramātmanaḥ | 
 BRP233.036.2  naśyanti sarvā yatrāpi nāmajātyādikalpanāḥ || 36 || 
 
 
 BRP233.037.1  sattāmātrātmake jñeye jñānātmany ātmanaḥ pare | 
 BRP233.037.2  sa brahma tat paraṃ dhāma paramātmā pareśvaraḥ || 37 || 
 
 
 BRP233.038.1  sa viṣṇuḥ sarvam evedaṃ yato nāvartate punaḥ | 
 BRP233.038.2  prakṛtir yā mayākhyātā vyaktāvyaktasvarūpiṇī || 38 || 
 
 
 BRP233.039.1  puruṣaś cāpy ubhāv etau līyete paramātmani | 
 BRP233.039.2  paramātmā ca sarveṣām ādhāraḥ parameśvaraḥ || 39 || 
 
 
 
 BRP233.040.1  viṣṇunāmnā sa vedeṣu vedānteṣu ca gīyate | 
 BRP233.040.2  pravṛttaṃ ca nivṛttaṃ ca dvividhaṃ karma vaidikam || 40 || 
 
 
 BRP233.041.1  tābhyām ubhābhyāṃ puruṣair yajñamūrtiḥ sa ijyate | 
 BRP233.041.2  ṛgyajuḥsāmabhir mārgaiḥ pravṛttair ijyate hy asau || 41 || 
 
 
 BRP233.042.1  yajñeśvaro yajñapumān puruṣaiḥ puruṣottamaḥ | 
 BRP233.042.2  jñānātmā jñānayogena jñānamūrtiḥ sa ijyate || 42 || 
 
 
 BRP233.043.1  nivṛttair yogamārgaiś ca viṣṇur muktiphalapradaḥ | 
 BRP233.043.2  hrasvadīrghaplutair yat tu kiñcid vastv abhidhīyate || 43 || 
 
 
 BRP233.044.1  yac ca vācām aviṣayas tat sarvaṃ viṣṇur avyayaḥ | 
 BRP233.044.2  vyaktaḥ sa evam avyaktaḥ sa eva puruṣo 'vyayaḥ || 44 || 
 
 
 BRP233.045.1  paramātmā ca viśvātmā viśvarūpadharo hariḥ | 
 BRP233.045.2  vyaktāvyaktātmikā tasmin prakṛtiḥ sā vilīyate || 45 || 
 
 
 BRP233.046.1  puruṣaś cāpi bho viprā yas tad avyākṛtātmani | 
 BRP233.046.2  dviparārdhātmakaḥ kālaḥ kathito yo mayā dvijāḥ || 46 || 
 
 
 BRP233.047.1  tad ahas tasya viprendrā viṣṇor īśasya kathyate | 
 BRP233.047.2  vyakte tu prakṛtau līne prakṛtyāṃ puruṣe tathā || 47 || 
 
 
 BRP233.048.1  tatrāsthite niśā tasya tatpramāṇā tapodhanāḥ | 
 BRP233.048.2  naivāhas tasya ca niśā nityasya paramātmanaḥ || 48 || 
 
 
 BRP233.049.1  upacārāt tathāpy etat tasyeśasya tu kathyate | 
 BRP233.049.2  ity eṣa muniśārdūlāḥ kathitaḥ prākṛto layaḥ || 49 || 
 
 
 
        Chapter 234: On suffering and final release from existence (absolute
          dissolution)
         SS  379-380 
 vyāsa uvāca: 
 
 BRP234.001.1  ādhyātmikādi bho viprā jñātvā tāpatrayaṃ budhaḥ | 
 BRP234.001.2  utpannajñānavairāgyaḥ prāpnoty ātyantikaṃ layam || 1 || 
 
 
 BRP234.002.1  ādhyātmiko 'pi dvividhaḥ śārīro mānasas tathā | 
 BRP234.002.2  śārīro bahubhir bhedair bhidyate śrūyatāṃ ca saḥ || 2 || 
 
 
 BRP234.003.1  śirorogapratiśyāyajvaraśūlabhagandaraiḥ | 
 BRP234.003.2  gulmārśaḥśvayathuśvāsacchardyādibhir anekadhā || 3 || 
 
 
 BRP234.004.1  tathākṣirogātīsārakuṣṭhāṅgāmayasañjñakaiḥ | 
 BRP234.004.2  bhidyate dehajas tāpo mānasaṃ śrotum arhatha || 4 || 
 
 
 BRP234.005.1  kāmakrodhabhayadveṣalobhamohaviṣādajaḥ | 
 BRP234.005.2  śokāsūyāvamānerṣyāmātsaryābhibhavas tathā || 5 || 
 
 
 BRP234.006.1  mānaso 'pi dvijaśreṣṭhās tāpo bhavati naikadhā | 
 BRP234.006.2  ity evamādibhir bhedais tāpo hy ādhyātmikaḥ smṛtaḥ || 6 || 
 
 
 BRP234.007.1  mṛgapakṣimanuṣyādyaiḥ piśācoragarākṣasaiḥ | 
 BRP234.007.2  sarīsṛpādyaiś ca nṛṇāṃ janyate cādhibhautikaḥ || 7 || 
 
 
 
 BRP234.008.1  śītoṣṇavātavarṣāmbuvaidyutādisamudbhavaḥ | 
 BRP234.008.2  tāpo dvijavaraśreṣṭhāḥ kathyate cādhidaivikaḥ || 8 || 
 
 
 BRP234.009.1  garbhajanmajarājñānamṛtyunārakajaṃ tathā | 
 BRP234.009.2  duḥkhaṃ sahasraśo bhedair bhidyate munisattamāḥ || 9 || 
 
 
 BRP234.010.1  sukumāratanur garbhe jantur bahumalāvṛte | 
 BRP234.010.2  ulbasaṃveṣṭito bhagnapṛṣṭhagrīvāsthisaṃhatiḥ || 10 || 
 
 
 BRP234.011.1  atyamlakaṭutīkṣṇoṣṇalavaṇair mātṛbhojanaiḥ | 
 BRP234.011.2  atitāpibhir atyarthaṃ bādhyamāno 'tivedanaḥ || 11 || 
 
 
 BRP234.012.1  prasāraṇākuñcanādau nāgānāṃ prabhur ātmanaḥ | 
 BRP234.012.2  śakṛnmūtramahāpaṅkaśāyī sarvatra pīḍitaḥ || 12 || 
 
 
 BRP234.013.1  nirucchvāsaḥ sacaitanyaḥ smarañ janmaśatāny atha | 
 BRP234.013.2  āste garbhe 'tiduḥkhena nijakarmanibandhanaḥ || 13 || 
 
 
 BRP234.014.1  jāyamānaḥ purīṣāsṛṅmūtraśukrāvilānanaḥ | 
 BRP234.014.2  prājāpatyena vātena pīḍyamānāsthibandhanaḥ || 14 || 
 
 
 BRP234.015.1  adhomukhas taiḥ kriyate prabalaiḥ sūtimārutaiḥ | 
 BRP234.015.2  kleśair niṣkrāntim āpnoti jaṭharān mātur āturaḥ || 15 || 
 
 
 BRP234.016.1  mūrchām avāpya mahatīṃ saṃspṛṣṭo bāhyavāyunā | 
 BRP234.016.2  vijñānabhraṃśam āpnoti jātas tu munisattamāḥ || 16 || 
 
 
 BRP234.017.1  kaṇṭakair iva tunnāṅgaḥ krakacair iva dāritaḥ | 
 BRP234.017.2  pūtivraṇān nipatito dharaṇyāṃ krimiko yathā || 17 || 
 
 
 BRP234.018.1  kaṇḍūyane 'pi cāśaktaḥ parivarte 'py anīśvaraḥ | 
 BRP234.018.2  stanapānādikāhāram avāpnoti parecchayā || 18 || 
 
 
 BRP234.019.1  aśucisrastare suptaḥ kīṭadaṃśādibhis tathā | 
 BRP234.019.2  bhakṣyamāṇo 'pi naivaiṣāṃ samartho vinivāraṇe || 19 || 
 
 
 BRP234.020.1  janmaduḥkhāny anekāni janmano 'nantarāṇi ca | 
 BRP234.020.2  bālabhāve yadāpnoti ādhibhūtādikāni ca || 20 || 
 
 
 BRP234.021.1  ajñānatamasā channo mūḍhāntaḥkaraṇo naraḥ | 
 BRP234.021.2  na jānāti kutaḥ ko 'haṃ kutra gantā kimātmakaḥ || 21 || 
 
 
 BRP234.022.1  kena bandhena baddho 'haṃ kāraṇaṃ kim akāraṇam | 
 BRP234.022.2  kiṃ kāryaṃ kim akāryaṃ vā kiṃ vācyaṃ kiṃ na cocyate || 22 || 
 
 
 BRP234.023.1  ko dharmaḥ kaś ca vādharmaḥ kasmin varteta vai katham | 
 BRP234.023.2  kiṃ kartavyam akartavyaṃ kiṃ vā kiṃ guṇadoṣavat || 23 || 
 
 
 BRP234.024.1  evaṃ paśusamair mūḍhair ajñānaprabhavaṃ mahat | 
 BRP234.024.2  avāpyate narair duḥkhaṃ śiśnodaraparāyaṇaiḥ || 24 || 
 
 
 BRP234.025.1  ajñānaṃ tāmaso bhāvaḥ kāryārambhapravṛttayaḥ | 
 BRP234.025.2  ajñānināṃ pravartante karmalopas tato dvijāḥ || 25 || 
 
 
 BRP234.026.1  narakaṃ karmaṇāṃ lopāt phalam āhur maharṣayaḥ | 
 BRP234.026.2  tasmād ajñānināṃ duḥkham iha cāmutra cottamam || 26 || 
 
 
 BRP234.027.1  jarājarjaradehaś ca śithilāvayavaḥ pumān | 
 BRP234.027.2  vicalacchīrṇadaśano valisnāyuśirāvṛtaḥ || 27 || 
 
 
 
 BRP234.028.1  dūrapranaṣṭanayano vyomāntargatatārakaḥ | 
 BRP234.028.2  nāsāvivaraniryātaromapuñjaś caladvapuḥ || 28 || 
 
 
 BRP234.029.1  prakaṭībhūtasarvāsthir natapṛṣṭhāsthisaṃhatiḥ | 
 BRP234.029.2  utsannajaṭharāgnitvād alpāhāro 'lpaceṣṭitaḥ || 29 || 
 
 
 BRP234.030.1  kṛcchracaṅkramaṇotthānaśayanāsanaceṣṭitaḥ | 
 BRP234.030.2  mandībhavacchrotranetragalallālāvilānanaḥ || 30 || 
 
 
 BRP234.031.1  anāyattaiḥ samastaiś ca karaṇair maraṇonmukhaḥ | 
 BRP234.031.2  tatkṣaṇe 'py anubhūtānām asmartākhilavastunām || 31 || 
 
 
 BRP234.032.1  sakṛd uccārite vākye samudbhūtamahāśramaḥ | 
 BRP234.032.2  śvāsakāsāmayāyāsasamudbhūtaprajāgaraḥ || 32 || 
 
 
 BRP234.033.1  anyenotthāpyate 'nyena tathā saṃveśyate jarī | 
 BRP234.033.2  bhṛtyātmaputradārāṇām apamānaparākṛtaḥ || 33 || 
 
 
 BRP234.034.1  prakṣīṇākhilaśaucaś ca vihārāhārasaṃspṛhaḥ | 
 BRP234.034.2  hāsyaḥ parijanasyāpi nirviṇṇāśeṣabāndhavaḥ || 34 || 
 
 
 BRP234.035.1  anubhūtam ivānyasmiñ janmany ātmaviceṣṭitam | 
 BRP234.035.2  saṃsmaran yauvane dīrghaṃ niśvasity atitāpitaḥ || 35 || 
 
 
 BRP234.036.1  evamādīni duḥkhāni jarāyām anubhūya ca | 
 BRP234.036.2  maraṇe yāni duḥkhāni prāpnoti śṛṇu tāny api || 36 || 
 
 
 BRP234.037.1  ślathagrīvāṅghrihasto 'tha prāpto vepathunā naraḥ | 
 BRP234.037.2  muhur glāniparaś cāsau muhur jñānabalānvitaḥ || 37 || 
 
 
 BRP234.038.1  hiraṇyadhānyatanayabhāryābhṛtyagṛhādiṣu | 
 BRP234.038.2  ete kathaṃ bhaviṣyantīty atīva mamatākulaḥ || 38 || 
 
 
 BRP234.039.1  marmavidbhir mahārogaiḥ krakacair iva dāruṇaiḥ | 
 BRP234.039.2  śarair ivāntakasyograiś chidyamānāsthibandhanaḥ || 39 || 
 
 
 BRP234.040.1  parivartamānatārākṣi hastapādaṃ muhuḥ kṣipan | 
 BRP234.040.2  saṃśuṣyamāṇatālvoṣṭhakaṇṭho ghuraghurāyate || 40 || 
 
 
 BRP234.041.1  niruddhakaṇṭhadeśo 'pi udānaśvāsapīḍitaḥ | 
 BRP234.041.2  tāpena mahatā vyāptas tṛṣā vyāptas tathā kṣudhā || 41 || 
 
 
 BRP234.042.1  kleśād utkrāntim āpnoti yāmyakiṅkarapīḍitaḥ | 
 BRP234.042.2  tataś ca yātanādehaṃ kleśena pratipadyate || 42 || 
 
 
 BRP234.043.1  etāny anyāni cogrāṇi duḥkhāni maraṇe nṛṇām | 
 BRP234.043.2  śṛṇudhvaṃ narake yāni prāpyante puruṣair mṛtaiḥ || 43 || 
 
 
 BRP234.044.1  yāmyakiṅkarapāśādigrahaṇaṃ daṇḍatāḍanam | 
 BRP234.044.2  yamasya darśanaṃ cogram ugramārgavilokanam || 44 || 
 
 
 BRP234.045.1  karambhavālukāvahniyantraśastrādibhīṣaṇe | 
 BRP234.045.2  pratyekaṃ yātanāyāś ca yātanādi dvijottamāḥ || 45 || 
 
 
 BRP234.046.1  krakacaiḥ pīḍyamānānāṃ mṛṣāyāṃ cāpi dhmāpyatām | 
 BRP234.046.2  kuṭhāraiḥ pāṭyamānānāṃ bhūmau cāpi nikhanyatām || 46 || 
 
 
 BRP234.047.1  śūleṣv āropyamāṇānāṃ vyāghravaktre praveśyatām | 
 BRP234.047.2  gṛdhraiḥ sambhakṣyamāṇānāṃ dvīpibhiś copabhujyatām || 47 || 
 
 
 
 BRP234.048.1  kvathyatāṃ tailamadhye ca klidyatāṃ kṣārakardame | 
 BRP234.048.2  uccān nipātyamānānāṃ kṣipyatāṃ kṣepayantrakaiḥ || 48 || 
 
 
 BRP234.049.1  narake yāni duḥkhāni pāpahetūdbhavāni vai | 
 BRP234.049.2  prāpyante nārakair viprās teṣāṃ saṅkhyā na vidyate || 49 || 
 
 
 BRP234.050.1  na kevalaṃ dvijaśreṣṭhā narake duḥkhapaddhatiḥ | 
 BRP234.050.2  svarge 'pi pātabhītasya kṣayiṣṇor nāsti nirvṛtiḥ || 50 || 
 
 
 BRP234.051.1  punaś ca garbho bhavati jāyate ca punar naraḥ | 
 BRP234.051.2  garbhe vilīyate bhūyo jāyamāno 'stam eti ca || 51 || 
 
 
 BRP234.052.1  jātamātraś ca mriyate bālabhāve ca yauvane | 
 BRP234.052.2  yad yat prītikaraṃ puṃsāṃ vastu viprāḥ prajāyate || 52 || 
 
 
 BRP234.053.1  tad eva duḥkhavṛkṣasya bījatvam upagacchati | 
 BRP234.053.2  kalatraputramitrādigṛhakṣetradhanādikaiḥ || 53 || 
 
 
 BRP234.054.1  kriyate na tathā bhūri sukhaṃ puṃsāṃ yathāsukham | 
 BRP234.054.2  iti saṃsāraduḥkhārkatāpatāpitacetasām || 54 || 
 
 
 BRP234.055.1  vimuktipādapacchāyām ṛte kutra sukhaṃ nṛṇām | 
 BRP234.055.2  tad asya trividhasyāpi duḥkhajātasya paṇḍitaiḥ || 55 || 
 
 
 BRP234.056.1  garbhajanmajarādyeṣu sthāneṣu prabhaviṣyataḥ | 
 BRP234.056.2  nirastātiśayāhlādaṃ sukhabhāvaikalakṣaṇam || 56 || 
 
 
 BRP234.057.1  bheṣajaṃ bhagavatprāptir ekā cātyantikī matā | 
 BRP234.057.2  tasmāt tatprāptaye yatnaḥ kartavyaḥ paṇḍitair naraiḥ || 57 || 
 
 
 BRP234.058.1  tatprāptihetur jñānaṃ ca karma coktaṃ dvijottamāḥ | 
 BRP234.058.2  āgamotthaṃ vivekāc ca dvidhā jñānaṃ tathocyate || 58 || 
 
 
 BRP234.059.1  śabdabrahmāgamamayaṃ paraṃ brahma vivekajam | 
 BRP234.059.2  andhaṃ tama ivājñānaṃ dīpavac cendriyodbhavam || 59 || 
 
 
 BRP234.060.1  yathā sūryas tathā jñānaṃ yad vai viprā vivekajam | 
 BRP234.060.2  manur apy āha vedārthaṃ smṛtvā yan munisattamāḥ || 60 || 
 
 
 BRP234.061.1  tad etac chrūyatām atra sambandhe gadato mama | 
 BRP234.061.2  dve brahmaṇī veditavye śabdabrahma paraṃ ca yat || 61 || 
 
 
 BRP234.062.1  śabdabrahmaṇi niṣṇātaḥ paraṃ brahmādhigacchati | 
 BRP234.062.2  dve vidye vai veditavye iti cātharvaṇī śrutiḥ || 62 || 
 
 
 BRP234.063.1  parayā hy akṣaraprāptir ṛgvedādimayāparā | 
 BRP234.063.2  yat tad avyaktam ajaram acintyam ajam avyayam || 63 || 
 
 
 BRP234.064.1  anirdeśyam arūpaṃ ca pāṇipādādyasaṃyutam | 
 BRP234.064.2  vittaṃ sarvagataṃ nityaṃ bhūtayonim akāraṇam || 64 || 
 
 
 BRP234.065.1  vyāpyaṃ vyāptaṃ yataḥ sarvaṃ tad vai paśyanti sūrayaḥ | 
 BRP234.065.2  tad brahma paramaṃ dhāma tad dheyaṃ mokṣakāṅkṣibhiḥ || 65 || 
 
 
 BRP234.066.1  śrutivākyoditaṃ sūkṣmaṃ tad viṣṇoḥ paramaṃ padam | 
 BRP234.066.2  utpattiṃ pralayaṃ caiva bhūtānām āgatiṃ gatim || 66 || 
 
 
 BRP234.067.1  vetti vidyām avidyāṃ ca sa vācyo bhagavān iti | 
 BRP234.067.2  jñānaśaktibalaiśvaryavīryatejāṃsy aśeṣataḥ || 67 || 
 
 
 
 BRP234.068.1  bhagavacchabdavācyāni vinā heyair guṇādibhiḥ | 
 BRP234.068.2  sarvāṇi tatra bhūtāni nivasanti parātmani || 68 || 
 
 
 BRP234.069.1  bhūteṣu ca sa sarvātmā vāsudevas tataḥ smṛtaḥ | 
 BRP234.069.2  uvācedaṃ maharṣibhyaḥ purā pṛṣṭaḥ prajāpatiḥ || 69 || 
 
 
 BRP234.070.1  nāmavyākhyām anantasya vāsudevasya tattvataḥ | 
 BRP234.070.2  bhūteṣu vasate yo 'ntar vasanty atra ca tāni yat | 
 BRP234.070.3  dhātā vidhātā jagatāṃ vāsudevas tataḥ prabhuḥ || 70 || 
 
 
 BRP234.071.1  sa sarvabhūtaprakṛtir guṇāṃś ca | 
 BRP234.071.2  doṣāṃś ca sarvān saguṇo hy atītaḥ | 
 BRP234.071.3  atītasarvāvaraṇo 'khilātmā | 
 BRP234.071.4  tenāvṛtaṃ yad bhuvanāntarālam || 71 || 
 
 
 BRP234.072.1  samastakalyāṇaguṇātmako hi | 
 BRP234.072.2  svaśaktileśādṛtabhūtasargaḥ | 
 BRP234.072.3  icchāgṛhītābhimatorudehaḥ | 
 BRP234.072.4  saṃsādhitāśeṣajagaddhito 'sau || 72 || 
 
 
 BRP234.073.1  tejobalaiśvaryamahāvarodhaḥ | 
 BRP234.073.2  svavīryaśaktyādiguṇaikarāśiḥ | 
 BRP234.073.3  paraḥ parāṇāṃ sakalā na yatra | 
 BRP234.073.4  kleśādayaḥ santi parāpareśe || 73 || 
 
 
 BRP234.074.1  sa īśvaro vyaṣṭisamaṣṭirūpo | 
 BRP234.074.2  'vyaktasvarūpaḥ prakaṭasvarūpaḥ | 
 BRP234.074.3  sarveśvaraḥ sarvadṛk sarvavettā | 
 BRP234.074.4  samastaśaktiḥ parameśvarākhyaḥ || 74 || 
 
 
 BRP234.075.1  sañjñāyate yena tad astadoṣaṃ | 
 BRP234.075.2  śuddhaṃ paraṃ nirmalam ekarūpam | 
 BRP234.075.3  sandṛśyate vāpy atha gamyate vā | 
 BRP234.075.4  taj jñānam ajñānam ato 'nyad uktam || 75 || 
 
 
 
        Chapter 235: Description of the practice of Yoga
         SS  380-381 
 munaya ūcuḥ: 
 
 BRP235.001.1  idānīṃ brūhi yogaṃ ca duḥkhasaṃyogabheṣajam | 
 BRP235.001.2  yaṃ viditvāvyayaṃ tatra yuñjāmaḥ puruṣottamam || 1 || 
 
 
 BRP235.002.1  śrutvā sa vacanaṃ teṣāṃ kṛṣṇadvaipāyanas tadā | 
 BRP235.002.2  abravīt paramaprīto yogī yogavidāṃ varaḥ || 2 || 
 
 vyāsa uvāca: 
 
 BRP235.003.1  yogaṃ vakṣyāmi bho viprāḥ śṛṇudhvaṃ bhavanāśanam | 
 BRP235.003.2  yam abhyasyāpnuyād yogī mokṣaṃ paramadurlabham || 3 || 
 
 
 
 BRP235.004.1  śrutvādau yogaśāstrāṇi gurum ārādhya bhaktitaḥ | 
 BRP235.004.2  itihāsaṃ purāṇaṃ ca vedāṃś caiva vicakṣaṇaḥ || 4 || 
 
 
 BRP235.005.1  āhāraṃ yogadoṣāṃś ca deśakālaṃ ca buddhimān | 
 BRP235.005.2  jñātvā samabhyased yogaṃ nirdvandvo niṣparigrahaḥ || 5 || 
 
 
 BRP235.006.1  bhuñjan saktuṃ yavāgūṃ ca takramūlaphalaṃ payaḥ | 
 BRP235.006.2  yāvakaṃ kaṇapiṇyākam āhāraṃ yogasādhanam || 6 || 
 
 
 BRP235.007.1  na manovikale dhmāte na śrānte kṣudhite tathā | 
 BRP235.007.2  na dvandve na ca śīte ca na coṣṇe nānilātmake || 7 || 
 
 
 BRP235.008.1  saśabde na jalābhyāse jīrṇagoṣṭhe catuṣpathe | 
 BRP235.008.2  sarīsṛpe śmaśāne ca na nadyante 'gnisannidhau || 8 || 
 
 
 BRP235.009.1  na caitye na ca valmīke sabhaye kūpasannidhau | 
 BRP235.009.2  na śuṣkaparṇanicaye yogaṃ yuñjīta karhicit || 9 || 
 
 
 BRP235.010.1  deśān etān anādṛtya mūḍhatvād yo yunakti vai | 
 BRP235.010.2  pravakṣye tasya ye doṣā jāyante vighnakārakāḥ || 10 || 
 
 
 BRP235.011.1  bādhiryaṃ jaḍatā lopaḥ smṛter mūkatvam andhatā | 
 BRP235.011.2  jvaraś ca jāyate sadyas tadvad ajñānasambhavaḥ || 11 || 
 
 
 BRP235.012.1  tasmāt sarvātmanā kāryā rakṣā yogavidā sadā | 
 BRP235.012.2  dharmārthakāmamokṣāṇāṃ śarīraṃ sādhanaṃ yataḥ || 12 || 
 
 
 BRP235.013.1  āśrame vijane guhye niḥśabde nirbhaye nage | 
 BRP235.013.2  śūnyāgāre śucau ramye caikānte devatālaye || 13 || 
 
 
 BRP235.014.1  rajanyāḥ paścime yāme pūrve ca susamāhitaḥ | 
 BRP235.014.2  pūrvāhṇe madhyame cāhni yuktāhāro jitendriyaḥ || 14 || 
 
 
 BRP235.015.1  āsīnaḥ prāṅmukho ramya āsane sukhaniścale | 
 BRP235.015.2  nātinīce na cocchrite niḥspṛhaḥ satyavāk śuciḥ || 15 || 
 
 
 BRP235.016.1  yuktanidro jitakrodhaḥ sarvabhūtahite rataḥ | 
 BRP235.016.2  sarvadvandvasaho dhīraḥ samakāyāṅghrimastakaḥ || 16 || 
 
 
 BRP235.017.1  nābhau nidhāya hastau dvau śāntaḥ padmāsane sthitaḥ | 
 BRP235.017.2  saṃsthāpya dṛṣṭiṃ nāsāgre prāṇān āyamya vāgyataḥ || 17 || 
 
 
 BRP235.018.1  samāhṛtyendriyagrāmaṃ manasā hṛdaye muniḥ | 
 BRP235.018.2  praṇavaṃ dīrgham udyamya saṃvṛtāsyaḥ suniścalaḥ || 18 || 
 
 
 BRP235.019.1  rajasā tamaso vṛttiṃ sattvena rajasas tathā | 
 BRP235.019.2  sañchādya nirmale śānte sthitaḥ saṃvṛtalocanaḥ || 19 || 
 
 
 BRP235.020.1  hṛtpadmakoṭare līnaṃ sarvavyāpi nirañjanam | 
 BRP235.020.2  yuñjīta satataṃ yogī muktidaṃ puruṣottamam || 20 || 
 
 
 BRP235.021.1  karaṇendriyabhūtāni kṣetrajñe prathamaṃ nyaset | 
 BRP235.021.2  kṣetrajñaś ca pare yojyas tato yuñjati yogavit || 21 || 
 
 
 
 BRP235.022.1  mano yasyāntam abhyeti paramātmani cañcalam | 
 BRP235.022.2  santyajya viṣayāṃs tasya yogasiddhiḥ prakāśitā || 22 || 
 
 
 BRP235.023.1  yadā nirviṣayaṃ cittaṃ pare brahmaṇi līyate | 
 BRP235.023.2  samādhau yogayuktasya tadābhyeti paraṃ padam || 23 || 
 
 
 BRP235.024.1  asaṃsaktaṃ yadā cittaṃ yoginaḥ sarvakarmasu | 
 BRP235.024.2  bhavaty ānandam āsādya tadā nirvāṇam ṛcchati || 24 || 
 
 
 BRP235.025.1  śuddhaṃ dhāmatrayātītaṃ turyākhyaṃ puruṣottamam | 
 BRP235.025.2  prāpya yogabalād yogī mucyate nātra saṃśayaḥ || 25 || 
 
 
 BRP235.026.1  niḥspṛhaḥ sarvakāmebhyaḥ sarvatra priyadarśanaḥ | 
 BRP235.026.2  sarvatrānityabuddhis tu yogī mucyeta nānyathā || 26 || 
 
 
 BRP235.027.1  indriyāṇi na seveta vairāgyeṇa ca yogavit | 
 BRP235.027.2  sadā cābhyāsayogena mucyate nātra saṃśayaḥ || 27 || 
 
 
 BRP235.028.1  na ca padmāsanād yogo na nāsāgranirīkṣaṇāt | 
 BRP235.028.2  manasaś cendriyāṇāṃ ca saṃyogo yoga ucyate || 28 || 
 
 
 BRP235.029.1  evaṃ mayā muniśreṣṭhā yogaḥ prokto vimuktidaḥ | 
 BRP235.029.2  saṃsāramokṣahetuś ca kim anyac chrotum icchatha || 29 || 
 
 lomaharṣaṇa uvāca: 
 
 BRP235.030.1  śrutvā te vacanaṃ tasya sādhu sādhv iti cābruvan | 
 BRP235.030.2  vyāsaṃ praśasya sampūjya punaḥ praṣṭuṃ samudyatāḥ || 30 || 
 
 
 
        Chapter 236: On Sāṅkhya and Yoga
         SS  381-383 
 munaya ūcuḥ: 
 
 BRP236.001.1  tava vaktrābdhisambhūtam amṛtaṃ vāṅmayaṃ mune | 
 BRP236.001.2  pibatāṃ no dvijaśreṣṭha na tṛptir iha dṛśyate || 1 || 
 
 
 BRP236.002.1  tasmād yogaṃ mune brūhi vistareṇa vimuktidam | 
 BRP236.002.2  sāṅkhyaṃ ca dvipadāṃ śreṣṭha śrotum icchāmahe vayam || 2 || 
 
 
 BRP236.003.1  prajñāvāñ śrotriyo yajvā khyātaḥ prājño 'nasūyakaḥ | 
 BRP236.003.2  satyadharmamatir brahman kathaṃ brahmādhigacchati || 3 || 
 
 
 BRP236.004.1  tapasā brahmacaryeṇa sarvatyāgena medhayā | 
 BRP236.004.2  sāṅkhye vā yadi vā yoga etat pṛṣṭo vadasva naḥ || 4 || 
 
 
 BRP236.005.1  manasaś cendriyāṇāṃ ca yathaikāgryam avāpyate | 
 BRP236.005.2  yenopāyena puruṣas tat tvaṃ vyākhyātum arhasi || 5 || 
 
 vyāsa uvāca: 
 
 BRP236.006.1  nānyatra jñānatapasor nānyatrendriyanigrahāt | 
 BRP236.006.2  nānyatra sarvasantyāgāt siddhiṃ vindati kaścana || 6 || 
 
 
 
 BRP236.007.1  mahābhūtāni sarvāṇi pūrvasṛṣṭiḥ svayambhuvaḥ | 
 BRP236.007.2  bhūyiṣṭhaṃ prāṇabhṛdgrāme niviṣṭāni śarīriṣu || 7 || 
 
 
 BRP236.008.1  bhūmer deho jalāt sneho jyotiṣaś cakṣuṣī smṛte | 
 BRP236.008.2  prāṇāpānāśrayo vāyuḥ koṣṭhāākāśaṃ śarīriṇām || 8 || 
 
 
 BRP236.009.1  krāntau viṣṇur bale śakraḥ koṣṭhe 'gnir bhoktum icchati | 
 BRP236.009.2  karṇayoḥ pradiśaḥ śrotre jihvāyāṃ vāk sarasvatī || 9 || 
 
 
 BRP236.010.1  karṇau tvak cakṣuṣī jihvā nāsikā caiva pañcamī | 
 BRP236.010.2  daśa tānīndriyoktāni dvārāṇy āhārasiddhaye || 10 || 
 
 
 BRP236.011.1  śabdasparśau tathā rūpaṃ rasaṃ gandhaṃ ca pañcamam | 
 BRP236.011.2  indriyārthān pṛthag vidyād indriyebhyas tu nityadā || 11 || 
 
 
 BRP236.012.1  indriyāṇi mano yuṅkte avaśyān iva rājinaḥ | 
 BRP236.012.2  manaś cāpi sadā yuṅkte bhūtātmā hṛdayāśritaḥ || 12 || 
 
 
 BRP236.013.1  indriyāṇāṃ tathaivaiṣāṃ sarveṣām īśvaraṃ manaḥ | 
 BRP236.013.2  niyame ca visarge ca bhūtātmā manasas tathā || 13 || 
 
 
 BRP236.014.1  indriyāṇīndriyārthāś ca svabhāvaś cetanā manaḥ | 
 BRP236.014.2  prāṇāpānau ca jīvaś ca nityaṃ deheṣu dehinām || 14 || 
 
 
 BRP236.015.1  āśrayo nāsti sattvasya guṇaśabdo na cetanāḥ | 
 BRP236.015.2  sattvaṃ hi tejaḥ sṛjati na guṇān vai kathañcana || 15 || 
 
 
 BRP236.016.1  evaṃ saptadaśaṃ dehaṃ vṛtaṃ ṣoḍaśabhir guṇaiḥ | 
 BRP236.016.2  manīṣī manasā viprāḥ paśyaty ātmānam ātmani || 16 || 
 
 
 BRP236.017.1  na hy ayaṃ cakṣuṣā dṛśyo na ca sarvair apīndriyaiḥ | 
 BRP236.017.2  manasā tu pradīptena mahān ātmā prakāśate || 17 || 
 
 
 BRP236.018.1  aśabdasparśarūpaṃ tac cārasāgandham avyayam | 
 BRP236.018.2  aśarīraṃ śarīre sve nirīkṣeta nirindriyam || 18 || 
 
 
 BRP236.019.1  avyaktaṃ sarvadeheṣu martyeṣu paramārcitam | 
 BRP236.019.2  yo 'nupaśyati sa pretya kalpate brahmabhūyataḥ || 19 || 
 
 
 BRP236.020.1  vidyāvinayasampannabrāhmaṇe gavi hastini | 
 BRP236.020.2  śuni caiva śvapāke ca paṇḍitāḥ samadarśinaḥ || 20 || 
 
 
 BRP236.021.1  sa hi sarveṣu bhūteṣu jaṅgameṣu dhruveṣu ca | 
 BRP236.021.2  vasaty eko mahān ātmā yena sarvam idaṃ tatam || 21 || 
 
 
 BRP236.022.1  sarvabhūteṣu cātmānaṃ sarvabhūtāni cātmani | 
 BRP236.022.2  yadā paśyati bhūtātmā brahma sampadyate tadā || 22 || 
 
 
 BRP236.023.1  yāvān ātmani vedātmā tāvān ātmā parātmani | 
 BRP236.023.2  ya evaṃ satataṃ veda so 'mṛtatvāya kalpate || 23 || 
 
 
 BRP236.024.1  sarvabhūtātmabhūtasya sarvabhūtahitasya ca | 
 BRP236.024.2  devāpi mārge muhyanti apadasya padaiṣiṇaḥ || 24 || 
 
 
 BRP236.025.1  śakuntānām ivākāśe matsyānām iva codake | 
 BRP236.025.2  yathā gatir na dṛśyeta tathā jñānavidāṃ gatiḥ || 25 || 
 
 
 
 BRP236.026.1  kālaḥ pacati bhūtāni sarvāṇy evātmanātmani | 
 BRP236.026.2  yasmiṃs tu pacyate kālas tan na vedeha kaścana || 26 || 
 
 
 BRP236.027.1  na tad ūrdhvaṃ na tiryak ca nādho na ca punaḥ punaḥ | 
 BRP236.027.2  na madhye pratigṛhṇīte naiva kiñcin na kaścana || 27 || 
 
 
 BRP236.028.1  sarve tatsthā ime lokā bāhyam eṣāṃ na kiñcana | 
 BRP236.028.2  yady apy agre samāgacched yathā bāṇo guṇacyutaḥ || 28 || 
 
 
 BRP236.029.1  naivāntaṃ kāraṇasyeyād yady api syān manojavaḥ | 
 BRP236.029.2  tasmāt sūkṣmataraṃ nāsti nāsti sthūlataraṃ tathā || 29 || 
 
 
 BRP236.030.1  sarvataḥpāṇipādaṃ tat sarvatokṣiśiromukham | 
 BRP236.030.2  sarvataḥśrutimal loke sarvam āvṛtya tiṣṭhati || 30 || 
 
 
 BRP236.031.1  tad evāṇor aṇutaraṃ tan mahadbhyo mahattaram | 
 BRP236.031.2  tad antaḥ sarvabhūtānāṃ dhruvaṃ tiṣṭhan na dṛśyate || 31 || 
 
 
 BRP236.032.1  akṣaraṃ ca kṣaraṃ caiva dvedhā bhāvo 'yam ātmanaḥ | 
 BRP236.032.2  kṣaraḥ sarveṣu bhūteṣu divyaṃ tv amṛtam akṣaram || 32 || 
 
 
 BRP236.033.1  navadvāraṃ puraṃ kṛtvā haṃso hi niyato vaśī | 
 BRP236.033.2  īdṛśaḥ sarvabhūtasya sthāvarasya carasya ca || 33 || 
 
 
 BRP236.034.1  hānenābhivikalpānāṃ narāṇāṃ sañcayena ca | 
 BRP236.034.2  śarīrāṇām ajasyāhur haṃsatvaṃ pāradarśinaḥ || 34 || 
 
 
 BRP236.035.1  haṃsoktaṃ ca kṣaraṃ caiva kūṭasthaṃ yat tad akṣaram | 
 BRP236.035.2  tad vidvān akṣaraṃ prāpya jahāti prāṇajanmanī || 35 || 
 
 vyāsa uvāca: 
 
 BRP236.036.1  bhavatāṃ pṛcchatāṃ viprā yathāvad iha tattvataḥ | 
 BRP236.036.2  sāṅkhyaṃ jñānena saṃyuktaṃ yad etat kīrtitaṃ mayā || 36 || 
 
 
 BRP236.037.1  yogakṛtyaṃ tu bho viprāḥ kīrtayiṣyāmy ataḥ param | 
 BRP236.037.2  ekatvaṃ buddhimanasor indriyāṇāṃ ca sarvaśaḥ || 37 || 
 
 
 BRP236.038.1  ātmano vyāpino jñānaṃ jñānam etad anuttamam | 
 BRP236.038.2  tad etad upaśāntena dāntenādhyātmaśīlinā || 38 || 
 
 
 BRP236.039.1  ātmārāmeṇa buddhena boddhavyaṃ śucikarmaṇā | 
 BRP236.039.2  yogadoṣān samucchidya pañca yān kavayo viduḥ || 39 || 
 
 
 BRP236.040.1  kāmaṃ krodhaṃ ca lobhaṃ ca bhayaṃ svapnaṃ ca pañcamam | 
 BRP236.040.2  krodhaṃ śamena jayati kāmaṃ saṅkalpavarjanāt || 40 || 
 
 
 BRP236.041.1  sattvasaṃsevanād dhīro nidrām ucchettum arhati | 
 BRP236.041.2  dhṛtyā śiśnodaraṃ rakṣet pāṇipādaṃ ca cakṣuṣā || 41 || 
 
 
 BRP236.042.1  cakṣuḥ śrotraṃ ca manasā mano vācaṃ ca karmaṇā | 
 BRP236.042.2  apramādād bhayaṃ jahyād dambhaṃ prājñopasevanāt || 42 || 
 
 
 BRP236.043.1  evam etān yogadoṣāñ jayen nityam atandritaḥ | 
 BRP236.043.2  agnīṃś ca brāhmaṇāṃś cātha devatāḥ praṇamet sadā || 43 || 
 
 
 BRP236.044.1  varjayed uddhatāṃ vācaṃ hiṃsāyuktāṃ manonugām | 
 BRP236.044.2  brahmatejomayaṃ śukraṃ yasya sarvam idaṃ jagat || 44 || 
 
 
 
 BRP236.045.1  etasya bhūtabhūtasya dṛṣṭaṃ sthāvarajaṅgamam | 
 BRP236.045.2  dhyānam adhyayanaṃ dānaṃ satyaṃ hrīr ārjavaṃ kṣamā || 45 || 
 
 
 BRP236.046.1  śaucaṃ caivātmanaḥ śuddhir indriyāṇāṃ ca nigrahaḥ | 
 BRP236.046.2  etair vivardhate tejaḥ pāpmānaṃ cāpakarṣati || 46 || 
 
 
 BRP236.047.1  samaḥ sarveṣu bhūteṣu labhyālabhyena vartayan | 
 BRP236.047.2  dhūtapāpmā tu tejasvī laghvāhāro jitendriyaḥ || 47 || 
 
 
 BRP236.048.1  kāmakrodhau vaśe kṛtvā niṣeved brahmaṇaḥ padam | 
 BRP236.048.2  manasaś cendriyāṇāṃ ca kṛtvaikāgryaṃ samāhitaḥ || 48 || 
 
 
 BRP236.049.1  pūrvarātre parārdhe ca dhārayen mana ātmanaḥ | 
 BRP236.049.2  jantoḥ pañcendriyasyāsya yady ekaṃ klinnam indriyam || 49 || 
 
 
 BRP236.050.1  tato 'sya sravati prajñā gireḥ pādād ivodakam | 
 BRP236.050.2  manasaḥ pūrvam ādadyāt kūrmāṇām iva matsyahā || 50 || 
 
 
 BRP236.051.1  tataḥ śrotraṃ tataś cakṣur jihvā ghrāṇaṃ ca yogavit | 
 BRP236.051.2  tata etāni saṃyamya manasi sthāpayed yadi || 51 || 
 
 
 BRP236.052.1  tathaivāpohya saṅkalpān mano hy ātmani dhārayet | 
 BRP236.052.2  pañcendriyāṇi manasi hṛdi saṃsthāpayed yadi || 52 || 
 
 
 BRP236.053.1  yadaitāny avatiṣṭhante manaḥṣaṣṭhāni cātmani | 
 BRP236.053.2  prasīdanti ca saṃsthāyāṃ tadā brahma prakāśate || 53 || 
 
 
 BRP236.054.1  vidhūma iva dīptārcir āditya iva dīptimān | 
 BRP236.054.2  vaidyuto 'gnir ivākāśe paśyanty ātmānam ātmani || 54 || 
 
 
 BRP236.055.1  sarvaṃ tatra tu sarvatra vyāpakatvāc ca dṛśyate | 
 BRP236.055.2  taṃ paśyanti mahātmāno brāhmaṇā ye manīṣiṇaḥ || 55 || 
 
 
 BRP236.056.1  dhṛtimanto mahāprājñāḥ sarvabhūtahite ratāḥ | 
 BRP236.056.2  evaṃ parimitaṃ kālam ācaran saṃśitavrataḥ || 56 || 
 
 
 BRP236.057.1  āsīno hi rahasy eko gacched akṣarasāmyatām | 
 BRP236.057.2  pramoho bhrama āvarto ghrāṇaṃ śravaṇadarśane || 57 || 
 
 
 BRP236.058.1  adbhutāni rasaḥ sparśaḥ śītoṣṇamārutākṛtiḥ | 
 BRP236.058.2  pratibhān upasargāś ca pratisaṅgṛhya yogataḥ || 58 || 
 
 
 BRP236.059.1  tāṃs tattvavid anādṛtya sāmyenaiva nivartayet | 
 BRP236.059.2  kuryāt paricayaṃ yoge trailokye niyato muniḥ || 59 || 
 
 
 BRP236.060.1  giriśṛṅge tathā caitye vṛkṣamūleṣu yojayet | 
 BRP236.060.2  sanniyamyendriyagrāmaṃ koṣṭhe bhāṇḍamanā iva || 60 || 
 
 
 BRP236.061.1  ekāgraṃ cintayen nityaṃ yogān nodvijate manaḥ | 
 BRP236.061.2  yenopāyena śakyeta niyantuṃ cañcalaṃ manaḥ || 61 || 
 
 
 BRP236.062.1  tatra yukto niṣeveta na caiva vicalet tataḥ | 
 BRP236.062.2  śūnyāgārāṇi caikāgro nivāsārtham upakramet || 62 || 
 
 
 BRP236.063.1  nātivrajet paraṃ vācā karmaṇā manasāpi vā | 
 BRP236.063.2  upekṣako yatāhāro labdhālabdhasamo bhavet || 63 || 
 
 
 BRP236.064.1  yaś cainam abhinandeta yaś cainam abhivādayet | 
 BRP236.064.2  samas tayoś cāpy ubhayor nābhidhyāyec chubhāśubham || 64 || 
 
 
 
 BRP236.065.1  na prahṛṣyeta lābheṣu nālābheṣu ca cintayet | 
 BRP236.065.2  samaḥ sarveṣu bhūteṣu sadharmā mātariśvanaḥ || 65 || 
 
 
 BRP236.066.1  evaṃ svasthātmanaḥ sādhoḥ sarvatra samadarśinaḥ | 
 BRP236.066.2  ṣaṇ māsān nityayuktasya śabdabrahmābhivartate || 66 || 
 
 
 BRP236.067.1  vedanārtān parān dṛṣṭvā samaloṣṭāśmakāñcanaḥ | 
 BRP236.067.2  evaṃ tu nirato mārgaṃ viramen na vimohitaḥ || 67 || 
 
 
 BRP236.068.1  api varṇāvakṛṣṭas tu nārī vā dharmakāṅkṣiṇī | 
 BRP236.068.2  tāv apy etena mārgeṇa gacchetāṃ paramāṃ gatim || 68 || 
 
 
 BRP236.069.1  ajaṃ purāṇam ajaraṃ sanātanaṃ | 
 BRP236.069.2  yam indriyātigam agocaraṃ dvijāḥ | 
 BRP236.069.3  avekṣya cemāṃ parameṣṭhisāmyatāṃ | 
 BRP236.069.4  prayānty anāvṛttigatiṃ manīṣiṇaḥ || 69 || 
 
 
 
        Chapter 237: On the opposition of action and knowledge
         SS  384-387 
 munaya ūcuḥ: 
 
 BRP237.001.1  yady evaṃ vedavacanaṃ kuru karma tyajeti ca | 
 BRP237.001.2  kāṃ diśaṃ vidyayā yānti kāṃ ca gacchanti karmaṇā || 1 || 
 
 
 BRP237.002.1  etad vai śrotum icchāmas tad bhavān prabravītu naḥ | 
 BRP237.002.2  etad anyonyavairūpyaṃ vartate pratikūlataḥ || 2 || 
 
 vyāsa uvāca: 
 
 BRP237.003.1  śṛṇudhvaṃ muniśārdūlā yat pṛcchadhvaṃ samāsataḥ | 
 BRP237.003.2  karmavidyāmayau cobhau vyākhyāsyāmi kṣarākṣarau || 3 || 
 
 
 BRP237.004.1  yāṃ diśaṃ vidyayā yānti yāṃ gacchanti ca karmaṇā | 
 BRP237.004.2  śṛṇudhvaṃ sāmprataṃ viprā gahanaṃ hy etad uttaram || 4 || 
 
 
 BRP237.005.1  asti dharma iti yuktaṃ nāsti tatraiva yo vadet | 
 BRP237.005.2  yakṣasya sādṛśyam idaṃ yakṣasyedaṃ bhaved atha || 5 || 
 
 
 BRP237.006.1  dvāv imāv atha panthānau yatra vedāḥ pratiṣṭhitāḥ | 
 BRP237.006.2  pravṛttilakṣaṇo dharmo nivṛtto vā vibhāṣitaḥ || 6 || 
 
 
 BRP237.007.1  karmaṇā badhyate jantur vidyayā ca vimucyate | 
 BRP237.007.2  tasmāt karma na kurvanti yatayaḥ pāradarśinaḥ || 7 || 
 
 
 BRP237.008.1  karmaṇā jāyate pretya mūrtimān ṣoḍaśātmakaḥ | 
 BRP237.008.2  vidyayā jāyate nityam avyaktaṃ hy akṣarātmakam || 8 || 
 
 
 BRP237.009.1  karma tv eke praśaṃsanti svalpabuddhiratā narāḥ | 
 BRP237.009.2  tena te dehajālena ramayanta upāsate || 9 || 
 
 
 BRP237.010.1  ye tu buddhiṃ parāṃ prāptā dharmanaipuṇyadarśinaḥ | 
 BRP237.010.2  na te karma praśaṃsanti kūpaṃ nadyāṃ pibann iva || 10 || 
 
 
 BRP237.011.1  karmaṇāṃ phalam āpnoti sukhaduḥkhe bhavābhavau | 
 BRP237.011.2  vidyayā tad avāpnoti yatra gatvā na śocati || 11 || 
 
 
 
 BRP237.012.1  na mriyate yatra gatvā yatra gatvā na jāyate | 
 BRP237.012.2  na jīryate yatra gatvā yatra gatvā na vardhate || 12 || 
 
 
 BRP237.013.1  yatra tad brahma paramam avyaktam acalaṃ dhruvam | 
 BRP237.013.2  avyākṛtam anāyāmam amṛtaṃ cādhiyogavit || 13 || 
 
 
 BRP237.014.1  dvandvair na yatra bādhyante mānasena ca karmaṇā | 
 BRP237.014.2  samāḥ sarvatra maitrāś ca sarvabhūtahite ratāḥ || 14 || 
 
 
 BRP237.015.1  vidyāmayo 'nyaḥ puruṣo dvijāḥ karmamayo 'paraḥ | 
 BRP237.015.2  viprāś candrasamasparśaḥ sūkṣmayā kalayā sthitaḥ || 15 || 
 
 
 BRP237.016.1  tad etad ṛṣiṇā proktaṃ vistareṇānugīyate | 
 BRP237.016.2  na vaktuṃ śakyate draṣṭuṃ cakratantum ivāmbare || 16 || 
 
 
 BRP237.017.1  ekādaśavikārātmā kalāsambhārasambhṛtaḥ | 
 BRP237.017.2  mūrtimān iti taṃ vidyād viprāḥ karmaguṇātmakam || 17 || 
 
 
 BRP237.018.1  devo yaḥ saṃśritas tasmin buddhīndur iva puṣkare | 
 BRP237.018.2  kṣetrajñaṃ taṃ vijānīyān nityaṃ yogajitātmakam || 18 || 
 
 
 BRP237.019.1  tamo rajaś ca sattvaṃ ca jñeyaṃ jīvaguṇātmakam | 
 BRP237.019.2  jīvam ātmaguṇaṃ vidyād ātmānaṃ paramātmanaḥ || 19 || 
 
 
 BRP237.020.1  sacetanaṃ jīvaguṇaṃ vadanti | 
 BRP237.020.2  sa ceṣṭate jīvaguṇaṃ ca sarvam | 
 BRP237.020.3  tataḥ paraṃ kṣetravido vadanti | 
 BRP237.020.4  prakalpayanto bhuvanāni sapta || 20 || 
 
 vyāsa uvāca: 
 
 BRP237.021.1  prakṛtyās tu vikārā ye kṣetrajñās te pariśrutāḥ | 
 BRP237.021.2  te cainaṃ na prajānanti na jānāti sa tān api || 21 || 
 
 
 BRP237.022.1  taiś caiva kurute kāryaṃ manaḥṣaṣṭhair ihendriyaiḥ | 
 BRP237.022.2  sudāntair iva saṃyantā dṛḍhaḥ paramavājibhiḥ || 22 || 
 
 
 BRP237.023.1  indriyebhyaḥ parā hy arthā arthebhyaḥ paramaṃ manaḥ | 
 BRP237.023.2  manasas tu parā buddhir buddher ātmā mahān paraḥ || 23 || 
 
 
 BRP237.024.1  mahataḥ param avyaktam avyaktāt parato 'mṛtam | 
 BRP237.024.2  amṛtān na paraṃ kiñcit sā kāṣṭhā paramā gatiḥ || 24 || 
 
 
 BRP237.025.1  evaṃ sarveṣu bhūteṣu gūḍhātmā na prakāśate | 
 BRP237.025.2  dṛśyate tv agryayā buddhyā sūkṣmayā sūkṣmadarśibhiḥ || 25 || 
 
 
 BRP237.026.1  antarātmani saṃlīya manaḥṣaṣṭhāni medhayā | 
 BRP237.026.2  indriyair indriyārthāṃś ca bahucittam acintayan || 26 || 
 
 
 BRP237.027.1  dhyāne 'pi paramaṃ kṛtvā vidyāsampāditaṃ manaḥ | 
 BRP237.027.2  anīśvaraḥ praśāntātmā tato gacchet paraṃ padam || 27 || 
 
 
 BRP237.028.1  indriyāṇāṃ tu sarveṣāṃ vaśyātmā calitasmṛtiḥ | 
 BRP237.028.2  ātmanaḥ sampradānena martyo mṛtyum upāśnute || 28 || 
 
 
 
 BRP237.029.1  vihatya sarvasaṅkalpān sattve cittaṃ niveśayet | 
 BRP237.029.2  sattve cittaṃ samāveśya tataḥ kālañjaro bhavet || 29 || 
 
 
 BRP237.030.1  cittaprasādena yatir jahātīha śubhāśubham | 
 BRP237.030.2  prasannātmātmani sthitvā sukham atyantam aśnute || 30 || 
 
 
 BRP237.031.1  lakṣaṇaṃ tu prasādasya yathā svapne sukhaṃ bhavet | 
 BRP237.031.2  nirvāte vā yathā dīpo dīpyamāno na kampate || 31 || 
 
 
 BRP237.032.1  evaṃ pūrvāpare rātre yuñjann ātmānam ātmanā | 
 BRP237.032.2  laghvāhāro viśuddhātmā paśyaty ātmānam ātmani || 32 || 
 
 
 BRP237.033.1  rahasyaṃ sarvavedānām anaitihyam anāgamam | 
 BRP237.033.2  ātmapratyāyakaṃ śāstram idaṃ putrānuśāsanam || 33 || 
 
 
 BRP237.034.1  dharmākhyāneṣu sarveṣu satyākhyāneṣu yad vasu | 
 BRP237.034.2  daśavarṣasahasrāṇi nirmathyāmṛtam uddhṛtam || 34 || 
 
 
 BRP237.035.1  navanītaṃ yathā dadhnaḥ kāṣṭhād agnir yathaiva ca | 
 BRP237.035.2  tathaiva viduṣāṃ jñānaṃ muktihetoḥ samuddhṛtam || 35 || 
 
 
 BRP237.036.1  snātakānām idaṃ śāstraṃ vācyaṃ putrānuśāsanam | 
 BRP237.036.2  tad idaṃ nāpraśāntāya nādāntāya tapasvine || 36 || 
 
 
 BRP237.037.1  nāvedaviduṣe vācyaṃ tathā nānugatāya ca | 
 BRP237.037.2  nāsūyakāyānṛjave na cānirdiṣṭakāriṇe || 37 || 
 
 
 BRP237.038.1  na tarkaśāstradagdhāya tathaiva piśunāya ca | 
 BRP237.038.2  ślāghine ślāghanīyāya praśāntāya tapasvine || 38 || 
 
 
 BRP237.039.1  idaṃ priyāya putrāya śiṣyāyānugatāya tu | 
 BRP237.039.2  rahasyadharmaṃ vaktavyaṃ nānyasmai tu kathañcana || 39 || 
 
 
 BRP237.040.1  yad apy asya mahīṃ dadyād ratnapūrṇām imāṃ naraḥ | 
 BRP237.040.2  idam eva tataḥ śreya iti manyeta tattvavit || 40 || 
 
 
 BRP237.041.1  ato guhyatarārthaṃ tad adhyātmam atimānuṣam | 
 BRP237.041.2  yat tan maharṣibhir dṛṣṭaṃ vedānteṣu ca gīyate || 41 || 
 
 
 BRP237.042.1  tad yuṣmabhyaṃ prayacchāmi yan māṃ pṛcchata sattamāḥ | 
 BRP237.042.2  yan me manasi varteta yas tu vo hṛdi saṃśayaḥ | 
 BRP237.042.3  śrutaṃ bhavadbhis tat sarvaṃ kim anyat kathayāmi vaḥ || 42 || 
 
 munaya ūcuḥ: 
 
 BRP237.043.1  adhyātmaṃ vistareṇeha punar eva vadasva naḥ | 
 BRP237.043.2  yad adhyātmaṃ yathā vidmo bhagavann ṛṣisattama || 43 || 
 
 vyāsa uvāca: 
 
 BRP237.044.1  adhyātmaṃ yad idaṃ viprāḥ puruṣasyeha paṭhyate | 
 BRP237.044.2  yuṣmabhyaṃ kathayiṣyāmi tasya vyākhyāvadhāryatām || 44 || 
 
 
 BRP237.045.1  bhūmir āpas tathā jyotir vāyur ākāśam eva ca | 
 BRP237.045.2  mahābhūtāni yaś caiva sarvabhūteṣu bhūtakṛt || 45 || 
 
 munaya ūcuḥ: 
 
 BRP237.046.1  ākāraṃ tu bhaved yasya yasmin dehaṃ na paśyati | 
 
 BRP237.046.2  ākāśādyaṃ śarīreṣu kathaṃ tad upavarṇayet | 
 BRP237.046.3  indriyāṇāṃ guṇāḥ kecit kathaṃ tān upalakṣayet || 46 || 
 
 vyāsa uvāca: 
 
 BRP237.047.1  etad vo varṇayiṣyāmi yathāvad anudarśanam | 
 BRP237.047.2  śṛṇudhvaṃ tad ihaikāgryā yathātattvaṃ yathā ca tat || 47 || 
 
 
 BRP237.048.1  śabdaḥ śrotraṃ tathā khāni trayam ākāśalakṣaṇam | 
 BRP237.048.2  prāṇaś ceṣṭā tathā sparśa ete vāyuguṇās trayaḥ || 48 || 
 
 
 BRP237.049.1  rūpaṃ cakṣur vipākaś ca tridhā jyotir vidhīyate | 
 BRP237.049.2  raso 'tha rasanaṃ svedo guṇās tv ete trayo 'mbhasām || 49 || 
 
 
 BRP237.050.1  ghreyaṃ ghrāṇaṃ śarīraṃ ca bhūmer ete guṇās trayaḥ | 
 BRP237.050.2  etāvān indriyagrāmo vyākhyātaḥ pāñcabhautikaḥ || 50 || 
 
 
 BRP237.051.1  vāyoḥ sparśo raso 'dbhyaś ca jyotiṣo rūpam ucyate | 
 BRP237.051.2  ākāśaprabhavaḥ śabdo gandho bhūmiguṇaḥ smṛtaḥ || 51 || 
 
 
 BRP237.052.1  mano buddhiḥ svabhāvaś ca guṇā ete svayonijāḥ | 
 BRP237.052.2  te guṇān ativartante guṇebhyaḥ paramā matāḥ || 52 || 
 
 
 BRP237.053.1  yathā kūrma ivāṅgāni prasārya sanniyacchati | 
 BRP237.053.2  evam evendriyagrāmaṃ buddhiśreṣṭho niyacchati || 53 || 
 
 
 BRP237.054.1  yad ūrdhvaṃ pādatalayor avārkordhvaṃ ca paśyati | 
 BRP237.054.2  etasminn eva kṛtye sā vartate buddhir uttamā || 54 || 
 
 
 BRP237.055.1  guṇais tu nīyate buddhir buddhir evendriyāṇy api | 
 BRP237.055.2  manaḥṣaṣṭhāni sarvāṇi buddhyā bhāvāt kuto guṇāḥ || 55 || 
 
 
 BRP237.056.1  indriyāṇi naraiḥ pañca ṣaṣṭhaṃ tan mana ucyate | 
 BRP237.056.2  saptamīṃ buddhim evāhuḥ kṣetrajñaṃ viddhi cāṣṭamam || 56 || 
 
 
 BRP237.057.1  cakṣur ālokanāyaiva saṃśayaṃ kurute manaḥ | 
 BRP237.057.2  buddhir adhyavasānāya sākṣī kṣetrajña ucyate || 57 || 
 
 
 BRP237.058.1  rajas tamaś ca sattvaṃ ca traya ete svayonijāḥ | 
 BRP237.058.2  samāḥ sarveṣu bhūteṣu tān guṇān upalakṣayet || 58 || 
 
 
 BRP237.059.1  tatra yat prītisaṃyuktaṃ kiñcid ātmani lakṣayet | 
 BRP237.059.2  praśāntam iva saṃyuktaṃ sattvaṃ tad upadhārayet || 59 || 
 
 
 BRP237.060.1  yat tu santāpasaṃyuktaṃ kāye manasi vā bhavet | 
 BRP237.060.2  pravṛttaṃ raja ity evaṃ tatra cāpy upalakṣayet || 60 || 
 
 
 BRP237.061.1  yat tu sammohasaṃyuktam avyaktaṃ viṣamaṃ bhavet | 
 BRP237.061.2  apratarkyam avijñeyaṃ tamas tad upadhārayet || 61 || 
 
 
 BRP237.062.1  praharṣaḥ prītir ānandaṃ svāmyaṃ svasthātmacittatā | 
 BRP237.062.2  akasmād yadi vā kasmād vadanti sāttvikān guṇān || 62 || 
 
 
 BRP237.063.1  abhimāno mṛṣāvādo lobho mohas tathākṣamā | 
 BRP237.063.2  liṅgāni rajasas tāni vartante hetutattvataḥ || 63 || 
 
 
 BRP237.064.1  tathā mohaḥ pramādaś ca tandrī nidrāprabodhitā | 
 BRP237.064.2  kathañcid abhivartante vijñeyās tāmasā guṇāḥ || 64 || 
 
 
 
 BRP237.065.1  manaḥ prasṛjate bhāvaṃ buddhir adhyavasāyinī | 
 BRP237.065.2  hṛdayaṃ priyam eveha trividhā karmacodanā || 65 || 
 
 
 BRP237.066.1  indriyebhyaḥ parā hy arthā arthebhyaś ca paraṃ manaḥ | 
 BRP237.066.2  manasas tu parā buddhir buddher ātmā paraḥ smṛtaḥ || 66 || 
 
 
 BRP237.067.1  buddhir ātmā manuṣyasya buddhir evātmanāyikā | 
 BRP237.067.2  yadā vikurute bhāvaṃ tadā bhavati sā manaḥ || 67 || 
 
 
 BRP237.068.1  indriyāṇāṃ pṛthagbhāvād buddhir vikurute hy anu | 
 BRP237.068.2  śṛṇvatī bhavati śrotraṃ spṛśatī sparśa ucyate || 68 || 
 
 
 BRP237.069.1  paśyantī ca bhaved dṛṣṭī rasantī rasanā bhavet | 
 BRP237.069.2  jighrantī bhavati ghrāṇaṃ buddhir vikurute pṛthak || 69 || 
 
 
 BRP237.070.1  indriyāṇi tu tāny āhus teṣāṃ vṛttyā vitiṣṭhati | 
 BRP237.070.2  tiṣṭhati puruṣe buddhir buddhibhāvavyavasthitā || 70 || 
 
 
 BRP237.071.1  kadācil labhate prītiṃ kadācid api śocati | 
 BRP237.071.2  na sukhena ca duḥkhena kadācid iha muhyate || 71 || 
 
 
 BRP237.072.1  svayaṃ bhāvātmikā bhāvāṃs trīn etān ativartate | 
 BRP237.072.2  saritāṃ sāgaro bhartā mahāvelām ivormimān || 72 || 
 
 
 BRP237.073.1  yadā prārthayate kiñcit tadā bhavati sā manaḥ | 
 BRP237.073.2  adhiṣṭhāne ca vai buddhyā pṛthag etāni saṃsmaret || 73 || 
 
 
 BRP237.074.1  indriyāṇi ca medhyāni vicetavyāni kṛtsnaśaḥ | 
 BRP237.074.2  sarvāṇy evānupūrveṇa yad yadā ca vidhīyate || 74 || 
 
 
 BRP237.075.1  avibhāgamanā buddhir bhāvo manasi vartate | 
 BRP237.075.2  pravartamānas tu rajaḥ sattvam apy ativartate || 75 || 
 
 
 BRP237.076.1  ye vai bhāvena vartante sarveṣv eteṣu te triṣu | 
 BRP237.076.2  anv arthān sampravartante rathanemim arā iva || 76 || 
 
 
 BRP237.077.1  pradīpārthaṃ manaḥ kuryād indriyair buddhisattamaiḥ | 
 BRP237.077.2  niścaradbhir yathāyogam udāsīnair yadṛcchayā || 77 || 
 
 
 BRP237.078.1  evaṃsvabhāvam evedam iti buddhvā na muhyati | 
 BRP237.078.2  aśocan samprahṛṣyaṃś ca nityaṃ vigatamatsaraḥ || 78 || 
 
 
 BRP237.079.1  na hy ātmā śakyate draṣṭum indriyaiḥ kāmagocaraiḥ | 
 BRP237.079.2  pravartamānair anekair durdharair akṛtātmabhiḥ || 79 || 
 
 
 BRP237.080.1  teṣāṃ tu manasā raśmīn yadā samyaṅ niyacchati | 
 BRP237.080.2  tadā prakāśate 'syātmā dīpadīptā yathākṛtiḥ || 80 || 
 
 
 BRP237.081.1  sarveṣām eva bhūtānāṃ tamasy upagate yathā | 
 BRP237.081.2  prakāśaṃ bhavate sarvaṃ tathaivam upadhāryatām || 81 || 
 
 
 BRP237.082.1  yathā vāricaraḥ pakṣī na lipyati jale caran | 
 BRP237.082.2  vimuktātmā tathā yogī guṇadoṣair na lipyate || 82 || 
 
 
 
 BRP237.083.1  evam eva kṛtaprajño na doṣair viṣayāṃś caran | 
 BRP237.083.2  asajjamānaḥ sarveṣu na kathañcit pralipyate || 83 || 
 
 
 BRP237.084.1  tyaktvā pūrvakṛtaṃ karma ratir yasya sadātmani | 
 BRP237.084.2  sarvabhūtātmabhūtasya guṇasaṅgena sajjataḥ || 84 || 
 
 
 BRP237.085.1  svayam ātmā prasavati guṇeṣv api kadācana | 
 BRP237.085.2  na guṇā vidur ātmānaṃ guṇān veda sa sarvadā || 85 || 
 
 
 BRP237.086.1  paridadhyād guṇānāṃ sa draṣṭā caiva yathātatham | 
 BRP237.086.2  sattvakṣetrajñayor evam antaraṃ lakṣayen naraḥ || 86 || 
 
 
 BRP237.087.1  sṛjate tu guṇān eka eko na sṛjate guṇān | 
 BRP237.087.2  pṛthagbhūtau prakṛtyaitau samprayuktau ca sarvadā || 87 || 
 
 
 BRP237.088.1  yathāśmanā hiraṇyasya samprayuktau tathaiva tau | 
 BRP237.088.2  maśakodumbarau vāpi samprayuktau yathā saha || 88 || 
 
 
 BRP237.089.1  iṣikā vā yathā muñje pṛthak ca saha caiva ha | 
 BRP237.089.2  tathaiva sahitāv etau anyonyasmin pratiṣṭhitau || 89 || 
 
 
 
        Chapter 238: On liberation by knowledge
         SS  387-388 
 vyāsa uvāca: 
 
 BRP238.001.1  sṛjate tu guṇān sattvaṃ kṣetrajñas tv adhitiṣṭhati | 
 BRP238.001.2  guṇān vikriyataḥ sarvān udāsīnavad īśvaraḥ || 1 || 
 
 
 BRP238.002.1  svabhāvayuktaṃ tat sarvaṃ yad imān sṛjate guṇān | 
 BRP238.002.2  ūrṇanābhir yathā sūtraṃ sṛjate tad guṇāṃs tathā || 2 || 
 
 
 BRP238.003.1  pravṛttā na nivartante pravṛttir nopalabhyate | 
 BRP238.003.2  evam eke vyavasyanti nivṛttim iti cāpare || 3 || 
 
 
 BRP238.004.1  ubhayaṃ sampradhāryaitad adhyavasyed yathāmati | 
 BRP238.004.2  anenaiva vidhānena bhaved vai saṃśayo mahān || 4 || 
 
 
 BRP238.005.1  anādinidhano hy ātmā taṃ buddhvā viharen naraḥ | 
 BRP238.005.2  akrudhyann aprahṛṣyaṃś ca nityaṃ vigatamatsaraḥ || 5 || 
 
 
 BRP238.006.1  ity evaṃ hṛdaye sarvo buddhicintāmayaṃ dṛḍham | 
 BRP238.006.2  anityaṃ sukham āsīnam aśocyaṃ chinnasaṃśayaḥ || 6 || 
 
 
 BRP238.007.1  tarayet pracyutāṃ pṛthvīṃ yathā pūrṇāṃ nadīṃ narāḥ | 
 BRP238.007.2  avagāhya ca vidvāṃso viprā lolam imaṃ tathā || 7 || 
 
 
 BRP238.008.1  na tu tapyati vai vidvān sthale carati tattvavit | 
 BRP238.008.2  evaṃ vicintya cātmānaṃ kevalaṃ jñānam ātmanaḥ || 8 || 
 
 
 BRP238.009.1  tāṃ tu buddhvā naraḥ sargaṃ bhūtānām āgatiṃ gatim | 
 BRP238.009.2  samaceṣṭaś ca vai samyag labhate śamam uttamam || 9 || 
 
 
 BRP238.010.1  etad dvijanmasāmagryaṃ brāhmaṇasya viśeṣataḥ | 
 BRP238.010.2  ātmajñānasamasnehaparyāptaṃ tatparāyaṇam || 10 || 
 
 
 
 BRP238.011.1  tattvaṃ buddhvā bhaved buddhaḥ kim anyad buddhalakṣaṇam | 
 BRP238.011.2  vijñāyaitad vimucyante kṛtakṛtyā manīṣiṇaḥ || 11 || 
 
 
 BRP238.012.1  na bhavati viduṣāṃ mahad bhayaṃ | 
 BRP238.012.2  yad aviduṣāṃ sumahad bhayaṃ paratra | 
 BRP238.012.3  nahi gatir adhikāsti kasyacid | 
 BRP238.012.4  bhavati hi yā viduṣaḥ sanātanī || 12 || 
 
 
 BRP238.013.1  loke mātaram asūyate naras | 
 BRP238.013.2  tatra devam anirīkṣya śocate | 
 BRP238.013.3  tatra cet kuśalo na śocate | 
 BRP238.013.4  ye vidus tad ubhayaṃ kṛtākṛtam || 13 || 
 
 
 BRP238.014.1  yat karoty anabhisandhipūrvakaṃ | 
 BRP238.014.2  tac ca nindayati yat purā kṛtam | 
 BRP238.014.3  yat priyaṃ tad ubhayaṃ na vāpriyaṃ | 
 BRP238.014.4  tasya taj janayatīha kurvataḥ || 14 || 
 
 munaya ūcuḥ: 
 
 BRP238.015.1  yasmād dharmāt paro dharmo vidyate neha kaścana | 
 BRP238.015.2  yo viśiṣṭaś ca bhūtebhyas tad bhavān prabravītu naḥ || 15 || 
 
 vyāsa uvāca: 
 
 BRP238.016.1  dharmaṃ ca sampravakṣyāmi purāṇam ṛṣibhiḥ stutam | 
 BRP238.016.2  viśiṣṭaṃ sarvadharmebhyaḥ śṛṇudhvaṃ munisattamāḥ || 16 || 
 
 
 BRP238.017.1  indriyāṇi pramāthīni buddhyā saṃyamya tattvataḥ | 
 BRP238.017.2  sarvataḥ prasṛtānīha pitā bālān ivātmajān || 17 || 
 
 
 BRP238.018.1  manasaś cendriyāṇāṃ cāpy aikāgryaṃ paramaṃ tapaḥ | 
 BRP238.018.2  vijñeyaḥ sarvadharmebhyaḥ sa dharmaḥ para ucyate || 18 || 
 
 
 BRP238.019.1  tāni sarvāṇi sandhāya manaḥṣaṣṭhāni medhayā | 
 BRP238.019.2  ātmatṛptaḥ sa evāsīd bahucintyam acintayan || 19 || 
 
 
 BRP238.020.1  gocarebhyo nivṛttāni yadā sthāsyanti veśmani | 
 BRP238.020.2  tadā caivātmanātmānaṃ paraṃ drakṣyatha śāśvatam || 20 || 
 
 
 BRP238.021.1  sarvātmānaṃ mahātmānaṃ vidhūmam iva pāvakam | 
 BRP238.021.2  prapaśyanti mahātmānaṃ brāhmaṇā ye manīṣiṇaḥ || 21 || 
 
 
 BRP238.022.1  yathā puṣpaphalopeto bahuśākho mahādrumaḥ | 
 BRP238.022.2  ātmano nābhijānīte kva me puṣpaṃ kva me phalam || 22 || 
 
 
 BRP238.023.1  evam ātmā na jānīte kva gamiṣye kuto 'nv aham | 
 BRP238.023.2  anyo hy asyāntarātmāsti yaḥ sarvam anupaśyati || 23 || 
 
 
 BRP238.024.1  jñānadīpena dīptena paśyaty ātmānam ātmanā | 
 BRP238.024.2  dṛṣṭvātmānaṃ tathā yūyaṃ virāgā bhavata dvijāḥ || 24 || 
 
 
 BRP238.025.1  vimuktāḥ sarvapāpebhyo muktatvaca ivoragāḥ | 
 BRP238.025.2  parāṃ buddhim avāpyehāpy acintā vigatajvarāḥ || 25 || 
 
 
 BRP238.026.1  sarvataḥsrotasaṃ ghorāṃ nadīṃ lokapravāhiṇīm | 
 BRP238.026.2  pañcendriyagrāhavatīṃ manaḥsaṅkalparodhasam || 26 || 
 
 
 
 BRP238.027.1  lobhamohatṛṇacchannāṃ kāmakrodhasarīsṛpām | 
 BRP238.027.2  satyatīrthānṛtakṣobhāṃ krodhapaṅkāṃ saridvarām || 27 || 
 
 
 BRP238.028.1  avyaktaprabhavāṃ śīghrāṃ kāmakrodhasamākulām | 
 BRP238.028.2  prataradhvaṃ nadīṃ buddhyā dustarām akṛtātmabhiḥ || 28 || 
 
 
 BRP238.029.1  saṃsārasāgaragamāṃ yonipātāladustarām | 
 BRP238.029.2  ātmajanmodbhavāṃ tāṃ tu jihvāvartadurāsadām || 29 || 
 
 
 BRP238.030.1  yāṃ taranti kṛtaprajñā dhṛtimanto manīṣiṇaḥ | 
 BRP238.030.2  tāṃ tīrṇaḥ sarvato mukto vidhūtātmātmavāñ śuciḥ || 30 || 
 
 
 BRP238.031.1  uttamāṃ buddhim āsthāya brahmabhūyāya kalpate | 
 BRP238.031.2  uttīrṇaḥ sarvasaṅkleśān prasannātmā vikalmaṣaḥ || 31 || 
 
 
 BRP238.032.1  bhūyiṣṭhānīva bhūtāni sarvasthānān nirīkṣya ca | 
 BRP238.032.2  akrudhyann aprasīdaṃś ca nanṛśaṃsamatis tathā || 32 || 
 
 
 BRP238.033.1  tato drakṣyatha sarveṣāṃ bhūtānāṃ prabhavāpyayam | 
 BRP238.033.2  etad dhi sarvadharmebhyo viśiṣṭaṃ menire budhāḥ || 33 || 
 
 
 BRP238.034.1  dharmaṃ dharmabhṛtāṃ śreṣṭhā munayaḥ satyadarśinaḥ | 
 BRP238.034.2  ātmāno vyāpino viprā iti putrānuśāsanam || 34 || 
 
 
 BRP238.035.1  prayatāya pravaktavyaṃ hitāyānugatāya ca | 
 BRP238.035.2  ātmajñānam idaṃ guhyaṃ sarvaguhyatamaṃ mahat || 35 || 
 
 
 BRP238.036.1  abravaṃ yad ahaṃ viprā ātmasākṣikam añjasā | 
 BRP238.036.2  naiva strī na pumān evaṃ na caivedaṃ napuṃsakam || 36 || 
 
 
 BRP238.037.1  aduḥkham asukhaṃ brahma bhūtabhavyabhavātmakam | 
 BRP238.037.2  naitaj jñātvā pumān strī vā punarbhavam avāpnuyāt || 37 || 
 
 
 BRP238.038.1  yathā matāni sarvāṇi tathaitāni yathā tathā | 
 BRP238.038.2  kathitāni mayā viprā bhavanti na bhavanti ca || 38 || 
 
 
 BRP238.039.1  tatprītiyuktena guṇānvitena | 
 BRP238.039.2  putreṇa satputradayānvitena | 
 BRP238.039.3  dṛṣṭvā hitaṃ prītamanā yadarthaṃ | 
 BRP238.039.4  brūyāt sutasyeha yad uktam etat || 39 || 
 
 munaya ūcuḥ: 
 
 BRP238.040.1  mokṣaḥ pitāmahenokta upāyān nānupāyataḥ | 
 BRP238.040.2  tam upāyaṃ yathānyāyaṃ śrotum icchāmahe mune || 40 || 
 
 vyāsa uvāca: 
 
 BRP238.041.1  asmāsu tan mahāprājñā yuktaṃ nipuṇadarśanam | 
 BRP238.041.2  yadupāyena sarvārthān mṛgayadhvaṃ sadānaghāḥ || 41 || 
 
 
 BRP238.042.1  ghaṭopakaraṇe buddhir ghaṭotpattau na sā matā | 
 BRP238.042.2  evaṃ dharmādyupāyārthe nānyadharmeṣu kāraṇam || 42 || 
 
 
 BRP238.043.1  pūrve samudre yaḥ panthā na sa gacchati paścimam | 
 BRP238.043.2  ekaḥ panthā hi mokṣasya tac chṛṇudhvaṃ mamānaghāḥ || 43 || 
 
 
 BRP238.044.1  kṣamayā krodham ucchindyāt kāmaṃ saṅkalpavarjanāt | 
 BRP238.044.2  sattvasaṃsevanād dhīro nidrām ucchettum arhati || 44 || 
 
 
 
 BRP238.045.1  apramādād bhayaṃ rakṣed rakṣet kṣetraṃ ca saṃvidam | 
 BRP238.045.2  icchāṃ dveṣaṃ ca kāmaṃ ca dhairyeṇa vinivartayet || 45 || 
 
 
 BRP238.046.1  nidrāṃ ca pratibhāṃ caiva jñānābhyāsena tattvavit | 
 BRP238.046.2  upadravāṃs tathā yogī hitajīrṇamitāśanāt || 46 || 
 
 
 BRP238.047.1  lobhaṃ mohaṃ ca santoṣād viṣayāṃs tattvadarśanāt | 
 BRP238.047.2  anukrośād adharmaṃ ca jayed dharmam upekṣayā || 47 || 
 
 
 BRP238.048.1  āyatyā ca jayed āśāṃ sāmarthyaṃ saṅgavarjanāt | 
 BRP238.048.2  anityatvena ca snehaṃ kṣudhāṃ yogena paṇḍitaḥ || 48 || 
 
 
 BRP238.049.1  kāruṇyenātmanātmānaṃ tṛṣṇāṃ ca paritoṣataḥ | 
 BRP238.049.2  utthānena jayet tandrāṃ vitarkaṃ niścayāj jayet || 49 || 
 
 
 BRP238.050.1  maunena bahubhāṣāṃ ca śauryeṇa ca bhayaṃ jayet | 
 BRP238.050.2  yacched vāṅmanasī buddhyā tāṃ yacchej jñānacakṣuṣā || 50 || 
 
 
 BRP238.051.1  jñānam ātmā mahān yacchet taṃ yacchec chāntir ātmanaḥ | 
 BRP238.051.2  tad etad upaśāntena boddhavyaṃ śucikarmaṇā || 51 || 
 
 
 BRP238.052.1  yogadoṣān samucchidya pañca yān kavayo viduḥ | 
 BRP238.052.2  kāmaṃ krodhaṃ ca lobhaṃ ca bhayaṃ svapnaṃ ca pañcamam || 52 || 
 
 
 BRP238.053.1  parityajya niṣeveta yathāvad yogasādhanāt | 
 BRP238.053.2  dhyānam adhyayanaṃ dānaṃ satyaṃ hrīr ārjavaṃ kṣamā || 53 || 
 
 
 BRP238.054.1  śaucam ācārataḥ śuddhir indriyāṇāṃ ca saṃyamaḥ | 
 BRP238.054.2  etair vivardhate tejaḥ pāpmānam upahanti ca || 54 || 
 
 
 BRP238.055.1  sidhyanti cāsya saṅkalpā vijñānaṃ ca pravartate | 
 BRP238.055.2  dhūtapāpaḥ sa tejasvī laghvāhāro jitendriyaḥ || 55 || 
 
 
 BRP238.056.1  kāmakrodhau vaśe kṛtvā nirviśed brahmaṇaḥ padam | 
 BRP238.056.2  amūḍhatvam asaṅgitvaṃ kāmakrodhavivarjanam || 56 || 
 
 
 BRP238.057.1  adainyam anudīrṇatvam anudvego hy avasthitiḥ | 
 BRP238.057.2  eṣa mārgo hi mokṣasya prasanno vimalaḥ śuciḥ | 
 BRP238.057.3  tathā vākkāyamanasāṃ niyamāḥ kāmato 'vyayāḥ || 57 || 
 
 
 
        Chapter 239: On the difference between Sāṅkhya and Yoga; on the practice of
          Yoga
         SS  389-390 
 munaya ūcuḥ: 
 
 BRP239.001.1  sāṅkhyaṃ yogasya no vipra viśeṣaṃ vaktum arhasi | 
 BRP239.001.2  tava dharmajña sarvaṃ hi viditaṃ munisattama || 1 || 
 
 vyāsa uvāca: 
 
 BRP239.002.1  sāṅkhyāḥ sāṅkhyaṃ praśaṃsanti yogān yogaviduttamāḥ | 
 BRP239.002.2  vadanti kāraṇaiḥ śreṣṭhaiḥ svapakṣodbhavanāya vai || 2 || 
 
 
 BRP239.003.1  anīśvaraḥ kathaṃ mucyed ity evaṃ munisattamāḥ | 
 BRP239.003.2  vadanti kāraṇaiḥ śreṣṭhaṃ yogaṃ samyaṅ manīṣiṇaḥ || 3 || 
 
 
 
 BRP239.004.1  vadanti kāraṇaṃ vedaṃ sāṅkhyaṃ samyag dvijātayaḥ | 
 BRP239.004.2  vijñāyeha gatīḥ sarvā virakto viṣayeṣu yaḥ || 4 || 
 
 
 BRP239.005.1  ūrdhvaṃ sa dehāt suvyaktaṃ vimucyed iti nānyathā | 
 BRP239.005.2  etad āhur mahāprājñāḥ sāṅkhyaṃ vai mokṣadarśanam || 5 || 
 
 
 BRP239.006.1  svapakṣe kāraṇaṃ grāhyaṃ samarthaṃ vacanaṃ hitam | 
 BRP239.006.2  śiṣṭānāṃ hi mataṃ grāhyaṃ bhavadbhiḥ śiṣṭasammataiḥ || 6 || 
 
 
 BRP239.007.1  pratyakṣaṃ hetavo yogāḥ sāṅkhyāḥ śāstraviniścayāḥ | 
 BRP239.007.2  ubhe caite mate tattve samavete dvijottamāḥ || 7 || 
 
 
 BRP239.008.1  ubhe caite mate jñāte munīndrāḥ śiṣṭasammate | 
 BRP239.008.2  anuṣṭhite yathāśāstraṃ nayetāṃ paramāṃ gatim || 8 || 
 
 
 BRP239.009.1  tulyaṃ śaucaṃ tayor yuktaṃ dayā bhūteṣu cānaghāḥ | 
 BRP239.009.2  vratānāṃ dhāraṇaṃ tulyaṃ darśanaṃ tv asamaṃ tayoḥ || 9 || 
 
 munaya ūcuḥ: 
 
 BRP239.010.1  yadi tulyaṃ vrataṃ śaucaṃ dayā cātra mahāmune | 
 BRP239.010.2  tulyaṃ taddarśanaṃ kasmāt tan no brūhi dvijottama || 10 || 
 
 vyāsa uvāca: 
 
 BRP239.011.1  rāgaṃ mohaṃ tathā snehaṃ kāmaṃ krodhaṃ ca kevalam | 
 BRP239.011.2  yogāsthiroditān doṣān pañcaitān prāpnuvanti tān || 11 || 
 
 
 BRP239.012.1  yathā vānimiṣāḥ sthūlaṃ jālaṃ chittvā punar jalam | 
 BRP239.012.2  prāpnuvanti tathā yogāt tat padaṃ vītakalmaṣāḥ || 12 || 
 
 
 BRP239.013.1  tathaiva vāgurāṃ chittvā balavanto yathā mṛgāḥ | 
 BRP239.013.2  prāpnuyur vimalaṃ mārgaṃ vimuktāḥ sarvabandhanaiḥ || 13 || 
 
 
 BRP239.014.1  lobhajāni tathā viprā bandhanāni balānvitaḥ | 
 BRP239.014.2  chittvā yogāt paraṃ mārgaṃ gacchanti vimalaṃ śubham || 14 || 
 
 
 BRP239.015.1  acalās tv āvilā viprā vāgurāsu tathāpare | 
 BRP239.015.2  vinaśyanti na sandehas tadvad yogabalād ṛte || 15 || 
 
 
 BRP239.016.1  balahīnāś ca viprendrā yathā jālaṃ gatā dvijāḥ | 
 BRP239.016.2  bandhaṃ na gacchanty anaghā yogās te tu sudurlabhāḥ || 16 || 
 
 
 BRP239.017.1  yathā ca śakunāḥ sūkṣmaṃ prāpya jālam arindamāḥ | 
 BRP239.017.2  tatrāśaktā vipadyante mucyante tu balānvitāḥ || 17 || 
 
 
 BRP239.018.1  karmajair bandhanair baddhās tadvad yogaparā dvijāḥ | 
 BRP239.018.2  abalā na vimucyante mucyante ca balānvitāḥ || 18 || 
 
 
 BRP239.019.1  alpakaś ca yathā viprā vahniḥ śāmyati durbalaḥ | 
 BRP239.019.2  ākrānta indhanaiḥ sthūlais tadvad yogabalaḥ smṛtaḥ || 19 || 
 
 
 BRP239.020.1  sa eva ca tadā viprā vahnir jātabalaḥ punaḥ | 
 BRP239.020.2  samīraṇagataḥ kṛtsnāṃ dahet kṣipraṃ mahīm imām || 20 || 
 
 
 BRP239.021.1  tattvajñānabalo yogī dīptatejā mahābalaḥ | 
 BRP239.021.2  antakāla ivādityaḥ kṛtsnaṃ saṃśoṣayej jagat || 21 || 
 
 
 BRP239.022.1  durbalaś ca yathā viprāḥ srotasā hriyate naraḥ | 
 BRP239.022.2  balahīnas tathā yogī viṣayair hriyate ca saḥ || 22 || 
 
 
 
 BRP239.023.1  tad eva tu yathā sroto viṣkambhayati vāraṇaḥ | 
 BRP239.023.2  tadvad yogabalaṃ labdhvā na bhaved viṣayair hṛtaḥ || 23 || 
 
 
 BRP239.024.1  viśanti vā vaśād vātha yogād yogabalānvitāḥ | 
 BRP239.024.2  prajāpatīn manūn sarvān mahābhūtāni ceśvarāḥ || 24 || 
 
 
 BRP239.025.1  na yamo nāntakaḥ kruddho na mṛtyur bhīmavikramaḥ | 
 BRP239.025.2  viśante tad dvijāḥ sarve yogasyāmitatejasaḥ || 25 || 
 
 
 BRP239.026.1  ātmanāṃ ca sahasrāṇi bahūni dvijasattamāḥ | 
 BRP239.026.2  yogaṃ kuryād balaṃ prāpya taiś ca sarvair mahīṃ caret || 26 || 
 
 
 BRP239.027.1  prāpnuyād viṣayān kaścit punaś cograṃ tapaś caret | 
 BRP239.027.2  saṅkṣipyec ca punar viprāḥ sūryas tejoguṇān iva || 27 || 
 
 
 BRP239.028.1  balasthasya hi yogasya balārthaṃ munisattamāḥ | 
 BRP239.028.2  vimokṣaprabhavaṃ viṣṇum upapannam asaṃśayam || 28 || 
 
 
 BRP239.029.1  balāni yogaproktāni mayaitāni dvijottamāḥ | 
 BRP239.029.2  nidarśanārthaṃ sūkṣmāṇi vakṣyāmi ca punar dvijāḥ || 29 || 
 
 
 BRP239.030.1  ātmanaś ca samādhāne dhāraṇāṃ prati vā dvijāḥ | 
 BRP239.030.2  nidarśanāni sūkṣmāṇi śṛṇudhvaṃ munisattamāḥ || 30 || 
 
 
 BRP239.031.1  apramatto yathā dhanvī lakṣyaṃ hanti samāhitaḥ | 
 BRP239.031.2  yuktaḥ samyak tathā yogī mokṣaṃ prāpnoty asaṃśayam || 31 || 
 
 
 BRP239.032.1  snehapātre yathā pūrṇe mana ādhāya niścalam | 
 BRP239.032.2  puruṣo yukta ārohet sopānaṃ yuktamānasaḥ || 32 || 
 
 
 BRP239.033.1  muktas tathāyam ātmānaṃ yogaṃ tadvat suniścalam | 
 BRP239.033.2  karoty amalam ātmānaṃ bhāskaropamadarśane || 33 || 
 
 
 BRP239.034.1  yathā ca nāvaṃ viprendrāḥ karṇadhāraḥ samāhitaḥ | 
 BRP239.034.2  mahārṇavagatāṃ śīghraṃ nayed viprāṃs tu pattanam || 34 || 
 
 
 BRP239.035.1  tadvad ātmasamādhānaṃ yukto yogena yogavit | 
 BRP239.035.2  durgamaṃ sthānam āpnoti hitvā deham imaṃ dvijāḥ || 35 || 
 
 
 BRP239.036.1  sārathiś ca yathā yuktaḥ sadaśvān susamāhitaḥ | 
 BRP239.036.2  deśam iṣṭaṃ nayaty āśu dhanvinaṃ puruṣarṣabham || 36 || 
 
 
 BRP239.037.1  tathaiva ca dvijā yogī dhāraṇāsu samāhitaḥ | 
 BRP239.037.2  prāpnoty āśu paraṃ sthānaṃ lakṣyamukta ivāśugaḥ || 37 || 
 
 
 BRP239.038.1  āviśyātmani cātmānaṃ yo 'vatiṣṭhati so 'calaḥ | 
 BRP239.038.2  pāśaṃ hatveva mīnānāṃ padam āpnoti so 'jaram || 38 || 
 
 
 BRP239.039.1  nābhyāṃ śīrṣe ca kukṣau ca hṛdi vakṣasi pārśvayoḥ | 
 BRP239.039.2  darśane śravaṇe vāpi ghrāṇe cāmitavikramaḥ || 39 || 
 
 
 BRP239.040.1  sthāneṣv eteṣu yo yogī mahāvratasamāhitaḥ | 
 BRP239.040.2  ātmanā sūkṣmam ātmānaṃ yuṅkte samyag dvijottamāḥ || 40 || 
 
 
 BRP239.041.1  suśīghram acalaprakhyaṃ karma dagdhvā śubhāśubham | 
 BRP239.041.2  uttamaṃ yogam āsthāya yadīcchati vimucyate || 41 || 
 
 munaya ūcuḥ: 
 
 BRP239.042.1  āhārān kīdṛśān kṛtvā kāni jitvā ca sattama | 
 BRP239.042.2  yogī balam avāpnoti tad bhavān vaktum arhati || 42 || 
 
 
 vyāsa uvāca: 
 
 BRP239.043.1  kaṇānāṃ bhakṣaṇe yuktaḥ piṇyākasya ca bho dvijāḥ | 
 BRP239.043.2  snehānāṃ varjane yukto yogī balam avāpnuyāt || 43 || 
 
 
 BRP239.044.1  bhuñjāno yāvakaṃ rūkṣaṃ dīrghakālaṃ dvijottamāḥ | 
 BRP239.044.2  ekāhārī viśuddhātmā yogī balam avāpnuyāt || 44 || 
 
 
 BRP239.045.1  pakṣān māsān ṛtūṃś citrān sañcaraṃś ca guhās tathā | 
 BRP239.045.2  apaḥ pītvā payomiśrā yogī balam avāpnuyāt || 45 || 
 
 
 BRP239.046.1  akhaṇḍam api vā māsaṃ satataṃ munisattamāḥ | 
 BRP239.046.2  upoṣya samyak śuddhātmā yogī balam avāpnuyāt || 46 || 
 
 
 BRP239.047.1  kāmaṃ jitvā tathā krodhaṃ śītoṣṇaṃ varṣam eva ca | 
 BRP239.047.2  bhayaṃ śokaṃ tathā svāpaṃ pauruṣān viṣayāṃs tathā || 47 || 
 
 
 BRP239.048.1  aratiṃ durjayāṃ caiva ghorāṃ dṛṣṭvā ca bho dvijāḥ | 
 BRP239.048.2  sparśaṃ nidrāṃ tathā tandrāṃ durjayāṃ munisattamāḥ || 48 || 
 
 
 BRP239.049.1  dīpayanti mahātmānaṃ sūkṣmam ātmānam ātmanā | 
 BRP239.049.2  vītarāgā mahāprājñā dhyānādhyayanasampadā || 49 || 
 
 
 BRP239.050.1  durgas tv eṣa mataḥ panthā brāhmaṇānāṃ vipaścitām | 
 BRP239.050.2  yaḥ kaścid vrajati kṣipraṃ kṣemeṇa munipuṅgavāḥ || 50 || 
 
 
 BRP239.051.1  yathā kaścid vanaṃ ghoraṃ bahusarpasarīsṛpam | 
 BRP239.051.2  śvabhravat toyahīnaṃ ca durgamaṃ bahukaṇṭakam || 51 || 
 
 
 BRP239.052.1  abhaktam aṭavīprāyaṃ dāvadagdhamahīruham | 
 BRP239.052.2  panthānaṃ taskarākīrṇaṃ kṣemeṇābhipatet tathā || 52 || 
 
 
 BRP239.053.1  yogamārgaṃ samāsādya yaḥ kaścid vrajate dvijaḥ | 
 BRP239.053.2  kṣemeṇoparamen mārgād bahudoṣo 'pi sammataḥ || 53 || 
 
 
 BRP239.054.1  āstheyaṃ kṣuradhārāsu niśitāsu dvijottamāḥ | 
 BRP239.054.2  dhāraṇā sā tu yogasya durgeyam akṛtātmabhiḥ || 54 || 
 
 
 BRP239.055.1  viṣamā dhāraṇā viprā yānti vai na śubhāṃ gatim | 
 BRP239.055.2  netṛhīnā yathā nāvaḥ puruṣāṇāṃ tu vai dvijāḥ || 55 || 
 
 
 BRP239.056.1  yas tu tiṣṭhati yogādhau dhāraṇāsu yathāvidhi | 
 BRP239.056.2  maraṇaṃ janmaduḥkhitvaṃ sukhitvaṃ sa viśiṣyate || 56 || 
 
 
 BRP239.057.1  nānāśāstreṣu niyataṃ nānāmuniniṣevitam | 
 BRP239.057.2  paraṃ yogasya panthānaṃ niścitaṃ taṃ dvijātiṣu || 57 || 
 
 
 BRP239.058.1  paraṃ hi tad brahmamayaṃ munīndrā | 
 BRP239.058.2  brahmāṇam īśaṃ varadaṃ ca viṣṇum | 
 BRP239.058.3  bhavaṃ ca dharmaṃ ca mahānubhāvaṃ | 
 BRP239.058.4  yad brahmaputrān sumahānubhāvān || 58 || 
 
 
 BRP239.059.1  tamaś ca kaṣṭaṃ sumahad rajaś ca | 
 BRP239.059.2  sattvaṃ ca śuddhaṃ prakṛtiṃ parāṃ ca | 
 BRP239.059.3  siddhiṃ ca devīṃ varuṇasya patnīṃ | 
 BRP239.059.4  tejaś ca kṛtsnaṃ sumahac ca dhairyam || 59 || 
 
 
 BRP239.060.1  tārādhipaṃ khe vimalaṃ sutāraṃ | 
 BRP239.060.2  viśvāṃś ca devān uragān pitṝṃś ca | 
 
 BRP239.060.3  śailāṃś ca kṛtsnān udadhīṃś ca vācalān | 
 BRP239.060.4  nadīś ca sarvāḥ sanagāṃś ca nāgān || 60 || 
 
 
 BRP239.061.1  sādhyāṃs tathā yakṣagaṇān diśaś ca | 
 BRP239.061.2  gandharvasiddhān puruṣān striyaś ca | 
 BRP239.061.3  parasparaṃ prāpya mahān mahātmā | 
 BRP239.061.4  viśeta yogī nacirād vimuktaḥ || 61 || 
 
 
 BRP239.062.1  kathā ca yā vipravarāḥ prasaktā | 
 BRP239.062.2  daive mahāvīryamatau śubheyam | 
 BRP239.062.3  yogān sa sarvān anubhūya martyā | 
 BRP239.062.4  nārāyaṇaṃ taṃ drutam āpnuvanti || 62 || 
 
 
 
        Chapter 240: On Sāṅkhya and Yoga
         SS  390-392 
 munaya ūcuḥ: 
 
 BRP240.001.1  samyak kriyeyaṃ viprendra varṇitā śiṣṭasammatā | 
 BRP240.001.2  yogamārgo yathānyāyaṃ śiṣyāyeha hitaiṣiṇā || 1 || 
 
 
 BRP240.002.1  sāṅkhye tv idānīṃ dharmasya vidhiṃ prabrūhi tattvataḥ | 
 BRP240.002.2  triṣu lokeṣu yaj jñānaṃ sarvaṃ tad viditaṃ hi te || 2 || 
 
 vyāsa uvāca: 
 
 BRP240.003.1  śṛṇudhvaṃ munayaḥ sarvam ākhyānaṃ viditātmanām | 
 BRP240.003.2  vihitaṃ yatibhir vṛddhaiḥ kapilādibhir īśvaraiḥ || 3 || 
 
 
 BRP240.004.1  yasmin suvibhramāḥ kecid dṛśyante munisattamāḥ | 
 BRP240.004.2  guṇāś ca yasmin bahavo doṣahāniś ca kevalā || 4 || 
 
 
 BRP240.005.1  jñānena parisaṅkhyāya sadoṣān viṣayān dvijāḥ | 
 BRP240.005.2  mānuṣān durjayān kṛtsnān paiśācān viṣayāṃs tathā || 5 || 
 
 
 BRP240.006.1  viṣayān auragāñ jñātvā gandharvaviṣayāṃs tathā | 
 BRP240.006.2  pitṝṇāṃ viṣayāñ jñātvā tiryaktvaṃ caratāṃ dvijāḥ || 6 || 
 
 
 BRP240.007.1  suparṇaviṣayāñ jñātvā marutāṃ viṣayāṃs tathā | 
 BRP240.007.2  maharṣiviṣayāṃś caiva rājarṣiviṣayāṃs tathā || 7 || 
 
 
 BRP240.008.1  āsurān viṣayāñ jñātvā vaiśvadevāṃs tathaiva ca | 
 BRP240.008.2  devarṣiviṣayāñ jñātvā yogānām api vai parān || 8 || 
 
 
 BRP240.009.1  viṣayāṃś ca pramāṇasya brahmaṇo viṣayāṃs tathā | 
 BRP240.009.2  āyuṣaś ca paraṃ kālaṃ lokair vijñāya tattvataḥ || 9 || 
 
 
 BRP240.010.1  sukhasya ca paraṃ kālaṃ vijñāya munisattamāḥ | 
 BRP240.010.2  prāptakāle ca yad duḥkhaṃ patatāṃ viṣayaiṣiṇām || 10 || 
 
 
 BRP240.011.1  tiryaktve patatāṃ viprās tathaiva narakeṣu yat | 
 BRP240.011.2  svargasya ca guṇāñ jñātvā doṣān sarvāṃś ca bho dvijāḥ || 11 || 
 
 
 BRP240.012.1  vedavāde ca ye doṣā guṇā ye cāpi vaidikāḥ | 
 BRP240.012.2  jñānayoge ca ye doṣā jñānayoge ca ye guṇāḥ || 12 || 
 
 
 
 BRP240.013.1  sāṅkhyajñāne ca ye doṣāṃs tathaiva ca guṇā dvijāḥ | 
 BRP240.013.2  sattvaṃ daśaguṇaṃ jñātvā rajo navaguṇaṃ tathā || 13 || 
 
 
 BRP240.014.1  tamaś cāṣṭaguṇaṃ jñātvā buddhiṃ saptaguṇāṃ tathā | 
 BRP240.014.2  ṣaḍguṇaṃ ca nabho jñātvā tamaś ca triguṇaṃ mahat || 14 || 
 
 
 BRP240.015.1  dviguṇaṃ ca rajo jñātvā sattvaṃ caikaguṇaṃ punaḥ | 
 BRP240.015.2  mārgaṃ vijñāya tattvena pralayaprekṣaṇena tu || 15 || 
 
 
 BRP240.016.1  jñānavijñānasampannāḥ kāraṇair bhāvitātmabhiḥ | 
 BRP240.016.2  prāpnuvanti śubhaṃ mokṣaṃ sūkṣmā iva nabhaḥ param || 16 || 
 
 
 BRP240.017.1  rūpeṇa dṛṣṭiṃ saṃyuktāṃ ghrāṇaṃ gandhaguṇena ca | 
 BRP240.017.2  śabdagrāhyaṃ tathā śrotraṃ jihvāṃ rasaguṇena ca || 17 || 
 
 
 BRP240.018.1  tvacaṃ sparśaṃ tathā śakyaṃ vāyuṃ caiva tadāśritam | 
 BRP240.018.2  mohaṃ tamasi saṃyuktaṃ lobhaṃ moheṣu saṃśritam || 18 || 
 
 
 BRP240.019.1  viṣṇuṃ krānte bale śakraṃ koṣṭhe saktaṃ tathānalam | 
 BRP240.019.2  apsu devīṃ samāyuktām āpas tejasi saṃśritāḥ || 19 || 
 
 
 BRP240.020.1  tejo vāyau tu saṃyuktaṃ vāyuṃ nabhasi cāśritam | 
 BRP240.020.2  nabho mahati saṃyuktaṃ tamo mahasi saṃsthitam || 20 || 
 
 
 BRP240.021.1  rajaḥ sattvaṃ tathā saktaṃ sattvaṃ saktaṃ tathātmani | 
 BRP240.021.2  saktam ātmānam īśe ca deve nārāyaṇe tathā || 21 || 
 
 
 BRP240.022.1  devaṃ mokṣe ca saṃyuktaṃ tato mokṣaṃ ca na kvacit | 
 BRP240.022.2  jñātvā sattvaguṇaṃ dehaṃ vṛtaṃ ṣoḍaśabhir guṇaiḥ || 22 || 
 
 
 BRP240.023.1  svabhāvaṃ bhāvanāṃ caiva jñātvā dehasamāśritām | 
 BRP240.023.2  madhyastham iva cātmānaṃ pāpaṃ yasmin na vidyate || 23 || 
 
 
 BRP240.024.1  dvitīyaṃ karma vai jñātvā viprendrā viṣayaiṣiṇām | 
 BRP240.024.2  indriyāṇīndriyārthāṃś ca sarvān ātmani saṃśritān || 24 || 
 
 
 BRP240.025.1  durlabhatvaṃ ca mokṣasya vijñāya śrutipūrvakam | 
 BRP240.025.2  prāṇāpānau samānaṃ ca vyānodānau ca tattvataḥ || 25 || 
 
 
 BRP240.026.1  ādyaṃ caivānilaṃ jñātvā prabhavaṃ cānilaṃ punaḥ | 
 BRP240.026.2  saptadhā tāṃs tathā śeṣān saptadhā vidhivat punaḥ || 26 || 
 
 
 BRP240.027.1  prajāpatīn ṛṣīṃś caiva sargāṃś ca subahūn varān | 
 BRP240.027.2  saptarṣīṃś ca bahūñ jñātvā rājarṣīṃś ca parantapān || 27 || 
 
 
 BRP240.028.1  surarṣīn marutaś cānyān brahmarṣīn sūryasannibhān | 
 BRP240.028.2  aiśvaryāc cyāvitān dṛṣṭvā kālena mahatā dvijāḥ || 28 || 
 
 
 BRP240.029.1  mahatāṃ bhūtasaṅghānāṃ śrutvā nāśaṃ ca bho dvijāḥ | 
 BRP240.029.2  gatiṃ vācāṃ śubhāṃ jñātvā arcārhāḥ pāpakarmaṇām || 29 || 
 
 
 BRP240.030.1  vaitaraṇyāṃ ca yad duḥkhaṃ patitānāṃ yamakṣaye | 
 BRP240.030.2  yoniṣu ca vicitrāsu sañcārān aśubhāṃs tathā || 30 || 
 
 
 BRP240.031.1  jaṭhare cāśubhe vāsaṃ śoṇitodakabhājane | 
 BRP240.031.2  śleṣmamūtrapurīṣe ca tīvragandhasamanvite || 31 || 
 
 
 BRP240.032.1  śukraśoṇitasaṅghāte majjāsnāyuparigrahe | 
 BRP240.032.2  śirāśatasamākīrṇe navadvāre pure 'tha vai || 32 || 
 
 
 
 BRP240.033.1  vijñāya hitam ātmānaṃ yogāṃś ca vividhān dvijāḥ | 
 BRP240.033.2  tāmasānāṃ ca jantūnāṃ ramaṇīyānṛtātmanām || 33 || 
 
 
 BRP240.034.1  sāttvikānāṃ ca jantūnāṃ kutsitaṃ munisattamāḥ | 
 BRP240.034.2  garhitaṃ mahatām arthe sāṅkhyānāṃ viditātmanām || 34 || 
 
 
 BRP240.035.1  upaplavāṃs tathā ghorāñ śaśinas tejasas tathā | 
 BRP240.035.2  tārāṇāṃ patanaṃ dṛṣṭvā nakṣatrāṇāṃ ca paryayam || 35 || 
 
 
 BRP240.036.1  dvandvānāṃ viprayogaṃ ca vijñāya kṛpaṇaṃ dvijāḥ | 
 BRP240.036.2  anyonyabhakṣaṇaṃ dṛṣṭvā bhūtānām api cāśubham || 36 || 
 
 
 BRP240.037.1  bālye mohaṃ ca vijñāya pakṣadehasya cāśubham | 
 BRP240.037.2  rāgaṃ mohaṃ ca samprāptaṃ kvacit sattvaṃ samāśritam || 37 || 
 
 
 BRP240.038.1  sahasreṣu naraḥ kaścin mokṣabuddhiṃ samāśritaḥ | 
 BRP240.038.2  durlabhatvaṃ ca mokṣasya vijñānaṃ śrutipūrvakam || 38 || 
 
 
 BRP240.039.1  bahumānam alabdheṣu labdhe madhyasthatāṃ punaḥ | 
 BRP240.039.2  viṣayāṇāṃ ca daurātmyaṃ vijñāya ca punar dvijāḥ || 39 || 
 
 
 BRP240.040.1  gatāsūnāṃ ca sattvānāṃ dehān bhittvā tathā śubhān | 
 BRP240.040.2  vāsaṃ kuleṣu jantūnāṃ maraṇāya dhṛtātmanām || 40 || 
 
 
 BRP240.041.1  sāttvikānāṃ ca jantūnāṃ duḥkhaṃ vijñāya bho dvijāḥ | 
 BRP240.041.2  brahmaghnānāṃ gatiṃ jñātvā patitānāṃ sudāruṇām || 41 || 
 
 
 BRP240.042.1  surāpāne ca saktānāṃ brāhmaṇānāṃ durātmanām | 
 BRP240.042.2  gurudāraprasaktānāṃ gatiṃ vijñāya cāśubhām || 42 || 
 
 
 BRP240.043.1  jananīṣu ca vartante yena samyag dvijottamāḥ | 
 BRP240.043.2  sadevakeṣu lokeṣu yena vartanti mānavāḥ || 43 || 
 
 
 BRP240.044.1  tena jñānena vijñāya gatiṃ cāśubhakarmaṇām | 
 BRP240.044.2  tiryagyonigatānāṃ ca vijñāya ca gatīḥ pṛthak || 44 || 
 
 
 BRP240.045.1  vedavādāṃs tathā citrān ṛtūnāṃ paryayāṃs tathā | 
 BRP240.045.2  kṣayaṃ saṃvatsarāṇāṃ ca māsānāṃ ca kṣayaṃ tathā || 45 || 
 
 
 BRP240.046.1  pakṣakṣayaṃ tathā dṛṣṭvā divasānāṃ ca saṅkṣayam | 
 BRP240.046.2  kṣayaṃ vṛddhiṃ ca candrasya dṛṣṭvā pratyakṣatas tathā || 46 || 
 
 
 BRP240.047.1  vṛddhiṃ dṛṣṭvā samudrāṇāṃ kṣayaṃ teṣāṃ tathā punaḥ | 
 BRP240.047.2  kṣayaṃ dhanānāṃ dṛṣṭvā ca punar vṛddhiṃ tathaiva ca || 47 || 
 
 
 BRP240.048.1  saṃyogānāṃ tathā dṛṣṭvā yugānāṃ ca viśeṣataḥ | 
 BRP240.048.2  dehavaiklavyatāṃ caiva samyag vijñāya tattvataḥ || 48 || 
 
 
 BRP240.049.1  ātmadoṣāṃś ca vijñāya sarvān ātmani saṃsthitān | 
 BRP240.049.2  svadehād utthitān gandhāṃs tathā vijñāya cāśubhān || 49 || 
 
 munaya ūcuḥ: 
 
 BRP240.050.1  kān utpātabhavān doṣān paśyasi brahmavittama | 
 BRP240.050.2  etaṃ naḥ saṃśayaṃ kṛtsnaṃ vaktum arhasy aśeṣataḥ || 50 || 
 
 vyāsa uvāca: 
 
 BRP240.051.1  pañca doṣān dvijā dehe pravadanti manīṣiṇaḥ | 
 BRP240.051.2  mārgajñāḥ kāpilāḥ sāṅkhyāḥ śṛṇudhvaṃ munisattamāḥ || 51 || 
 
 
 
 BRP240.052.1  kāmakrodhau bhayaṃ nidrā pañcamaḥ śvāsa ucyate | 
 BRP240.052.2  ete doṣāḥ śarīreṣu dṛśyante sarvadehinām || 52 || 
 
 
 BRP240.053.1  chindanti kṣamayā krodhaṃ kāmaṃ saṅkalpavarjanāt | 
 BRP240.053.2  sattvasaṃsevanān nidrām apramādād bhayaṃ tathā || 53 || 
 
 
 BRP240.054.1  chindanti pañcamaṃ śvāsam alpāhāratayā dvijāḥ | 
 BRP240.054.2  guṇān guṇaśatair jñātvā doṣān doṣaśatair api || 54 || 
 
 
 BRP240.055.1  hetūn hetuśataiś citraiś citrān vijñāya tattvataḥ | 
 BRP240.055.2  apāṃ phenopamaṃ lokaṃ viṣṇor māyāśataiḥ kṛtam || 55 || 
 
 
 BRP240.056.1  citrabhittipratīkāśaṃ nalasāram anarthakam | 
 BRP240.056.2  tamaḥsambhramitaṃ dṛṣṭvā varṣabudbudasannibham || 56 || 
 
 
 BRP240.057.1  nāśaprāyaṃ sukhādhānaṃ nāśottaramahābhayam | 
 BRP240.057.2  rajas tamasi sammagnaṃ paṅke dvipam ivāvaśam || 57 || 
 
 
 BRP240.058.1  sāṅkhyā viprā mahāprājñās tyaktvā snehaṃ prajākṛtam | 
 BRP240.058.2  jñānajñeyena sāṅkhyena vyāpinā mahatā dvijāḥ || 58 || 
 
 
 BRP240.059.1  rājasān aśubhān gandhāṃs tāmasāṃś ca tathāvidhān | 
 BRP240.059.2  puṇyāṃś ca sāttvikān gandhān sparśajān dehasaṃśritān || 59 || 
 
 
 BRP240.060.1  chittvātmajñānaśastreṇa tapodaṇḍena sattamāḥ | 
 BRP240.060.2  tato duḥkhādikaṃ ghoraṃ cintāśokamahāhradam || 60 || 
 
 
 BRP240.061.1  vyādhimṛtyumahāghoraṃ mahābhayamahoragam | 
 BRP240.061.2  tamaḥkūrmaṃ rajomīnaṃ prajñayā santaranty uta || 61 || 
 
 
 BRP240.062.1  snehapaṅkaṃ jarādurgaṃ sparśadvīpaṃ dvijottamāḥ | 
 BRP240.062.2  karmāgādhaṃ satyatīraṃ sthitaṃ vratamanīṣiṇaḥ || 62 || 
 
 
 BRP240.063.1  harṣasaṅghamahāvegaṃ nānārasasamākulam | 
 BRP240.063.2  nānāprītimahāratnaṃ duḥkhajvarasamīritam || 63 || 
 
 
 BRP240.064.1  śokatṛṣṇāmahāvartaṃ tīkṣṇavyādhimahārujam | 
 BRP240.064.2  asthisaṅghātasaṅghaṭṭaṃ śleṣmayogaṃ dvijottamāḥ || 64 || 
 
 
 BRP240.065.1  dānamuktākaraṃ ghoraṃ śoṇitodgāravidrumam | 
 BRP240.065.2  hasitotkruṣṭanirghoṣaṃ nānājñānasuduṣkaram || 65 || 
 
 
 BRP240.066.1  rodanāśrumalakṣāraṃ saṅgayogaparāyaṇam | 
 BRP240.066.2  pralabdhvā janmaloko yaṃ putrabāndhavapattanam || 66 || 
 
 
 BRP240.067.1  ahiṃsāsatyamaryādaṃ prāṇayogamayormilam | 
 BRP240.067.2  vṛndānugāminaṃ kṣīraṃ sarvabhūtapayodadhim || 67 || 
 
 
 BRP240.068.1  mokṣadurlabhaviṣayaṃ vāḍavāsukhasāgaram | 
 BRP240.068.2  taranti yatayaḥ siddhā jñānayogena cānaghāḥ || 68 || 
 
 
 BRP240.069.1  tīrtvā ca dustaraṃ janma viśanti vimalaṃ nabhaḥ | 
 BRP240.069.2  tatas tān sukṛtīñ jñātvā sūryo vahati raśmibhiḥ || 69 || 
 
 
 BRP240.070.1  padmatantuvad āviśya pravahan viṣayān dvijāḥ | 
 BRP240.070.2  tatra tān pravaho vāyuḥ pratigṛhṇāti cānaghāḥ || 70 || 
 
 
 
 BRP240.071.1  vītarāgān yatīn siddhān vīryayuktāṃs tapodhanān | 
 BRP240.071.2  sūkṣmaḥ śītaḥ sugandhaś ca sukhasparśaś ca bho dvijāḥ || 71 || 
 
 
 BRP240.072.1  saptānāṃ marutāṃ śreṣṭho lokān gacchati yaḥ śubhān | 
 BRP240.072.2  sa tān vahati viprendrā nabhasaḥ paramāṃ gatim || 72 || 
 
 
 BRP240.073.1  nabho vahati lokeśān rajasaḥ paramāṃ gatim | 
 BRP240.073.2  rajo vahati viprendrāḥ sattvasya paramāṃ gatim || 73 || 
 
 
 BRP240.074.1  sattvaṃ vahati śuddhātmā paraṃ nārāyaṇaṃ prabhum | 
 BRP240.074.2  prabhur vahati śuddhātmā paramātmānam ātmanā || 74 || 
 
 
 BRP240.075.1  paramātmānam āsādya tadbhūtā yatayo 'malāḥ | 
 BRP240.075.2  amṛtatvāya kalpante na nivartanti ca dvijāḥ || 75 || 
 
 
 BRP240.076.1  paramā sā gatir viprā nirdvandvānāṃ mahātmanām | 
 BRP240.076.2  satyārjavaratānāṃ vai sarvabhūtadayāvatām || 76 || 
 
 munaya ūcuḥ: 
 
 BRP240.077.1  sthānam uttamam āsādya bhagavantaṃ sthiravratāḥ | 
 BRP240.077.2  ājanmamaraṇaṃ vā te ramante tatra vā na vā || 77 || 
 
 
 BRP240.078.1  yad atra tathyaṃ tattvaṃ no yathāvad vaktum arhasi | 
 BRP240.078.2  tvadṛte mānavaṃ nānyaṃ praṣṭum arhāma sattama || 78 || 
 
 
 BRP240.079.1  mokṣadoṣo mahān eṣa prāpya siddhiṃ gatān ṛṣīn | 
 BRP240.079.2  yadi tatraiva vijñāne vartante yatayaḥ pare || 79 || 
 
 
 BRP240.080.1  pravṛttilakṣaṇaṃ dharmaṃ paśyāma paramaṃ dvija | 
 BRP240.080.2  magnasya hi pare jñāne kintu duḥkhāntaraṃ bhavet || 80 || 
 
 vyāsa uvāca: 
 
 BRP240.081.1  yathānyāyaṃ muniśreṣṭhāḥ praśnaḥ pṛṣṭaś ca saṅkaṭaḥ | 
 BRP240.081.2  budhānām api sammohaḥ praśne 'smin munisattamāḥ || 81 || 
 
 
 BRP240.082.1  atrāpi tattvaṃ paramaṃ śṛṇudhvaṃ vacanaṃ mama | 
 BRP240.082.2  buddhiś ca paramā yatra kapilānāṃ mahātmanām || 82 || 
 
 
 BRP240.083.1  indriyāṇy api budhyante svadehaṃ dehināṃ dvijāḥ | 
 BRP240.083.2  karaṇāny ātmanas tāni sūkṣmaṃ paśyanti tais tu saḥ || 83 || 
 
 
 BRP240.084.1  ātmanā viprahīṇāni kāṣṭhakuḍyasamāni tu | 
 BRP240.084.2  vinaśyanti na sandeho velā iva mahārṇave || 84 || 
 
 
 BRP240.085.1  indriyaiḥ saha suptasya dehino dvijasattamāḥ | 
 BRP240.085.2  sūkṣmaś carati sarvatra nabhasīva samīraṇaḥ || 85 || 
 
 
 BRP240.086.1  sa paśyati yathānyāyaṃ smṛtvā spṛśati cānaghāḥ | 
 BRP240.086.2  budhyamāno yathāpūrvam akhileneha bho dvijāḥ || 86 || 
 
 
 BRP240.087.1  indriyāṇi ha sarvāṇi sve sve sthāne yathāvidhi | 
 BRP240.087.2  anīśatvāt pralīyante sarpā viṣahatā iva || 87 || 
 
 
 BRP240.088.1  indriyāṇāṃ tu sarveṣāṃ svasthāneṣv eva sarvaśaḥ | 
 BRP240.088.2  ākramya gatayaḥ sūkṣmā varaty ātmā na saṃśayaḥ || 88 || 
 
 
 BRP240.089.1  sattvasya ca guṇān kṛtsnān rajasaś ca guṇān punaḥ | 
 BRP240.089.2  guṇāṃś ca tamasaḥ sarvān guṇān buddheś ca sattamāḥ || 89 || 
 
 
 
 BRP240.090.1  guṇāṃś ca manasaś cāpi nabhasaś ca guṇāṃs tathā | 
 BRP240.090.2  guṇān vāyoś ca sarvajñāḥ snehajāṃś ca guṇān punaḥ || 90 || 
 
 
 BRP240.091.1  apāṃ guṇās tathā viprāḥ pārthivāṃś ca guṇān api | 
 BRP240.091.2  sarvān eva guṇair vyāpya kṣetrajñeṣu dvijottamāḥ || 91 || 
 
 
 BRP240.092.1  ātmā carati kṣetrajñaḥ karmaṇā ca śubhāśubhe | 
 BRP240.092.2  śiṣyā iva mahātmānam indriyāṇi ca taṃ dvijāḥ || 92 || 
 
 
 BRP240.093.1  prakṛtiṃ cāpy atikramya śuddhaṃ sūkṣmaṃ parāt param | 
 BRP240.093.2  nārāyaṇaṃ mahātmānaṃ nirvikāraṃ parāt param || 93 || 
 
 
 BRP240.094.1  vimuktaṃ sarvapāpebhyaḥ praviṣṭaṃ ca hy anāmayam | 
 BRP240.094.2  paramātmānam aguṇaṃ nirvṛtaṃ taṃ ca sattamāḥ || 94 || 
 
 
 BRP240.095.1  śreṣṭhaṃ tatra mano viprā indriyāṇi ca bho dvijāḥ | 
 BRP240.095.2  āgacchanti yathākālaṃ guroḥ sandeśakāriṇaḥ || 95 || 
 
 
 BRP240.096.1  śakyaṃ vālpena kālena śāntiṃ prāptuṃ guṇāṃs tathā | 
 BRP240.096.2  evam uktena viprendrāḥ sāṅkhyayogena mokṣiṇīm || 96 || 
 
 
 BRP240.097.1  sāṅkhyā viprā mahāprājñā gacchanti paramāṃ gatim | 
 BRP240.097.2  jñānenānena viprendrās tulyaṃ jñānaṃ na vidyate || 97 || 
 
 
 BRP240.098.1  atra vaḥ saṃśayo mā bhūj jñānaṃ sāṅkhyaṃ paraṃ matam | 
 BRP240.098.2  akṣaraṃ dhruvam evoktaṃ pūrvaṃ brahma sanātanam || 98 || 
 
 
 BRP240.099.1  anādimadhyanidhanaṃ nirdvandvaṃ kartṛ śāśvatam | 
 BRP240.099.2  kūṭasthaṃ caiva nityaṃ ca yad vadanti śamātmakāḥ || 99 || 
 
 
 BRP240.100.1  yataḥ sarvāḥ pravartante sargapralayavikriyāḥ | 
 BRP240.100.2  evaṃ śaṃsanti śāstreṣu pravaktāro maharṣayaḥ || 100 || 
 
 
 BRP240.101.1  sarve viprāś ca vedāś ca tathā sāmavido janāḥ | 
 BRP240.101.2  brahmaṇyaṃ paramaṃ devam anantaṃ paramācyutam || 101 || 
 
 
 BRP240.102.1  prārthayantaś ca taṃ viprā vadanti guṇabuddhayaḥ | 
 BRP240.102.2  samyag uktās tathā yogāḥ sāṅkhyāś cāmitadarśanāḥ || 102 || 
 
 
 BRP240.103.1  amūrtis tasya viprendrāḥ sāṅkhyaṃ mūrtir iti śrutiḥ | 
 BRP240.103.2  abhijñānāni tasyāhur mahānti munisattamāḥ || 103 || 
 
 
 BRP240.104.1  dvividhāni hi bhūtāni pṛthivyāṃ dvijasattamāḥ | 
 BRP240.104.2  agamyagamyasañjñāni gamyaṃ tatra viśiṣyate || 104 || 
 
 
 BRP240.105.1  jñānaṃ mahad vai mahataś ca viprā | 
 BRP240.105.2  vedeṣu sāṅkhyeṣu tathaiva yoge | 
 BRP240.105.3  yac cāpi dṛṣṭaṃ vidhivat purāṇe | 
 BRP240.105.4  sāṅkhyāgataṃ tan nikhilaṃ munīndrāḥ || 105 || 
 
 
 BRP240.106.1  yac cetihāseṣu mahatsu dṛṣṭaṃ | 
 BRP240.106.2  yathārthaśāstreṣu viśiṣṭadṛṣṭam | 
 BRP240.106.3  jñānaṃ ca loke yad ihāsti kiñcit | 
 BRP240.106.4  sāṅkhyāgataṃ tac ca mahāmunīndrāḥ || 106 || 
 
 
 BRP240.107.1  samastadṛṣṭaṃ paramaṃ balaṃ ca | 
 BRP240.107.2  jñānaṃ ca mokṣaś ca yathāvad uktam | 
 
 BRP240.107.3  tapāṃsi sūkṣmāṇi ca yāni caiva | 
 BRP240.107.4  sāṅkhye yathāvad vihitāni viprāḥ || 107 || 
 
 
 BRP240.108.1  viparyayaṃ tasya hitaṃ sadaiva | 
 BRP240.108.2  gacchanti sāṅkhyāḥ satataṃ sukhena | 
 BRP240.108.3  tāṃś cāpi sandhārya tataḥ kṛtārthāḥ | 
 BRP240.108.4  patanti viprāyataneṣu bhūyaḥ || 108 || 
 
 
 BRP240.109.1  hitvā ca dehaṃ praviśanti mokṣaṃ | 
 BRP240.109.2  divaukasaś cāpi ca yogasāṅkhyāḥ | 
 BRP240.109.3  ato 'dhikaṃ te 'bhiratā mahārhe | 
 BRP240.109.4  sāṅkhye dvijā bho iha śiṣṭajuṣṭe || 109 || 
 
 
 BRP240.110.1  teṣāṃ tu tiryaggamanaṃ hi dṛṣṭaṃ | 
 BRP240.110.2  nādho gatiḥ pāpakṛtāṃ nivāsaḥ | 
 BRP240.110.3  na vā pradhānā api te dvijātayo | 
 BRP240.110.4  ye jñānam etan munayo na saktāḥ || 110 || 
 
 
 BRP240.111.1  sāṅkhyaṃ viśālaṃ paramaṃ purāṇaṃ | 
 BRP240.111.2  mahārṇavaṃ vimalam udārakāntam | 
 BRP240.111.3/ kṛtsnaṃ hi sāṅkhyā munayo mahātma BRP240.111.4  nārāyaṇe
            dhārayatāprameyam || 111 || 
 
 
 BRP240.112.1  etan mayoktaṃ paramaṃ hi tattvaṃ | 
 BRP240.112.2  nārāyaṇād viśvam idaṃ purāṇam | 
 BRP240.112.3  sa sargakāle ca karoti sargaṃ | 
 BRP240.112.4  saṃhārakāle ca hareta bhūyaḥ || 112 || 
 
 
 
        Chapter 241: Dialogue between Karālajanaka and Vasiṣṭha
         SS  393-394 
 munaya ūcuḥ: 
 
 BRP241.001.1  kiṃ tad akṣaram ity uktaṃ yasmān nāvartate punaḥ | 
 BRP241.001.2  kiṃsvit tat kṣaram ity uktaṃ yasmād āvartate punaḥ || 1 || 
 
 
 BRP241.002.1  akṣarākṣarayor vyaktiṃ pṛcchāmas tvāṃ mahāmune | 
 BRP241.002.2  upalabdhuṃ muniśreṣṭha tattvena munipuṅgava || 2 || 
 
 
 BRP241.003.1  tvaṃ hi jñānavidāṃ śreṣṭhaḥ procyase vedapāragaiḥ | 
 BRP241.003.2  ṛṣibhiś ca mahābhāgair yatibhiś ca mahātmabhiḥ || 3 || 
 
 
 BRP241.004.1  tad etac chrotum icchāmas tvattaḥ sarvaṃ mahāmate | 
 BRP241.004.2  na tṛptim adhigacchāmaḥ śṛṇvanto 'mṛtam uttamam || 4 || 
 
 vyāsa uvāca: 
 
 BRP241.005.1  atra vo varṇayiṣyāmi itihāsaṃ purātanam | 
 BRP241.005.2  vasiṣṭhasya ca saṃvādaṃ karālajanakasya ca || 5 || 
 
 
 BRP241.006.1  vasiṣṭhaṃ śreṣṭham āsīnam ṛṣīṇāṃ bhāskaradyutim | 
 BRP241.006.2  papraccha janako rājā jñānaṃ naiḥśreyasaṃ param || 6 || 
 
 
 BRP241.007.1  paramātmani kuśalam adhyātmagatiniścayam | 
 BRP241.007.2  maitrāvaruṇim āsīnam abhivādya kṛtāñjaliḥ || 7 || 
 
 
 
 BRP241.008.1  svacchandaṃ sukṛtaṃ caiva madhuraṃ cāpy anulbaṇam | 
 BRP241.008.2  papraccharṣivaraṃ rājā karālajanakaḥ purā || 8 || 
 
 karālajanaka uvāca: 
 
 BRP241.009.1  bhagavañ śrotum icchāmi paraṃ brahma sanātanam | 
 BRP241.009.2  yasmin na punarāvṛttiṃ prāpnuvanti manīṣiṇaḥ || 9 || 
 
 
 BRP241.010.1  yac ca tat kṣaram ity uktaṃ yatredaṃ kṣarate jagat | 
 BRP241.010.2  yac cākṣaram iti proktaṃ śivaṃ kṣemam anāmayam || 10 || 
 
 vasiṣṭha uvāca: 
 
 BRP241.011.1  śrūyatāṃ pṛthivīpāla kṣaratīdaṃ yathā jagat | 
 BRP241.011.2  yatra kṣarati pūrveṇa yāvatkālena cāpy atha || 11 || 
 
 
 BRP241.012.1  yugaṃ dvādaśasāhasryaṃ kalpaṃ viddhi caturyugam | 
 BRP241.012.2  daśakalpaśatāvartam ahas tad brāhmam ucyate || 12 || 
 
 
 BRP241.013.1  rātriś caitāvatī rājan yasyānte pratibudhyate | 
 BRP241.013.2  sṛjaty anantakarmāṇi mahāntaṃ bhūtam agrajam || 13 || 
 
 
 BRP241.014.1  mūrtimantam amūrtātmā viśvaṃ śambhuḥ svayambhuvaḥ | 
 BRP241.014.2  yatrotpattiṃ pravakṣyāmi mūlato nṛpasattama || 14 || 
 
 
 BRP241.015.1  aṇimā laghimā prāptir īśānaṃ jyotir avyayam | 
 BRP241.015.2  sarvataḥpāṇipādāntaṃ sarvatokṣiśiromukham || 15 || 
 
 
 BRP241.016.1  sarvataḥśrutimal loke sarvam āvṛtya tiṣṭhati | 
 BRP241.016.2  hiraṇyagarbho bhagavān eṣa buddhir iti smṛtiḥ || 16 || 
 
 
 BRP241.017.1  mahān iti ca yogeṣu viriñcir iti cāpy atha | 
 BRP241.017.2  sāṅkhye ca paṭhyate śāstre nāmabhir bahudhātmakaḥ || 17 || 
 
 
 BRP241.018.1  vicitrarūpo viśvātmā ekākṣara iti smṛtaḥ | 
 BRP241.018.2  dhṛtam ekātmakaṃ yena kṛtsnaṃ trailokyam ātmanā || 18 || 
 
 
 BRP241.019.1  tathaiva bahurūpatvād viśvarūpa iti śrutaḥ | 
 BRP241.019.2  eṣa vai vikriyāpannaḥ sṛjaty ātmānam ātmanā || 19 || 
 
 
 BRP241.020.1  pradhānaṃ tasya saṃyogād utpannaṃ sumahat puram | 
 BRP241.020.2  ahaṅkāraṃ mahātejāḥ prajāpatinamaskṛtam || 20 || 
 
 
 BRP241.021.1  avyaktād vyaktim āpannaṃ vidyāsargaṃ vadanti tam | 
 BRP241.021.2  mahāntaṃ cāpy ahaṅkāram avidyāsarga eva ca || 21 || 
 
 
 BRP241.022.1  acaraś ca caraś caiva samutpannau tathaikataḥ | 
 BRP241.022.2  vidyāvidyeti vikhyāte śrutiśāstrānucintakaiḥ || 22 || 
 
 
 BRP241.023.1  bhūtasargam ahaṅkārāt tṛtīyaṃ viddhi pārthiva | 
 BRP241.023.2  ahaṅkāreṣu nṛpate caturthaṃ viddhi vaikṛtam || 23 || 
 
 
 BRP241.024.1  vāyur jyotir athākāśam āpo 'tha pṛthivī tathā | 
 BRP241.024.2  śabdasparśau ca rūpaṃ ca raso gandhas tathaiva ca || 24 || 
 
 
 BRP241.025.1  evaṃ yugapad utpannaṃ daśavargam asaṃśayam | 
 BRP241.025.2  pañcamaṃ viddhi rājendra bhautikaṃ sargam arthakṛt || 25 || 
 
 
 BRP241.026.1  śrotraṃ tvak cakṣuṣī jihvā ghrāṇam eva ca pañcamam | 
 BRP241.026.2  vāg hastau caiva pādau ca pāyur meḍhraṃ tathaiva ca || 26 || 
 
 
 
 BRP241.027.1  buddhīndriyāṇi caitāni tathā karmendriyāṇi ca | 
 BRP241.027.2  sambhūtānīha yugapan manasā saha pārthiva || 27 || 
 
 
 BRP241.028.1  eṣā tattvacaturviṃśā sarvākṛtiḥ pravartate | 
 BRP241.028.2  yāṃ jñātvā nābhiśocanti brāhmaṇās tattvadarśinaḥ || 28 || 
 
 
 BRP241.029.1  evam etat samutpannaṃ trailokyam idam uttamam | 
 BRP241.029.2  veditavyaṃ naraśreṣṭha sadaiva narakārṇave || 29 || 
 
 
 BRP241.030.1  sayakṣabhūtagandharve sakinnaramahorage | 
 BRP241.030.2  sacāraṇapiśāce vai sadevarṣiniśācare || 30 || 
 
 
 BRP241.031.1  sadaṃśakīṭamaśake sapūtikṛmimūṣake | 
 BRP241.031.2  śuni śvapāke caiṇeye sacāṇḍāle sapulkase || 31 || 
 
 
 BRP241.032.1  hastyaśvakharaśārdūle savṛke gavi caiva ha | 
 BRP241.032.2  yā ca mūrtiś ca yat kiñcit sarvatraitan nidarśanam || 32 || 
 
 
 BRP241.033.1  jale bhuvi tathākāśe nānyatreti viniścayaḥ | 
 BRP241.033.2  sthānaṃ dehavatām āsīd ity evam anuśuśruma || 33 || 
 
 
 BRP241.034.1  kṛtsnam etāvatas tāta kṣarate vyaktasañjñakaḥ | 
 BRP241.034.2  ahany ahani bhūtātmā yac cākṣara iti smṛtam || 34 || 
 
 
 BRP241.035.1  tatas tat kṣaram ity uktaṃ kṣaratīdaṃ yathā jagat | 
 BRP241.035.2  jagan mohātmakaṃ cāhur avyaktād vyaktasañjñakam || 35 || 
 
 
 BRP241.036.1  mahāṃś caivākṣaro nityam etat kṣaravivarjanam | 
 BRP241.036.2  kathitaṃ te mahārāja yasmān nāvartate punaḥ || 36 || 
 
 
 BRP241.037.1  pañcaviṃśatiko 'mūrtaḥ sa nityas tattvasañjñakaḥ | 
 BRP241.037.2  sattvasaṃśrayaṇāt tattvaṃ sattvam āhur manīṣiṇaḥ || 37 || 
 
 
 BRP241.038.1  yad amūrtiḥ sṛjad vyaktaṃ tan mūrtim adhitiṣṭhati | 
 BRP241.038.2  caturviṃśatimo vyakto hy amūrtiḥ pañcaviṃśakaḥ || 38 || 
 
 
 BRP241.039.1  sa eva hṛdi sarvāsu mūrtiṣv ātiṣṭhatātmavān | 
 BRP241.039.2  cetayaṃś cetano nityaṃ sarvamūrtir amūrtimān || 39 || 
 
 
 BRP241.040.1  sargapralayadharmeṇa sa sargapralayātmakaḥ | 
 BRP241.040.2  gocare vartate nityaṃ nirguṇo guṇasañjñitaḥ || 40 || 
 
 
 BRP241.041.1  evam eṣa mahātmā ca sargapralayakoṭiśaḥ | 
 BRP241.041.2  vikurvāṇaḥ prakṛtimān nābhimanyeta buddhimān || 41 || 
 
 
 BRP241.042.1  tamaḥsattvarajoyuktas tāsu tāsv iha yoniṣu | 
 BRP241.042.2  līyate pratibuddhatvād abuddhajanasevanāt || 42 || 
 
 
 BRP241.043.1  sahavāsanivāsatvād bālo 'ham iti manyate | 
 BRP241.043.2  yo 'haṃ na so 'ham ity ukto guṇān evānuvartate || 43 || 
 
 
 BRP241.044.1  tamasā tāmasān bhāvān vividhān pratipadyate | 
 BRP241.044.2  rajasā rājasāṃś caiva sāttvikān sattvasaṃśrayāt || 44 || 
 
 
 BRP241.045.1  śuklalohitakṛṣṇāni rūpāṇy etāni trīṇi tu | 
 BRP241.045.2  sarvāṇy etāni rūpāṇi jānīhi prākṛtāni tu || 45 || 
 
 
 
 BRP241.046.1  tāmasā nirayaṃ yānti rājasā mānuṣān atha | 
 BRP241.046.2  sāttvikā devalokāya gacchanti sukhabhāginaḥ || 46 || 
 
 
 BRP241.047.1  niṣkevalena pāpena tiryagyonim avāpnuyāt | 
 BRP241.047.2  puṇyapāpeṣu mānuṣyaṃ puṇyamātreṇa devatāḥ || 47 || 
 
 
 BRP241.048.1  evam avyaktaviṣayaṃ mokṣam āhur manīṣiṇaḥ | 
 BRP241.048.2  pañcaviṃśatimo yo 'yaṃ jñānād eva pravartate || 48 || 
 
 
 
        Chapter 242: On the worldly bondage and destiny of the soul
         SS  394-395 
 vasiṣṭha uvāca: 
 
 BRP242.001.1  evam apratibuddhatvād abuddham anuvartate | 
 BRP242.001.2  dehād dehasahasrāṇi tathā ca na sa bhidyate || 1 || 
 
 
 BRP242.002.1  tiryagyonisahasreṣu kadācid devatāsv api | 
 BRP242.002.2  utpadyati tapoyogād guṇaiḥ saha guṇakṣayāt || 2 || 
 
 
 BRP242.003.1  manuṣyatvād divaṃ yāti devo mānuṣyam eti ca | 
 BRP242.003.2  mānuṣyān nirayasthānam ālayaṃ pratipadyate || 3 || 
 
 
 BRP242.004.1  koṣakāro yathātmānaṃ kīṭaḥ samabhirundhati | 
 BRP242.004.2  sūtratantuguṇair nityaṃ tathāyam aguṇo guṇaiḥ || 4 || 
 
 
 BRP242.005.1  dvandvam eti ca nirdvandvas tāsu tāsv iha yoniṣu | 
 BRP242.005.2  śīrṣaroge 'kṣiroge ca dantaśūle galagrahe || 5 || 
 
 
 BRP242.006.1  jalodare 'tisāre ca gaṇḍamālāvicarcike | 
 BRP242.006.2  śvitrakuṣṭhe 'gnidagdhe ca sidhmāpasmārayor api || 6 || 
 
 
 BRP242.007.1  yāni cānyāni dvandvāni prākṛtāni śarīriṇām | 
 BRP242.007.2  utpadyante vicitrāṇi tāny evātmābhimanyate || 7 || 
 
 
 BRP242.008.1  abhimānātimānānāṃ tathaiva sukṛtāny api | 
 BRP242.008.2  ekavāsāś caturvāsāḥ śāyī nityam adhas tathā || 8 || 
 
 
 BRP242.009.1  maṇḍūkaśāyī ca tathā vīrāsanagatas tathā | 
 BRP242.009.2  vīram āsanam ākāśe tathā śayanam eva ca || 9 || 
 
 
 BRP242.010.1  iṣṭakāprastare caiva cakrakaprastare tathā | 
 BRP242.010.2  bhasmaprastaraśāyī ca bhūmiśayyānulepanaḥ || 10 || 
 
 
 BRP242.011.1  vīrasthānāmbupāke ca śayanaṃ phalakeṣu ca | 
 BRP242.011.2  vividhāsu ca śayyāsu phalagṛhyānvitāsu ca || 11 || 
 
 
 BRP242.012.1  udyāne khalalagne tu kṣaumakṛṣṇājinānvitaḥ | 
 BRP242.012.2  maṇivālaparīdhāno vyāghracarmaparicchadaḥ || 12 || 
 
 
 BRP242.013.1  siṃhacarmaparīdhānaḥ paṭṭavāsās tathaiva ca | 
 BRP242.013.2  phalakaṃ paridhānaś ca tathā kaṭakavastradhṛk || 13 || 
 
 
 BRP242.014.1  kaṭaikavasanaś caiva cīravāsās tathaiva ca | 
 BRP242.014.2  vastrāṇi cānyāni bahūny abhimatya ca buddhimān || 14 || 
 
 
 
 BRP242.015.1  bhojanāni vicitrāṇi ratnāni vividhāni ca | 
 BRP242.015.2  ekarātrāntarāśitvam ekakālikabhojanam || 15 || 
 
 
 BRP242.016.1  caturthāṣṭamakālaṃ ca ṣaṣṭhakālikam eva ca | 
 BRP242.016.2  ṣaḍrātrabhojanaś caiva tathā cāṣṭāhabhojanaḥ || 16 || 
 
 
 BRP242.017.1  māsopavāsī mūlāśī phalāhāras tathaiva ca | 
 BRP242.017.2  vāyubhakṣaś ca piṇyākadadhigomayabhojanaḥ || 17 || 
 
 
 BRP242.018.1  gomūtrabhojanaś caiva kāśapuṣpāśanas tathā | 
 BRP242.018.2  śaivālabhojanaś caiva tathā cānyena vartayan || 18 || 
 
 
 BRP242.019.1  vartayañ śīrṇaparṇaiś ca prakīrṇaphalabhojanaḥ | 
 BRP242.019.2  vividhāni ca kṛcchrāṇi sevate siddhikāṅkṣayā || 19 || 
 
 
 BRP242.020.1  cāndrāyaṇāni vidhival liṅgāni vividhāni ca | 
 BRP242.020.2  cāturāśramyayuktāni dharmādharmāśrayāṇy api || 20 || 
 
 
 BRP242.021.1  upāśrayān apy aparān pākhaṇḍān vividhān api | 
 BRP242.021.2  viviktāś ca śilāchāyās tathā prasravaṇāni ca || 21 || 
 
 
 BRP242.022.1  pulināni viviktāni vividhāni vanāni ca | 
 BRP242.022.2  kānaneṣu viviktāś ca śailānāṃ mahatīr guhāḥ || 22 || 
 
 
 BRP242.023.1  niyamān vividhāṃś cāpi vividhāni tapāṃsi ca | 
 BRP242.023.2  yajñāṃś ca vividhākārān vidyāś ca vividhās tathā || 23 || 
 
 
 BRP242.024.1  vaṇikpathaṃ dvijakṣatravaiśyaśūdrāṃs tathaiva ca | 
 BRP242.024.2  dānaṃ ca vividhākāraṃ dīnāndhakṛpaṇādiṣu || 24 || 
 
 
 BRP242.025.1  abhimanyeta sandhātuṃ tathaiva vividhān guṇān | 
 BRP242.025.2  sattvaṃ rajas tamaś caiva dharmārthau kāma eva ca || 25 || 
 
 
 BRP242.026.1  prakṛtyātmānam evātmā evaṃ pravibhajaty uta | 
 BRP242.026.2  svāhākāravaṣaṭkārau svadhākāranamaskriye || 26 || 
 
 
 BRP242.027.1  yajanādhyayane dānaṃ tathaivāhuḥ pratigraham | 
 BRP242.027.2  yājanādhyāpane caiva tathānyad api kiñcana || 27 || 
 
 
 BRP242.028.1  janmamṛtyuvidhānena tathā viśasanena ca | 
 BRP242.028.2  śubhāśubhabhayaṃ sarvam etad āhuḥ sanātanam || 28 || 
 
 
 BRP242.029.1  prakṛtiḥ kurute devī bhayaṃ pralayam eva ca | 
 BRP242.029.2  divasānte guṇān etān atītyaiko 'vatiṣṭhate || 29 || 
 
 
 BRP242.030.1  raśmijālam ivādityas tatkālaṃ sanniyacchati | 
 BRP242.030.2  evam evaiṣa tat sarvaṃ krīḍārtham abhimanyate || 30 || 
 
 
 BRP242.031.1  ātmarūpaguṇān etān vividhān hṛdayapriyān | 
 BRP242.031.2  evam etāṃ prakurvāṇaḥ sargapralayadharmiṇīm || 31 || 
 
 
 BRP242.032.1  kriyāṃ kriyāpathe raktas triguṇas triguṇādhipaḥ | 
 BRP242.032.2  kriyākriyāpathopetas tathā tad iti manyate || 32 || 
 
 
 BRP242.033.1  prakṛtyā sarvam evedaṃ jagad andhīkṛtaṃ vibho | 
 BRP242.033.2  rajasā tamasā caiva vyāptaṃ sarvam anekadhā || 33 || 
 
 
 BRP242.034.1  evaṃ dvandvāny atītāni mama vartanti nityaśaḥ | 
 BRP242.034.2  matta etāni jāyante pralaye yānti mām api || 34 || 
 
 
 
 BRP242.035.1  nistartavyāṇy athaitāni sarvāṇīti narādhipa | 
 BRP242.035.2  manyate pakṣabuddhitvāt tathaiva sukṛtāny api || 35 || 
 
 
 BRP242.036.1  bhoktavyāni mamaitāni devalokagatena vai | 
 BRP242.036.2  ihaiva cainaṃ bhokṣyāmi śubhāśubhaphalodayam || 36 || 
 
 
 BRP242.037.1  sukham evaṃ tu kartavyaṃ sakṛt kṛtvā sukhaṃ mama | 
 BRP242.037.2  yāvad eva tu me saukhyaṃ jātyāṃ jātyāṃ bhaviṣyati || 37 || 
 
 
 BRP242.038.1  bhaviṣyati na me duḥkhaṃ kṛtenehāpy anantakam | 
 BRP242.038.2  sukhaduḥkhaṃ hi mānuṣyaṃ niraye cāpi majjanam || 38 || 
 
 
 BRP242.039.1  nirayāc cāpi mānuṣyaṃ kālenaiṣyāmy ahaṃ punaḥ | 
 BRP242.039.2  manuṣyatvāc ca devatvaṃ devatvāt pauruṣaṃ punaḥ || 39 || 
 
 
 BRP242.040.1  manuṣyatvāc ca nirayaṃ paryāyeṇopagacchati | 
 BRP242.040.2  eṣa evaṃ dvijātīnām ātmā vai sa guṇair vṛtaḥ || 40 || 
 
 
 BRP242.041.1  tena devamanuṣyeṣu nirayaṃ copapadyate | 
 BRP242.041.2  mamatvenāvṛto nityaṃ tatraiva parivartate || 41 || 
 
 
 BRP242.042.1  sargakoṭisahasrāṇi maraṇāntāsu mūrtiṣu | 
 BRP242.042.2  ya evaṃ kurute karma śubhāśubhaphalātmakam || 42 || 
 
 
 BRP242.043.1  sa evaṃ phalam āpnoti triṣu lokeṣu mūrtimān | 
 BRP242.043.2  prakṛtiḥ kurute karma śubhāśubhaphalātmakam || 43 || 
 
 
 BRP242.044.1  prakṛtiś ca tathāpnoti triṣu lokeṣu kāmagā | 
 BRP242.044.2  tiryagyonimanuṣyatve devaloke tathaiva ca || 44 || 
 
 
 BRP242.045.1  trīṇi sthānāni caitāni jānīyāt prākṛtāni ha | 
 BRP242.045.2  aliṅgaprakṛtitvāc ca liṅgair apy anumīyate || 45 || 
 
 
 BRP242.046.1  tathaiva pauruṣaṃ liṅgam anumānād dhi manyate | 
 BRP242.046.2  sa liṅgāntaram āsādya prākṛtaṃ liṅgam avraṇam || 46 || 
 
 
 BRP242.047.1  vraṇadvārāṇy adhiṣṭhāya karmāṇy ātmani manyate | 
 BRP242.047.2  śrotrādīni tu sarvāṇi pañca karmendriyāṇy atha || 47 || 
 
 
 BRP242.048.1  rāgādīni pravartante guṇeṣv iha guṇaiḥ saha | 
 BRP242.048.2  aham etāni vai kurvan mamaitānīndriyāṇi ha || 48 || 
 
 
 BRP242.049.1  nirindriyo hi manyeta vraṇavān asmi nirvraṇaḥ | 
 BRP242.049.2  aliṅgo liṅgam ātmānam akālaṃ kālam ātmanaḥ || 49 || 
 
 
 BRP242.050.1  asattvaṃ sattvam ātmānam amṛtaṃ mṛtam ātmanaḥ | 
 BRP242.050.2  amṛtyuṃ mṛtyum ātmānam acaraṃ caram ātmanaḥ || 50 || 
 
 
 BRP242.051.1  akṣetraṃ kṣetram ātmānam asaṅgaṃ saṅgam ātmanaḥ | 
 BRP242.051.2  atattvaṃ tattvam ātmānam abhavaṃ bhavam ātmanaḥ || 51 || 
 
 
 BRP242.052.1  akṣaraṃ kṣaram ātmānam abuddhatvād dhi manyate | 
 BRP242.052.2  evam apratibuddhatvād abuddhajanasevanāt || 52 || 
 
 
 BRP242.053.1  sargakoṭisahasrāṇi patanāntāni gacchati | 
 BRP242.053.2  janmāntarasahasrāṇi maraṇāntāni gacchati || 53 || 
 
 
 BRP242.054.1  tiryagyonimanuṣyatve devaloke tathaiva ca | 
 BRP242.054.2  candramā iva kośānāṃ punas tatra sahasraśaḥ || 54 || 
 
 
 
 BRP242.055.1  nīyate 'pratibuddhatvād evam eva kubuddhimān | 
 BRP242.055.2  kalā pañcadaśī yonis tad dhāma iti paṭhyate || 55 || 
 
 
 BRP242.056.1  nityam eva vijānīhi somaṃ vai ṣoḍaśāṃśakaiḥ | 
 BRP242.056.2  kalayā jāyate 'jasraṃ punaḥ punar abuddhimān || 56 || 
 
 
 BRP242.057.1  dhīmāṃś cāyaṃ na bhavati nṛpa evaṃ hi jāyate | 
 BRP242.057.2  ṣoḍaśī tu kalā sūkṣmā sa soma upadhāryatām || 57 || 
 
 
 BRP242.058.1  na tūpayujyate devair devān api yunakti saḥ | 
 BRP242.058.2  mamatvaṃ kṣapayitvā tu jāyate nṛpasattama | 
 BRP242.058.3  prakṛtes triguṇāyās tu sa eva triguṇo bhavet || 58 || 
 
 
 
        Chapter 243: Dialogue between Karālajanaka and Vasiṣṭha (cont.)
         SS  395-398 
 janaka uvāca: 
 
 BRP243.001.1  akṣarakṣarayor eṣa dvayoḥ sambandha iṣyate | 
 BRP243.001.2  strīpuṃsayor vā sambandhaḥ sa vai puruṣa ucyate || 1 || 
 
 
 BRP243.002.1  ṛte tu puruṣaṃ neha strī garbhān dhārayaty uta | 
 BRP243.002.2  ṛte striyaṃ na puruṣo rūpaṃ nirvartate tathā || 2 || 
 
 
 BRP243.003.1  anyonyasyābhisambandhād anyonyaguṇasaṃśrayāt | 
 BRP243.003.2  rūpaṃ nirvartayed etad evaṃ sarvāsu yoniṣu || 3 || 
 
 
 BRP243.004.1  ratyartham atisaṃyogād anyonyaguṇasaṃśrayāt | 
 BRP243.004.2  ṛtau nirvartate rūpaṃ tad vakṣyāmi nidarśanam || 4 || 
 
 
 BRP243.005.1  ye guṇāḥ puruṣasyeha ye ca mātur guṇās tathā | 
 BRP243.005.2  asthi snāyu ca majjā ca jānīmaḥ pitṛto dvija || 5 || 
 
 
 BRP243.006.1  tvaṅmāṃsaśoṇitaṃ ceti mātṛjāny anuśuśruma | 
 BRP243.006.2  evam etad dvijaśreṣṭha vedaśāstreṣu paṭhyate || 6 || 
 
 
 BRP243.007.1  pramāṇaṃ yac ca vedoktaṃ śāstroktaṃ yac ca paṭhyate | 
 BRP243.007.2  vedaśāstrapramāṇaṃ ca pramāṇaṃ tat sanātanam || 7 || 
 
 
 BRP243.008.1  evam evābhisambandhau nityaṃ prakṛtipūruṣau | 
 BRP243.008.2  yac cāpi bhagavaṃs tasmān mokṣadharmo na vidyate || 8 || 
 
 
 BRP243.009.1  athavānantarakṛtaṃ kiñcid eva nidarśanam | 
 BRP243.009.2  tan mamācakṣva tattvena pratyakṣo hy asi sarvadā || 9 || 
 
 
 BRP243.010.1  mokṣakāmā vayaṃ cāpi kāṅkṣāmo yad anāmayam | 
 BRP243.010.2  ajeyam ajaraṃ nityam atīndriyam anīśvaram || 10 || 
 
 vasiṣṭha uvāca: 
 
 BRP243.011.1  yad etad uktaṃ bhavatā vedaśāstranidarśanam | 
 BRP243.011.2  evam etad yathā vakṣye tattvagrāhī yathā bhavān || 11 || 
 
 
 
 BRP243.012.1  dhāryate hi tvayā grantha ubhayor vedaśāstrayoḥ | 
 BRP243.012.2  na ca granthasya tattvajño yathātattvaṃ nareśvara || 12 || 
 
 
 BRP243.013.1  yo hi vede ca śāstre ca granthadhāraṇatatparaḥ | 
 BRP243.013.2  na ca granthārthatattvajñas tasya taddhāraṇaṃ vṛthā || 13 || 
 
 
 BRP243.014.1  bhāraṃ sa vahate tasya granthasyārthaṃ na vetti yaḥ | 
 BRP243.014.2  yas tu granthārthatattvajño nāsya granthāgamo vṛthā || 14 || 
 
 
 BRP243.015.1  granthasyārthaṃ sa pṛṣṭas tu mādṛśo vaktum arhati | 
 BRP243.015.2  yathātattvābhigamanād arthaṃ tasya sa vindati || 15 || 
 
 
 BRP243.016.1  na yaḥ samutsukaḥ kaścid granthārthaṃ sthūlabuddhimān | 
 BRP243.016.2  sa kathaṃ mandavijñāno granthaṃ vakṣyati nirṇayāt || 16 || 
 
 
 BRP243.017.1  ajñātvā granthatattvāni vādaṃ yaḥ kurute naraḥ | 
 BRP243.017.2  lobhād vāpy athavā dambhāt sa pāpī narakaṃ vrajet || 17 || 
 
 
 BRP243.018.1  nirṇayaṃ cāpi cchidrātmā na tad vakṣyati tattvataḥ | 
 BRP243.018.2  so 'pīhāsyārthatattvajño yasmān naivātmavān api || 18 || 
 
 
 BRP243.019.1  tasmāt tvaṃ śṛṇu rājendra yathaitad anudṛśyate | 
 BRP243.019.2  yathā tattvena sāṅkhyeṣu yogeṣu ca mahātmasu || 19 || 
 
 
 BRP243.020.1  yad eva yogāḥ paśyanti sāṅkhyaṃ tad anugamyate | 
 BRP243.020.2  ekaṃ sāṅkhyaṃ ca yogaṃ ca yaḥ paśyati sa buddhimān || 20 || 
 
 
 BRP243.021.1  tvaṅ māṃsaṃ rudhiraṃ medaḥ pittaṃ majjāsthi snāyu ca | 
 BRP243.021.2  etad aindriyakaṃ tāta yad bhavān ittham āttha mām || 21 || 
 
 
 BRP243.022.1  dravyād dravyasya nirvṛttir indriyād indriyaṃ tathā | 
 BRP243.022.2  dehād deham avāpnoti bījād bījaṃ tathaiva ca || 22 || 
 
 
 BRP243.023.1  nirindriyasya bījasya nirdravyasyāpi dehinaḥ | 
 BRP243.023.2  kathaṃ guṇā bhaviṣyanti nirguṇatvān mahātmanaḥ || 23 || 
 
 
 BRP243.024.1  guṇā guṇeṣu jāyante tatraiva viramanti ca | 
 BRP243.024.2  evaṃ guṇāḥ prakṛtijā jāyante na ca yānti ca || 24 || 
 
 
 BRP243.025.1  tvaṅ māṃsaṃ rudhiraṃ medaḥ pittaṃ majjāsthi snāyu ca | 
 BRP243.025.2  aṣṭau tāny atha śukreṇa jānīhi prākṛtena vai || 25 || 
 
 
 BRP243.026.1  pumāṃś caivāpumāṃś caiva strīliṅgaṃ prākṛtaṃ smṛtam | 
 BRP243.026.2  vāyur eṣa pumāṃś caiva rasa ity abhidhīyate || 26 || 
 
 
 BRP243.027.1  aliṅgā prakṛtir liṅgair upalabhyati sātmajaiḥ | 
 BRP243.027.2  yathā puṣpaphalair nityaṃ mūrtaṃ cāmūrtayas tathā || 27 || 
 
 
 BRP243.028.1  evam apy anumānena sa liṅgam upalabhyate | 
 BRP243.028.2  pañcaviṃśatikas tāta liṅgeṣu niyatātmakaḥ || 28 || 
 
 
 BRP243.029.1  anādinidhano 'nantaḥ sarvadarśanakevalaḥ | 
 BRP243.029.2  kevalaṃ tv abhimānitvād guṇeṣu guṇa ucyate || 29 || 
 
 
 BRP243.030.1  guṇā guṇavataḥ santi nirguṇasya kuto guṇāḥ | 
 BRP243.030.2  tasmād evaṃ vijānanti ye janā guṇadarśinaḥ || 30 || 
 
 
 BRP243.031.1  yadā tv eṣa guṇān etān prākṛtān abhimanyate | 
 BRP243.031.2  tadā sa guṇavān eva guṇabhedān prapaśyati || 31 || 
 
 
 
 BRP243.032.1  yat tad buddheḥ paraṃ prāhuḥ sāṅkhyayogaṃ ca sarvaśaḥ | 
 BRP243.032.2  budhyamānaṃ mahāprājñāḥ prabuddhaparivarjanāt || 32 || 
 
 
 BRP243.033.1  aprabuddhaṃ yathā vyaktaṃ svaguṇaiḥ prāhur īśvaram | 
 BRP243.033.2  nirguṇaṃ ceśvaraṃ nityam adhiṣṭhātāram eva ca || 33 || 
 
 
 BRP243.034.1  prakṛteś ca guṇānāṃ ca pañcaviṃśatikaṃ budhāḥ | 
 BRP243.034.2  sāṅkhyayoge ca kuśalā budhyante paramaiṣiṇaḥ || 34 || 
 
 
 BRP243.035.1  yadā prabuddham avyaktam avasthātananīravaḥ | 
 BRP243.035.2  budhyamānaṃ na budhyante 'vagacchanti samaṃ tadā || 35 || 
 
 
 BRP243.036.1  etan nidarśanaṃ samyaṅ na samyag anudarśanam | 
 BRP243.036.2  budhyamānaṃ prabudhyante dvābhyāṃ pṛthag arindama || 36 || 
 
 
 BRP243.037.1  paraspareṇaitad uktaṃ kṣarākṣaranidarśanam | 
 BRP243.037.2  ekatvam akṣaraṃ prāhur nānātvaṃ kṣaram ucyate || 37 || 
 
 
 BRP243.038.1  pañcaviṃśatiniṣṭho 'yaṃ tadā samyak pracakṣate | 
 BRP243.038.2  ekatvadarśanaṃ cāsya nānātvaṃ cāsya darśanam || 38 || 
 
 
 BRP243.039.1  tattvavit tattvayor eva pṛthag etan nidarśanam | 
 BRP243.039.2  pañcaviṃśatibhis tattvaṃ tattvam āhur manīṣiṇaḥ || 39 || 
 
 
 BRP243.040.1  nistattvaṃ pañcaviṃśasya param āhur manīṣiṇaḥ | 
 BRP243.040.2  varjyasya varjyam ācāraṃ tattvaṃ tattvāt sanātanam || 40 || 
 
 karālajanaka uvāca: 
 
 BRP243.041.1  nānātvaikatvam ity uktaṃ tvayaitad dvijasattama | 
 BRP243.041.2  paśyatas tad dhi sandigdham etayor vai nidarśanam || 41 || 
 
 
 BRP243.042.1  tathā buddhaprabuddhābhyāṃ budhyamānasya cānagha | 
 BRP243.042.2  sthūlabuddhyā na paśyāmi tattvam etan na saṃśayaḥ || 42 || 
 
 
 BRP243.043.1  akṣarakṣarayor uktaṃ tvayā yad api kāraṇam | 
 BRP243.043.2  tad apy asthirabuddhitvāt pranaṣṭam iva me 'nagha || 43 || 
 
 
 BRP243.044.1  tad etac chrotum icchāmi nānātvaikatvadarśanam | 
 BRP243.044.2  dvandvaṃ caivāniruddhaṃ ca budhyamānaṃ ca tattvataḥ || 44 || 
 
 
 BRP243.045.1  vidyāvidye ca bhagavann akṣaraṃ kṣaram eva ca | 
 BRP243.045.2  sāṅkhyayogaṃ ca kṛtsnena buddhābuddhiṃ pṛthak pṛthak || 45 || 
 
 vasiṣṭha uvāca: 
 
 BRP243.046.1  hanta te sampravakṣyāmi yad etad anupṛcchasi | 
 BRP243.046.2  yogakṛtyaṃ mahārāja pṛthag eva śṛṇuṣva me || 46 || 
 
 
 BRP243.047.1  yogakṛtyaṃ tu yogānāṃ dhyānam eva paraṃ balam | 
 BRP243.047.2  tac cāpi dvividhaṃ dhyānam āhur vidyāvido janāḥ || 47 || 
 
 
 BRP243.048.1  ekāgratā ca manasaḥ prāṇāyāmas tathaiva ca | 
 BRP243.048.2  prāṇāyāmas tu saguṇo nirguṇo mānasas tathā || 48 || 
 
 
 BRP243.049.1  mūtrotsarge purīṣe ca bhojane ca narādhipa | 
 BRP243.049.2  dvikālaṃ nopabhuñjīta śeṣaṃ bhuñjīta tatparaḥ || 49 || 
 
 
 
 BRP243.050.1  indriyāṇīndriyārthebhyo nivartya manasā muniḥ | 
 BRP243.050.2  daśadvādaśabhir vāpi caturviṃśāt paraṃ yataḥ || 50 || 
 
 
 BRP243.051.1  sa codanābhir matimān nātmānaṃ codayed atha | 
 BRP243.051.2  tiṣṭhantam ajaraṃ taṃ tu yat tad uktaṃ manīṣibhiḥ || 51 || 
 
 
 BRP243.052.1  viśvātmā satataṃ jñeya ity evam anuśuśruma | 
 BRP243.052.2  dravyaṃ hy ahīnamanaso nānyatheti viniścayaḥ || 52 || 
 
 
 BRP243.053.1  vimuktaḥ sarvasaṅgebhyo laghvāhāro jitendriyaḥ | 
 BRP243.053.2  pūrvarātre parārdhe ca dhārayīta mano hṛdi || 53 || 
 
 
 BRP243.054.1  sthirīkṛtyendriyagrāmaṃ manasā mithileśvara | 
 BRP243.054.2  mano buddhyā sthiraṃ kṛtvā pāṣāṇa iva niścalaḥ || 54 || 
 
 
 BRP243.055.1  sthāṇuvac cāpy akampyaḥ syād dāruvac cāpi niścalaḥ | 
 BRP243.055.2  buddhyā vidhividhānajñas tato yuktaṃ pracakṣate || 55 || 
 
 
 BRP243.056.1  na śṛṇoti na cāghrāti na ca paśyati kiñcana | 
 BRP243.056.2  na ca sparśaṃ vijānāti na ca saṅkalpate manaḥ || 56 || 
 
 
 BRP243.057.1  na cāpi manyate kiñcin na ca budhyeta kāṣṭhavat | 
 BRP243.057.2  tadā prakṛtim āpannaṃ yuktam āhur manīṣiṇaḥ || 57 || 
 
 
 BRP243.058.1  na bhāti hi yathā dīpo dīptis tadvac ca dṛśyate | 
 BRP243.058.2  niliṅgaś cādhaś cordhvaṃ ca tiryaggatim avāpnuyāt || 58 || 
 
 
 BRP243.059.1  tadā tadupapannaś ca yasmin dṛṣṭe ca kathyate | 
 BRP243.059.2  hṛdayastho 'ntarātmeti jñeyo jñas tāta madvidhaiḥ || 59 || 
 
 
 BRP243.060.1  nirdhūma iva saptārcir āditya iva raśmivān | 
 BRP243.060.2  vaidyuto 'gnir ivākāśe paśyaty ātmānam ātmani || 60 || 
 
 
 BRP243.061.1  yaṃ paśyanti mahātmāno dhṛtimanto manīṣiṇaḥ | 
 BRP243.061.2  brāhmaṇā brahmayonisthā hy ayonim amṛtātmakam || 61 || 
 
 
 BRP243.062.1  tad evāhur aṇubhyo 'ṇu tan mahadbhyo mahattaram | 
 BRP243.062.2  sarvatra sarvabhūteṣu dhruvaṃ tiṣṭhan na dṛśyate || 62 || 
 
 
 BRP243.063.1  buddhidravyeṇa dṛśyena manodīpena lokakṛt | 
 BRP243.063.2  mahatas tamasas tāta pāre tiṣṭhan na tāmasaḥ || 63 || 
 
 
 BRP243.064.1  tamaso dūra ity uktas tattvajñair vedapāragaiḥ | 
 BRP243.064.2  vimalo vimataś caiva nirliṅgo 'liṅgasañjñakaḥ || 64 || 
 
 
 BRP243.065.1  yoga eṣa hi lokānāṃ kim anyad yogalakṣaṇam | 
 BRP243.065.2  evaṃ paśyan prapaśyeta ātmānam ajaraṃ param || 65 || 
 
 
 BRP243.066.1  yogadarśanam etāvad uktaṃ te tattvato mayā | 
 BRP243.066.2  sāṅkhyajñānaṃ pravakṣyāmi parisaṅkhyānidarśanam || 66 || 
 
 
 BRP243.067.1  avyaktam āhuḥ prakhyānaṃ parāṃ prakṛtim ātmanaḥ | 
 BRP243.067.2  tasmān mahat samutpannaṃ dvitīyaṃ rājasattama || 67 || 
 
 
 BRP243.068.1  ahaṅkāras tu mahatas tṛtīya iti naḥ śrutam | 
 BRP243.068.2  pañcabhūtāny ahaṅkārād āhuḥ sāṅkhyātmadarśinaḥ || 68 || 
 
 
 
 BRP243.069.1  etāḥ prakṛtayas tv aṣṭau vikārāś cāpi ṣoḍaśa | 
 BRP243.069.2  pañca caiva viśeṣāś ca tathā pañcendriyāṇi ca || 69 || 
 
 
 BRP243.070.1  etāvad eva tattvānāṃ sāṅkhyam āhur manīṣiṇaḥ | 
 BRP243.070.2  sāṅkhye sāṅkhyavidhānajñā nityaṃ sāṅkhyapathe sthitāḥ || 70 || 
 
 
 BRP243.071.1  yasmād yad abhijāyeta tat tatraiva pralīyate | 
 BRP243.071.2  līyante pratilomāni gṛhyante cāntarātmanā || 71 || 
 
 
 BRP243.072.1  ānulomyena jāyante līyante pratilomataḥ | 
 BRP243.072.2  guṇā guṇeṣu satataṃ sāgarasyormayo yathā || 72 || 
 
 
 BRP243.073.1  sargapralaya etāvān prakṛter nṛpasattama | 
 BRP243.073.2  ekatvaṃ pralaye cāsya bahutvaṃ ca tathā sṛji || 73 || 
 
 
 BRP243.074.1  evam eva ca rājendra vijñeyaṃ jñānakovidaiḥ | 
 BRP243.074.2  adhiṣṭhātāram avyaktam asyāpy etan nidarśanam || 74 || 
 
 
 BRP243.075.1  ekatvaṃ ca bahutvaṃ ca prakṛter anu tattvavān | 
 BRP243.075.2  ekatvaṃ pralaye cāsya bahutvaṃ ca pravartanāt || 75 || 
 
 
 BRP243.076.1  bahudhātmā prakurvīta prakṛtiṃ prasavātmikām | 
 BRP243.076.2  tac ca kṣetraṃ mahān ātmā pañcaviṃśo 'dhitiṣṭhati || 76 || 
 
 
 BRP243.077.1  adhiṣṭhāteti rājendra procyate yatisattamaiḥ | 
 BRP243.077.2  adhiṣṭhānād adhiṣṭhātā kṣetrāṇām iti naḥ śrutam || 77 || 
 
 
 BRP243.078.1  kṣetraṃ jānāti cāvyaktaṃ kṣetrajña iti cocyate | 
 BRP243.078.2  avyaktike pure śete puruṣaś ceti kathyate || 78 || 
 
 
 BRP243.079.1  anyad eva ca kṣetraṃ syād anyaḥ kṣetrajña ucyate | 
 BRP243.079.2  kṣetram avyakta ity uktaṃ jñātāraṃ pañcaviṃśakam || 79 || 
 
 
 BRP243.080.1  anyad eva ca jñānaṃ syād anyaj jñeyaṃ tad ucyate | 
 BRP243.080.2  jñānam avyaktam ity uktaṃ jñeyo vai pañcaviṃśakaḥ || 80 || 
 
 
 BRP243.081.1  avyaktaṃ kṣetram ity uktaṃ tathā sattvaṃ tatheśvaram | 
 BRP243.081.2  anīśvaram atattvaṃ ca tattvaṃ tat pañcaviṃśakam || 81 || 
 
 
 BRP243.082.1  sāṅkhyadarśanam etāvat parisaṅkhyā na vidyate | 
 BRP243.082.2  saṅkhyā prakurute caiva prakṛtiṃ ca pravakṣyate || 82 || 
 
 
 BRP243.083.1  catvāriṃśac caturviṃśat pratisaṅkhyāya tattvataḥ | 
 BRP243.083.2  saṅkhyā sahasrakṛtyā tu nistattvaḥ pañcaviṃśakaḥ || 83 || 
 
 
 BRP243.084.1  pañcaviṃśat prabuddhātmā budhyamāna iti śrutaḥ | 
 BRP243.084.2  yadā budhyati ātmānaṃ tadā bhavati kevalaḥ || 84 || 
 
 
 BRP243.085.1  samyagdarśanam etāvad bhāṣitaṃ tava tattvataḥ | 
 BRP243.085.2  evam etad vijānantaḥ sāmyatāṃ pratiyānty uta || 85 || 
 
 
 BRP243.086.1  samyaṅnidarśanaṃ nāma pratyakṣaṃ prakṛtes tathā | 
 BRP243.086.2  guṇavattvād yathaitāni nirguṇebhyas tathā bhavet || 86 || 
 
 
 BRP243.087.1  na tv evaṃ vartamānānām āvṛttir vartate punaḥ | 
 BRP243.087.2  vidyate kṣarabhāvaś ca na parasparam avyayam || 87 || 
 
 
 BRP243.088.1  paśyanty amatayo ye na samyak teṣu ca darśanam | 
 BRP243.088.2  te vyaktiṃ pratipadyante punaḥ punar arindama || 88 || 
 
 
 
 BRP243.089.1  sarvam etad vijānanto na sarvasya prabodhanāt | 
 BRP243.089.2  vyaktibhūtā bhaviṣyanti vyaktasyaivānuvartanāt || 89 || 
 
 
 BRP243.090.1  sarvam avyaktam ity uktam asarvaḥ sarvaṃ pañcaviṃśakaḥ | 
 BRP243.090.2  ya evam abhijānanti na bhayaṃ teṣu vidyate || 90 || 
 
 
 
        Chapter 244: Dialogue between Karālajanaka and Vasiṣṭha (cont.)
         SS  398-399 
 vasiṣṭha uvāca: 
 
 BRP244.001.1  sāṅkhyadarśanam etāvad uktaṃ te nṛpasattama | 
 BRP244.001.2  vidyāvidye tv idānīṃ me tvaṃ nibodhānupūrvaśaḥ || 1 || 
 
 
 BRP244.002.1  abhedyam āhur avyaktaṃ sargapralayadharmiṇaḥ | 
 BRP244.002.2  sargapralaya ity uktaṃ vidyāvidye ca viṃśakaḥ || 2 || 
 
 
 BRP244.003.1  parasparasya vidyā vai tan nibodhānupūrvaśaḥ | 
 BRP244.003.2  yathoktam ṛṣibhis tāta sāṅkhyasyātinidarśanam || 3 || 
 
 
 BRP244.004.1  karmendriyāṇāṃ sarveṣāṃ vidyā buddhīndriyaṃ smṛtam | 
 BRP244.004.2  buddhīndriyāṇāṃ ca tathā viśeṣā iti naḥ śrutam || 4 || 
 
 
 BRP244.005.1  viṣayāṇāṃ manas teṣāṃ vidyām āhur manīṣiṇaḥ | 
 BRP244.005.2  manasaḥ pañca bhūtāni vidyā ity abhicakṣate || 5 || 
 
 
 BRP244.006.1  ahaṅkāras tu bhūtānāṃ pañcānāṃ nātra saṃśayaḥ | 
 BRP244.006.2  ahaṅkāras tathā vidyā buddhir vidyā nareśvara || 6 || 
 
 
 BRP244.007.1  buddhyā prakṛtir avyaktaṃ tattvānāṃ parameśvaraḥ | 
 BRP244.007.2  vidyā jñeyā naraśreṣṭha vidhiś ca paramaḥ smṛtaḥ || 7 || 
 
 
 BRP244.008.1  avyaktam aparaṃ prāhur vidyā vai pañcaviṃśakaḥ | 
 BRP244.008.2  sarvasya sarvam ity uktaṃ jñeyajñānasya pāragaḥ || 8 || 
 
 
 BRP244.009.1  jñānam avyaktam ity uktaṃ jñeyaṃ vai pañcaviṃśakam | 
 BRP244.009.2  tathaiva jñānam avyaktaṃ vijñātā pañcaviṃśakaḥ || 9 || 
 
 
 BRP244.010.1  vidyāvidye tu tattvena mayokte vai viśeṣataḥ | 
 BRP244.010.2  akṣaraṃ ca kṣaraṃ caiva yad uktaṃ tan nibodha me || 10 || 
 
 
 BRP244.011.1  ubhāv etau kṣarāv uktau ubhāv etāv anakṣarau | 
 BRP244.011.2  kāraṇaṃ tu pravakṣyāmi yathājñānaṃ tu jñānataḥ || 11 || 
 
 
 BRP244.012.1  anādinidhanāv etau ubhāv eveśvarau matau | 
 BRP244.012.2  tattvasañjñāv ubhāv eva procyete jñānacintakaiḥ || 12 || 
 
 
 BRP244.013.1  sargapralayadharmitvād avyaktaṃ prāhur avyayam | 
 BRP244.013.2  tad etad guṇasargāya vikurvāṇaṃ punaḥ punaḥ || 13 || 
 
 
 BRP244.014.1  guṇānāṃ mahadādīnām utpadyati parasparam | 
 BRP244.014.2  adhiṣṭhānaṃ kṣetram āhur etad vai pañcaviṃśakam || 14 || 
 
 
 BRP244.015.1  yad antarguṇajālaṃ tu tad vyaktātmani saṅkṣipet | 
 BRP244.015.2  tad ahaṃ tad guṇais tais tu pañcaviṃśe vilīyate || 15 || 
 
 
 
 BRP244.016.1  guṇā guṇeṣu līyante tad ekā prakṛtir bhavet | 
 BRP244.016.2  kṣetrajño 'pi tadā tāvat kṣetrajñaḥ sampraṇīyate || 16 || 
 
 
 BRP244.017.1  yadākṣaraṃ prakṛtir yaṃ gacchate guṇasañjñitā | 
 BRP244.017.2  nirguṇatvaṃ ca vai dehe guṇeṣu parivartanāt || 17 || 
 
 
 BRP244.018.1  evam eva ca kṣetrajñaḥ kṣetrajñānaparikṣayāt | 
 BRP244.018.2  prakṛtyā nirguṇas tv eṣa ity evam anuśuśruma || 18 || 
 
 
 BRP244.019.1  kṣaro bhavaty eṣa yadā guṇavatī guṇeṣv atha | 
 BRP244.019.2  prakṛtiṃ tv atha jānāti nirguṇatvaṃ tathātmanaḥ || 19 || 
 
 
 BRP244.020.1  tathā viśuddho bhavati prakṛteḥ parivarjanāt | 
 BRP244.020.2  anyo 'ham anyeyam iti yadā budhyati buddhimān || 20 || 
 
 
 BRP244.021.1  tadaiṣo 'vyathatām eti na ca miśratvam āvrajet | 
 BRP244.021.2  prakṛtyā caiṣa rājendra miśro 'nyo 'nyasya dṛśyate || 21 || 
 
 
 BRP244.022.1  yadā tu guṇajālaṃ tat prākṛtaṃ vijugupsate | 
 BRP244.022.2  paśyate ca paraṃ paśyaṃs tadā paśyan nu saṃsṛjet || 22 || 
 
 
 BRP244.023.1  kiṃ mayā kṛtam etāvad yo 'haṃ kālanimajjanaḥ | 
 BRP244.023.2  yathā matsyo hy abhijñānād anuvartitavāñ jalam || 23 || 
 
 
 BRP244.024.1  aham eva hi sammohād anyam anyaṃ janāj janam | 
 BRP244.024.2  matsyo yathodakajñānād anuvartitavān iha || 24 || 
 
 
 BRP244.025.1  matsyo 'nyatvam athājñānād udakān nābhimanyate | 
 BRP244.025.2  ātmānaṃ tad avajñānād anyaṃ caiva na vedmy aham || 25 || 
 
 
 BRP244.026.1  mamāstu dhik kubuddhasya yo 'haṃ magna imaṃ punaḥ | 
 BRP244.026.2  anuvartitavān mohād anyam anyaṃ janāj janam || 26 || 
 
 
 BRP244.027.1  ayam anubhaved bandhur anena saha me kṣayam | 
 BRP244.027.2  sāmyam ekatvatāṃ yāto yādṛśas tādṛśas tv aham || 27 || 
 
 
 BRP244.028.1  tulyatām iha paśyāmi sadṛśo 'ham anena vai | 
 BRP244.028.2  ayaṃ hi vimalo vyaktam aham īdṛśakas tadā || 28 || 
 
 
 BRP244.029.1  yo 'ham ajñānasammohād ajñayā sampravṛttavān | 
 BRP244.029.2  saṃsargād atisaṃsargāt sthitaḥ kālam imaṃ tv aham || 29 || 
 
 
 BRP244.030.1  so 'ham evaṃ vaśībhūtaḥ kālam etaṃ na buddhavān | 
 BRP244.030.2  uttamādhamamadhyānāṃ tām ahaṃ katham āvase || 30 || 
 
 
 BRP244.031.1  samānamāyayā ceha sahavāsam ahaṃ katham | 
 BRP244.031.2  gacchāmy abuddhabhāvatvād ihedānīṃ sthiro bhava || 31 || 
 
 
 BRP244.032.1  sahavāsaṃ na yāsyāmi kālam etaṃ vivañcanāt | 
 BRP244.032.2  vañcito hy anayā yad dhi nirvikāro vikārayā || 32 || 
 
 
 BRP244.033.1  na tat tadaparāddhaṃ syād aparādho hy ayaṃ mama | 
 BRP244.033.2  yo 'ham atrābhavaṃ saktaḥ parāṅmukham upasthitaḥ || 33 || 
 
 
 BRP244.034.1  tato 'smin bahurūpo 'tha sthito mūrtir amūrtimān | 
 BRP244.034.2  amūrtiś cāpy amūrtātmā mamatvena pradharṣitaḥ || 34 || 
 
 
 
 BRP244.035.1  prakṛtyā ca tayā tena tāsu tāsv iha yoniṣu | 
 BRP244.035.2  nirmamasya mamatvena vikṛtaṃ tāsu tāsu ca || 35 || 
 
 
 BRP244.036.1  yoniṣu vartamānena naṣṭasañjñena cetasā | 
 BRP244.036.2  samatā na mayā kācid ahaṅkāre kṛtā mayā || 36 || 
 
 
 BRP244.037.1  ātmānaṃ bahudhā kṛtvā so 'yaṃ bhūyo yunakti mām | 
 BRP244.037.2  idānīm avabuddho 'smi nirmamo nirahaṅkṛtaḥ || 37 || 
 
 
 BRP244.038.1  mamatvaṃ manasā nityam ahaṅkārakṛtātmakam | 
 BRP244.038.2  apalagnām imāṃ hitvā saṃśrayiṣye nirāmayam || 38 || 
 
 
 BRP244.039.1  anena sāmyaṃ yāsyāmi nānayāham acetasā | 
 BRP244.039.2  kṣemaṃ mama sahānena naivaikam anayā saha || 39 || 
 
 
 BRP244.040.1  evaṃ paramasambodhāt pañcaviṃśo 'nubuddhavān | 
 BRP244.040.2  akṣaratvaṃ nigacchati tyaktvā kṣaram anāmayam || 40 || 
 
 
 BRP244.041.1  avyaktaṃ vyaktadharmāṇaṃ saguṇaṃ nirguṇaṃ tathā | 
 BRP244.041.2  nirguṇaṃ prathamaṃ dṛṣṭvā tādṛg bhavati maithila || 41 || 
 
 
 BRP244.042.1  akṣarakṣarayor etad uktaṃ tava nidarśanam | 
 BRP244.042.2  mayeha jñānasampannaṃ yathā śrutinidarśanāt || 42 || 
 
 
 BRP244.043.1  niḥsandigdhaṃ ca sūkṣmaṃ ca viśuddhaṃ vimalaṃ tathā | 
 BRP244.043.2  pravakṣyāmi tu te bhūyas tan nibodha yathāśrutam || 43 || 
 
 
 BRP244.044.1  sāṅkhyayogo mayā proktaḥ śāstradvayanidarśanāt | 
 BRP244.044.2  yad eva sāṅkhyaśāstroktaṃ yogadarśanam eva tat || 44 || 
 
 
 BRP244.045.1  prabodhanaparaṃ jñānaṃ sāṅkhyānām avanīpate | 
 BRP244.045.2  vispaṣṭaṃ procyate tatra śiṣyāṇāṃ hitakāmyayā || 45 || 
 
 
 BRP244.046.1  bṛhac caivam idaṃ śāstram ity āhur viduṣo janāḥ | 
 BRP244.046.2  asmiṃś ca śāstre yogānāṃ punarbhavapuraḥsaram || 46 || 
 
 
 BRP244.047.1  pañcaviṃśāt paraṃ tattvaṃ paṭhyate ca narādhipa | 
 BRP244.047.2  sāṅkhyānāṃ tu paraṃ tattvaṃ yathāvad anuvarṇitam || 47 || 
 
 
 BRP244.048.1  buddham apratibuddhaṃ ca budhyamānaṃ ca tattvataḥ | 
 BRP244.048.2  budhyamānaṃ ca buddhatvaṃ prāhur yoganidarśanam || 48 || 
 
 
 
        Chapter 245: Dialogue between Karālajanaka and Vasiṣṭha (cont.)
         SS  399-401 
 vasiṣṭha uvāca: 
 
 BRP245.001.1  aprabuddham athāvyaktam imaṃ guṇanidhiṃ sadā | 
 BRP245.001.2  guṇānāṃ dhāryatāṃ tattvaṃ sṛjaty ākṣipate tathā || 1 || 
 
 
 BRP245.002.1  ajo hi krīḍayā bhūpa vikriyāṃ prāpta ity uta | 
 BRP245.002.2  ātmānaṃ bahudhā kṛtvā nāneva praticakṣate || 2 || 
 
 
 BRP245.003.1  etad evaṃ vikurvāṇo budhyamāno na budhyate | 
 BRP245.003.2  guṇān ācarate hy eṣa sṛjaty ākṣipate tathā || 3 || 
 
 
 
 BRP245.004.1  avyaktabodhanāc caiva budhyamānaṃ vadanty api | 
 BRP245.004.2  na tv evaṃ budhyate 'vyaktaṃ saguṇaṃ tāta nirguṇam || 4 || 
 
 
 BRP245.005.1  kadācit tv eva khalv etat tad āhuḥ pratibuddhakam | 
 BRP245.005.2  budhyate yadi cāvyaktam etad vai pañcaviṃśakam || 5 || 
 
 
 BRP245.006.1  budhyamāno bhavaty eṣa mamātmaka iti śrutaḥ | 
 BRP245.006.2  anyonyapratibuddhena vadanty avyaktam acyutam || 6 || 
 
 
 BRP245.007.1  avyaktabodhanāc caiva budhyamānaṃ vadanty uta | 
 BRP245.007.2  pañcaviṃśaṃ mahātmānaṃ na cāsāv api budhyate || 7 || 
 
 
 BRP245.008.1  ṣaḍviṃśaṃ vimalaṃ buddham aprameyaṃ sanātanam | 
 BRP245.008.2  satataṃ pañcaviṃśaṃ tu caturviṃśaṃ vibudhyate || 8 || 
 
 
 BRP245.009.1  dṛśyādṛśye hy anugatatatsvabhāve mahādyute | 
 BRP245.009.2  avyaktaṃ caiva tad brahma budhyate tāta kevalam || 9 || 
 
 
 BRP245.010.1  pañcaviṃśaṃ caturviṃśam ātmānam anupaśyati | 
 BRP245.010.2  budhyamāno yadātmānam anyo 'ham iti manyate || 10 || 
 
 
 BRP245.011.1  tadā prakṛtimān eṣa bhavaty avyaktalocanaḥ | 
 BRP245.011.2  budhyate ca parāṃ buddhiṃ viśuddhām amalāṃ yathā || 11 || 
 
 
 BRP245.012.1  ṣaḍviṃśaṃ rājaśārdūla tadā buddhaḥ kṛto vrajet | 
 BRP245.012.2  tatas tyajati so 'vyaktaṃ sargapralayadharmiṇam || 12 || 
 
 
 BRP245.013.1  nirguṇāṃ prakṛtiṃ veda guṇayuktām acetanām | 
 BRP245.013.2  tataḥ kevaladharmāsau bhavaty avyaktadarśanāt || 13 || 
 
 
 BRP245.014.1  kevalena samāgamya vimuktātmānam āpnuyāt | 
 BRP245.014.2  etat tu tattvam ity āhur nistattvam ajarāmaram || 14 || 
 
 
 BRP245.015.1  tattvasaṃśravaṇād eva tattvajño jāyate nṛpa | 
 BRP245.015.2  pañcaviṃśatitattvāni pravadanti manīṣiṇaḥ || 15 || 
 
 
 BRP245.016.1  na caiva tattvavāṃs tāta saṃsāreṣu nimajjati | 
 BRP245.016.2  eṣām upaiti tattvaṃ hi kṣipraṃ budhyasva lakṣaṇam || 16 || 
 
 
 BRP245.017.1  ṣaḍviṃśo 'yam iti prājño gṛhyamāṇo 'jarāmaraḥ | 
 BRP245.017.2  kevalena balenaiva samatāṃ yāty asaṃśayam || 17 || 
 
 
 BRP245.018.1  ṣaḍviṃśena prabuddhena budhyamāno 'py abuddhimān | 
 BRP245.018.2  etan nānātvam ity uktaṃ sāṅkhyaśrutinidarśanāt || 18 || 
 
 
 BRP245.019.1  cetanena sametasya pañcaviṃśatikasya ha | 
 BRP245.019.2  ekatvaṃ vai bhavet tasya yadā buddhyānubudhyate || 19 || 
 
 
 BRP245.020.1  budhyamānena buddhena samatāṃ yāti maithila | 
 BRP245.020.2  saṅgadharmā bhavaty eṣa niḥsaṅgātmā narādhipa || 20 || 
 
 
 BRP245.021.1  niḥsaṅgātmānam āsādya ṣaḍviṃśaṃ karmajaṃ viduḥ | 
 BRP245.021.2  vibhus tyajati cāvyaktaṃ yadā tv etad vibudhyate || 21 || 
 
 
 BRP245.022.1  caturviṃśam agādhaṃ ca ṣaḍviṃśasya prabodhanāt | 
 BRP245.022.2  eṣa hy apratibuddhaś ca budhyamānas tu te 'nagha || 22 || 
 
 
 
 BRP245.023.1  ukto buddhaś ca tattvena yathāśrutinidarśanāt | 
 BRP245.023.2  maśakodumbare yadvad anyatvaṃ tadvad etayoḥ || 23 || 
 
 
 BRP245.024.1  matsyodake yathā tadvad anyatvam upalabhyate | 
 BRP245.024.2  evam eva ca gantavyaṃ nānātvaikatvam etayoḥ || 24 || 
 
 
 BRP245.025.1  etāvan mokṣa ity ukto jñānavijñānasañjñitaḥ | 
 BRP245.025.2  pañcaviṃśatikasyāśu yo 'yaṃ dehe pravartate || 25 || 
 
 
 BRP245.026.1  eṣa mokṣayitavyaiti prāhur avyaktagocarāt | 
 BRP245.026.2  so 'yam evaṃ vimucyeta nānyatheti viniścayaḥ || 26 || 
 
 
 BRP245.027.1  paraś ca paradharmā ca bhavaty eva sametya vai | 
 BRP245.027.2  viśuddhadharmā śuddhena nāśuddhena ca buddhimān || 27 || 
 
 
 BRP245.028.1  vimuktadharmā buddhena sametya puruṣarṣabha | 
 BRP245.028.2  viyogadharmiṇā caiva vimuktātmā bhavaty atha || 28 || 
 
 
 BRP245.029.1  vimokṣiṇā vimokṣaś ca sametyeha tathā bhavet | 
 BRP245.029.2  śucikarmā śuciś caiva bhavaty amitabuddhimān || 29 || 
 
 
 BRP245.030.1  vimalātmā ca bhavati sametya vimalātmanā | 
 BRP245.030.2  kevalātmā tathā caiva kevalena sametya vai | 
 BRP245.030.3  svatantraś ca svatantreṇa svatantratvam avāpyate || 30 || 
 
 
 BRP245.031.1  etāvad etat kathitaṃ mayā te | 
 BRP245.031.2  tathyaṃ mahārāja yathārthatattvam | 
 BRP245.031.3  amatsaras tvaṃ pratigṛhya buddhyā | 
 BRP245.031.4  sanātanaṃ brahma viśuddham ādyam || 31 || 
 
 
 BRP245.032.1  tad vedaniṣṭhasya janasya rājan | 
 BRP245.032.2  pradeyam etat paramaṃ tvayā bhavet | 
 BRP245.032.3  vidhitsamānāya nibodhakārakaṃ | 
 BRP245.032.4  prabodhahetoḥ praṇatasya śāsanam || 32 || 
 
 
 BRP245.033.1  na deyam etac ca yathānṛtātmane | 
 BRP245.033.2  śaṭhāya klībāya na jihmabuddhaye | 
 BRP245.033.3  na paṇḍitajñānaparopatāpine | 
 BRP245.033.4  deyaṃ tathā śiṣyavibodhanāya || 33 || 
 
 
 BRP245.034.1  śraddhānvitāyātha guṇānvitāya | 
 BRP245.034.2  parāpavādād viratāya nityam | 
 BRP245.034.3  viśuddhayogāya budhāya caiva | 
 BRP245.034.4  kṛpāvate 'tha kṣamiṇe hitāya || 34 || 
 
 
 BRP245.035.1  viviktaśīlāya vidhipriyāya | 
 BRP245.035.2  vivādahīnāya bahuśrutāya | 
 BRP245.035.3  vinītaveśāya nahaitukātmane | 
 BRP245.035.4  sadaiva guhyaṃ tv idam eva deyam || 35 || 
 
 
 BRP245.036.1  etair guṇair hīnatame na deyam | 
 BRP245.036.2  etat paraṃ brahma viśuddham āhuḥ | 
 
 BRP245.036.3  na śreyase yokṣyati tādṛśe kṛtaṃ | 
 BRP245.036.4  dharmapravaktāram apātradānāt || 36 || 
 
 
 BRP245.037.1  pṛthvīm imāṃ vā yadi ratnapūrṇāṃ | 
 BRP245.037.2  dadyād adeyaṃ tv idam avratāya | 
 BRP245.037.3  jitendriyāya prayatāya deyaṃ | 
 BRP245.037.4  deyaṃ paraṃ tattvavide narendra || 37 || 
 
 
 BRP245.038.1  karāla mā te bhayam asti kiñcid | 
 BRP245.038.2  etac chrutaṃ brahma paraṃ tvayādya | 
 BRP245.038.3  yathāvad uktaṃ paramaṃ pavitraṃ | 
 BRP245.038.4  viśokam atyantam anādimadhyam || 38 || 
 
 
 BRP245.039.1  agādham etad ajarāmaraṃ ca | 
 BRP245.039.2  nirāmayaṃ vītabhayaṃ śivaṃ ca | 
 BRP245.039.3  samīkṣya mohaṃ paravādasañjñam | 
 BRP245.039.4  etasya tattvārtham imaṃ viditvā || 39 || 
 
 
 BRP245.040.1  avāptam etad dhi purā sanātanād | 
 BRP245.040.2  dhiraṇyagarbhād dhi tato narādhipa | 
 BRP245.040.3  prasādya yatnena tam ugratejasaṃ | 
 BRP245.040.4  sanātanaṃ brahma yathā tvayaitat || 40 || 
 
 
 BRP245.041.1  pṛṣṭas tvayā cāsmi yathā narendra | 
 BRP245.041.2  tathā mayedaṃ tvayi noktam anyat | 
 BRP245.041.3  yathāvāptaṃ brahmaṇo me narendra | 
 BRP245.041.4  mahājñānaṃ mokṣavidāṃ parāyaṇam || 41 || 
 
 vyāsa uvāca: 
 
 BRP245.042.1  etad uktaṃ paraṃ brahma yasmān nāvartate punaḥ | 
 BRP245.042.2  pañcaviṃśaṃ muniśreṣṭhā vasiṣṭhena yathā purā || 42 || 
 
 
 BRP245.043.1  punarāvṛttim āpnoti paramaṃ jñānam avyayam | 
 BRP245.043.2  nāti budhyati tattvena budhyamāno 'jarāmaram || 43 || 
 
 
 BRP245.044.1  etan niḥśreyasakaraṃ jñānaṃ bhoḥ paramaṃ mayā | 
 BRP245.044.2  kathitaṃ tattvato viprāḥ śrutvā devarṣito dvijāḥ || 44 || 
 
 
 BRP245.045.1  hiraṇyagarbhād ṛṣiṇā vasiṣṭhena samāhṛtam | 
 BRP245.045.2  vasiṣṭhād ṛṣiśārdūlo nārado 'vāptavān idam || 45 || 
 
 
 BRP245.046.1  nāradād viditaṃ mahyam etad uktaṃ sanātanam | 
 BRP245.046.2  mā śucadhvaṃ muniśreṣṭhāḥ śrutvaitat paramaṃ padam || 46 || 
 
 
 BRP245.047.1  yena kṣarākṣare bhinne na bhayaṃ tasya vidyate | 
 BRP245.047.2  vidyate tu bhayaṃ yasya yo nainaṃ vetti tattvataḥ || 47 || 
 
 
 BRP245.048.1  avijñānāc ca mūḍhātmā punaḥ punar upadravān | 
 BRP245.048.2  pretya jātisahasrāṇi maraṇāntāny upāśnute || 48 || 
 
 
 BRP245.049.1  devalokaṃ tathā tiryaṅ mānuṣyam api cāśnute | 
 BRP245.049.2  yadi vā mucyate vāpi tasmād ajñānasāgarāt || 49 || 
 
 
 BRP245.050.1  ajñānasāgare ghore hy avyaktāgādha ucyate | 
 BRP245.050.2  ahany ahani majjanti yatra bhūtāni bho dvijāḥ || 50 || 
 
 
 
 BRP245.051.1  tasmād agādhād avyaktād upakṣīṇāt sanātanāt | 
 BRP245.051.2  tasmād yūyaṃ virajaskā vitamaskāś ca bho dvijāḥ || 51 || 
 
 
 BRP245.052.1  evaṃ mayā muniśreṣṭhāḥ sārāt sārataraṃ param | 
 BRP245.052.2  kathitaṃ paramaṃ mokṣaṃ yaṃ jñātvā na nivartate || 52 || 
 
 
 BRP245.053.1  na nāstikāya dātavyaṃ nābhaktāya kadācana | 
 BRP245.053.2  na duṣṭamataye viprā na śraddhāvimukhāya ca || 53 || 
 
 
 
        Chapter 246: Conclusion to the Brahmapurāṇa
         SS  401-402 
 lomaharṣaṇa uvāca: 
 
 BRP246.001.1  evaṃ purā munīn vyāsaḥ purāṇaṃ ślakṣṇayā girā | 
 BRP246.001.2  daśāṣṭadoṣarahitair vākyaiḥ sāratarair dvijāḥ || 1 || 
 
 
 BRP246.002.1  pūrṇam astamalaiḥ śuddhair nānāśāstrasamuccayaiḥ | 
 BRP246.002.2  jātiśuddhasamāyuktaṃ sādhuśabdopaśobhitam || 2 || 
 
 
 BRP246.003.1  pūrvapakṣoktisiddhāntapariniṣṭhāsamanvitam | 
 BRP246.003.2  śrāvayitvā yathānyāyaṃ virarāma mahāmatiḥ || 3 || 
 
 
 BRP246.004.1  te 'pi śrutvā muniśreṣṭhāḥ purāṇaṃ vedasammitam | 
 BRP246.004.2  ādyaṃ brāhmābhidhānaṃ ca sarvavāñchāphalapradam || 4 || 
 
 
 BRP246.005.1  hṛṣṭā babhūvuḥ suprītā vismitāś ca punaḥ punaḥ | 
 BRP246.005.2  praśaśaṃsus tadā vyāsaṃ kṛṣṇadvaipāyanaṃ munim || 5 || 
 
 munaya ūcuḥ: 
 
 BRP246.006.1  aho tvayā muniśreṣṭha purāṇaṃ śrutisammitam | 
 BRP246.006.2  sarvābhipretaphaladaṃ sarvapāpaharaṃ param || 6 || 
 
 
 BRP246.007.1  proktaṃ śrutaṃ tathāsmābhir vicitrapadam akṣaram | 
 BRP246.007.2  na te 'sty aviditaṃ kiñcit triṣu lokeṣu vai prabho || 7 || 
 
 
 BRP246.008.1  sarvajñas tvaṃ mahābhāga deveṣv iva bṛhaspatiḥ | 
 BRP246.008.2  namasyāmo mahāprājñaṃ brahmiṣṭhaṃ tvāṃ mahāmunim || 8 || 
 
 
 BRP246.009.1  yena tvayā tu vedārthā bhārate prakaṭīkṛtāḥ | 
 BRP246.009.2  kaḥ śaknoti guṇān vaktuṃ tava sarvān mahāmune || 9 || 
 
 
 BRP246.010.1  adhītya caturo vedān sāṅgān vyākaraṇāni ca | 
 BRP246.010.2  kṛtavān bhārataṃ śāstraṃ tasmai jñānātmane namaḥ || 10 || 
 
 
 BRP246.011.1  namo 'stu te vyāsa viśālabuddhe | 
 BRP246.011.2  phullāravindāyatapattranetra | 
 BRP246.011.3  yena tvayā bhāratatailapūrṇaḥ | 
 BRP246.011.4  prajvālito jñānamayaḥ pradīpaḥ || 11 || 
 
 
 BRP246.012.1  ajñānatimirāndhānāṃ bhrāmitānāṃ kudṛṣṭibhiḥ | 
 BRP246.012.2  jñānāñjanaśalākena tvayā conmīlitā dṛśaḥ || 12 || 
 
 
 BRP246.013.1  evam uktvā samabhyarcya vyāsaṃ te caiva pūjitāḥ | 
 BRP246.013.2  jagmur yathāgataṃ sarve kṛtakṛtyāḥ svam āśramam || 13 || 
 
 
 
 BRP246.014.1  tathā mayā muniśreṣṭhā kathitaṃ hi sanātanam | 
 BRP246.014.2  purāṇaṃ sumahāpuṇyaṃ sarvapāpapraṇāśanam || 14 || 
 
 
 BRP246.015.1  yathā bhavadbhiḥ pṛṣṭo 'haṃ sampraśnaṃ dvijasattamāḥ | 
 BRP246.015.2  vyāsaprasādāt tat sarvaṃ mayā samparikīrtitam || 15 || 
 
 
 BRP246.016.1  idaṃ gṛhasthaiḥ śrotavyaṃ yatibhir brahmacāribhiḥ | 
 BRP246.016.2  dhanasaukhyapradaṃ nṝṇāṃ pavitraṃ pāpanāśanam || 16 || 
 
 
 BRP246.017.1  tathā brahmaparair viprair brāhmaṇādyaiḥ susaṃyataiḥ | 
 BRP246.017.2  śrotavyaṃ suprayatnena samyak śreyobhikāṅkṣibhiḥ || 17 || 
 
 
 BRP246.018.1  prāpnoti brāhmaṇo vidyāṃ kṣatriyo vijayaṃ raṇe | 
 BRP246.018.2  vaiśyas tu dhanam akṣayyaṃ śūdraḥ sukham avāpnuyāt || 18 || 
 
 
 BRP246.019.1  yaṃ yaṃ kāmam abhidhyāyañ śṛṇoti puruṣaḥ śuciḥ | 
 BRP246.019.2  taṃ taṃ kāmam avāpnoti naro nāsty atra saṃśayaḥ || 19 || 
 
 
 BRP246.020.1  purāṇaṃ vaiṣṇavaṃ tv etat sarvakilbiṣanāśanam | 
 BRP246.020.2  viśiṣṭaṃ sarvaśāstrebhyaḥ puruṣārthopapādakam || 20 || 
 
 
 BRP246.021.1  etad vo yan mayākhyātaṃ purāṇaṃ vedasammitam | 
 BRP246.021.2  śrute 'smin sarvadoṣotthaḥ pāparāśiḥ praṇaśyati || 21 || 
 
 
 BRP246.022.1  prayāge puṣkare caiva kurukṣetre tathārbude | 
 BRP246.022.2  upoṣya yad avāpnoti tad asya śravaṇān naraḥ || 22 || 
 
 
 BRP246.023.1  yad agnihotre suhute varṣe nāpnoti vai phalam | 
 BRP246.023.2  mahāpuṇyamayaṃ viprās tad asya śravaṇāt sakṛt || 23 || 
 
 
 BRP246.024.1  yaj jyeṣṭhaśukladvādaśyāṃ snātvā vai yamunājale | 
 BRP246.024.2  mathurāyāṃ hariṃ dṛṣṭvā prāpnoti puruṣaḥ phalam || 24 || 
 
 
 BRP246.025.1  tad āpnoti phalaṃ samyak samādhānena kīrtanāt | 
 BRP246.025.2  purāṇe 'sya hito viprāḥ keśavārpitamānasaḥ || 25 || 
 
 
 BRP246.026.1  yat phalaṃ kriyam ālokya puruṣo 'tha labhen naraḥ | 
 BRP246.026.2  tat phalaṃ samavāpnoti yaḥ paṭhec chṛṇuyād api || 26 || 
 
 
 BRP246.027.1  idaṃ yaḥ śraddhayā nityaṃ purāṇaṃ vedasammitam | 
 BRP246.027.2  yaḥ paṭhec chṛṇuyān martyaḥ sa yāti bhuvanaṃ hareḥ || 27 || 
 
 
 BRP246.028.1  śrāvayed brāhmaṇo yas tu sadā parvasu saṃyataḥ | 
 BRP246.028.2  ekādaśyāṃ dvādaśyāṃ ca viṣṇulokaṃ sa gacchati || 28 || 
 
 
 BRP246.029.1  idaṃ yaśasyam āyuṣyaṃ sukhadaṃ kīrtivardhanam | 
 BRP246.029.2  balapuṣṭipradaṃ nṝṇāṃ dhanyaṃ duḥsvapnanāśanam || 29 || 
 
 
 BRP246.030.1  trisandhyaṃ yaḥ paṭhed vidvāñ śraddhayā susamāhitaḥ | 
 BRP246.030.2  idaṃ variṣṭham ākhyānaṃ sa sarvam īpsitaṃ labhet || 30 || 
 
 
 BRP246.031.1  rogārto mucyate rogād baddho mucyeta bandhanāt | 
 BRP246.031.2  bhayād vimucyate bhīta āpadāpanna āpadaḥ || 31 || 
 
 
 BRP246.032.1  jātismaratvaṃ vidyāṃ ca putrān medhāṃ paśūn dhṛtim | 
 BRP246.032.2  dharmaṃ cārthaṃ ca kāmaṃ ca mokṣaṃ tu labhate naraḥ || 32 || 
 
 
 
 BRP246.033.1  yān yān kāmān abhipretya paṭhet prayatamānasaḥ | 
 BRP246.033.2  tāṃs tān sarvān avāpnoti puruṣo nātra saṃśayaḥ || 33 || 
 
 
 BRP246.034.1  yaś cedaṃ satataṃ śṛṇoti manujaḥ svargāpavargapradaṃ | 
 BRP246.034.2  viṣṇuṃ lokaguruṃ praṇamya varadaṃ bhaktyekacittaḥ śuciḥ | 
 BRP246.034.3  bhuktvā cātra sukhaṃ vimuktakaluṣaḥ svarge ca divyaṃ sukhaṃ | 
 BRP246.034.4  paścād yāti hareḥ padaṃ suvimalaṃ mukto guṇaiḥ prākṛtaiḥ|| 34 || 
 
 
 BRP246.035.1  tasmād vipravaraiḥ svadharmaniratair muktyekamārgepsubhis | 
 BRP246.035.2  tadvat kṣatriyapuṅgavais tu niyataiḥ śreyorthibhiḥ sarvadā | 
 BRP246.035.3  vaiśyaiś cānudinaṃ viśuddhakulajaiḥ śūdrais tathā dhārmikaiḥ | 
 BRP246.035.4  śrotavyaṃ tv idam uttamaṃ bahuphalaṃ dharmārthamokṣapradam || 35 || 
 
 
 BRP246.036.1  dharme matir bhavatu vaḥ puruṣottamānāṃ | 
 BRP246.036.2  sa hy eka eva paralokagatasya bandhuḥ | 
 BRP246.036.3  arthāḥ striyaś ca nipuṇair api sevyamānā | 
 BRP246.036.4  naiva prabhāvam upayānti na ca sthiratvam || 36 || 
 
 
 BRP246.037.1  dharmeṇa rājyaṃ labhate manuṣyaḥ | 
 BRP246.037.2  svargaṃ ca dharmeṇa naraḥ prayāti | 
 BRP246.037.3  āyuś ca kīrtiṃ ca tapaś ca dharmaṃ | 
 BRP246.037.4  dharmeṇa mokṣaṃ labhate manuṣyaḥ || 37 || 
 
 
 BRP246.038.1  dharmo 'tra mātāpitarau narasya | 
 BRP246.038.2  dharmaḥ sakhā cātra pare ca loke | 
 BRP246.038.3  trātā ca dharmas tv iha mokṣadaś ca | 
 BRP246.038.4  dharmād ṛte nāsti tu kiñcid eva || 38 || 
 
 
 BRP246.039.1  idaṃ rahasyaṃ śreṣṭhaṃ ca purāṇaṃ vedasammitam | 
 BRP246.039.2  na deyaṃ duṣṭamataye nāstikāya viśeṣataḥ || 39 || 
 
 
 BRP246.040.1  idaṃ mayoktaṃ pravaraṃ purāṇaṃ | 
 BRP246.040.2  pāpāpahaṃ dharmavivardhanaṃ ca | 
 BRP246.040.3  śrutaṃ bhavadbhiḥ paramaṃ rahasyam | 
 BRP246.040.4  ājñāpayadhvaṃ munayo vrajāmi || 40 || 
 
 
