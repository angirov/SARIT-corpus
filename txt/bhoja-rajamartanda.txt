
 
                Maṅgalam
                  ||pātañjalayogasūtram|| 
  || dhāreśvarabhojadevaviracitarājamārtaṇḍavṛttisametam || 
 
 dehārddhayogaḥ śivayoḥ sa śreyāṃsi tanotu vaḥ|  
 duṣprāpamapi yatsmṛtyā janaḥ kaivalyamaśnute ||1|| 
 trividhānyapi duḥkhāni yadanusmaraṇānnṛṇām| 
 prayānti sadyo vilayaṃ taṃ stumaḥ śivamavyayam ||2|| 
 patañjalimuneruktiḥ kāpyapūrvā jayatyasau| 
 puṃprakṛtyorviyogo+api yoga ityudito yayā ||3|| 
 jayanti vācaḥ phaṇibharturāntarasphurattamastomaniśākaratviṣaḥ| 
 vibhāvyamānāḥ satataṃ manāṃsi yāḥ satāṃ sadānandamayāni kurvate||4|| 
 śabdānāmanuśāsanaṃ vidadhatā pātañjale kurvatā 
 vṛttiṃ rājamṛgāṅkasaṃjñakamapi vyatanvatā vaidyake| 
 vākcetovapuṣāṃ malaḥ phaṇibhṛtāṃ bhartreva yenoddhṛtas 
 tasya śrīraṇaraṅgamallanṛpatervāco jayantyujjvalāḥ ||5|| 
 durbodhaṃ yadatīva tadvijahati spaṣṭārthamityuktibhiḥ 
 spaṣṭārtheṣvativistṛtiṃ vidadhati vyarthaiḥ samāsādikaiḥ| 
 asthāne+anupayogibhiśca bahubhirjalpairbhramaṃ tanvate 
 śrotṝṇāmiti vastuviplavakṛtaḥ sarve+api ṭīkākṛtaḥ ||6|| 
 utsṛjya vistaramudasya vikalpajālaṃ 
 phalguprakāśamavadhārya ca samyagarthān| 
  antaḥpatañjalimate vivṛtirmayeyam 
 ātanyate budhajanapratibodhahetuḥ ||7||  
 
 
 
                Samādhipāda
                  atha samādhipādaḥ ||1|| 
 
 atha yogānuśāsanam ||samādhi 1|| 
 
 
 vṛttiḥ --- anena sūtreṇa śāstrasya sambandhābhidheyaprayojanānyākhyāyante|
                        athaśabdo+adhikāradyotako maṅgalārthakaśca| yogo yuktiḥ samādhānam| yuja
                        samādhau  (dhā0 pā0 4|67) | anuśiṣyate vyākhyāyate
                        lakṣaṇabhedopāyaphalairyena tadanuśāsanam| yogasyānuśāsanaṃ yogānuśāsanam|
                        tadā+a+aśāstraparisamāpteradhikṛtaṃ boddhavyamityarthaḥ| tatra śāstrasya
                        vyutpādyatayā yogaḥ sasādhanaḥ saphalo+abhidheyaḥ| tadvyutpādanaṃ ca phalam|
                        vyutpāditasya yogasya kaivalyaṃ phalam| śāstrābhidheyayoḥ
                        pratipādyapratipādakabhāvalakṣaṇaḥ sambandhaḥ| abhidheyasya tatphalasya ca
                        kaivalyasya sādhyasādhanabhāvaḥ| etaduktaṃ bhavati --- vyutpādyasya yogasya
                        sādhanāni śāstreṇa pradarśyante| tatsādhanasiddho yogaḥ kaivalyākhyaṃ
                        phalamutpādayati ||1|| 
 
 
 tatra ko yoga ityāha --- 
 
 
 yogaścittavṛttinirodhaḥ ||samādhi 2|| 
 
 
 vṛttiḥ --- cittasya nirmalasattvapariṇāmarūpasya yā
                        vṛttayo+aṅgāṅgibhāvapariṇāmarūpāstāsāṃ nirodho bahirmukhatayā
                        pariṇativicchedādantarmukhatayā pratilomapariṇāmena svakāraṇe layo yoga
                        ityākhyāyate| sa ca nirodhaḥ sarvāsāṃ cittabhūmināṃ sarvaprāṇināṃ dharmaḥ
                        kadācit kasyāñcidbhūmavāvirbhavati| tāśca kṣiptaṃ mūḍhaṃ vikṣiptam ekāgraṃ
                        niruddhamiti cittasya bhūmayaścittasyāvasthāviśeṣāḥ| tatra kṣiptaṃ rajasa
                        udrekādasthiraṃ bahirmukhatayā sukhaduḥkhādiviṣayeṣu vikalpiteṣu vyavahiteṣu
                        vā rajasā preritam| tacca sadaiva daityadānavādīnām| mūḍhaṃ tamasa udrekāt
                        kṛtyākṛtyavibhāgamantareṇa krodhādibhirviruddhakṛtyeṣveva niyamitam| tacca
                        sadaiva rakṣaḥpiśācādīnām| vikṣiptaṃ tu sattvodrekādvaiśiṣṭyena parihṛtya
                        duḥkhasādhanaṃ sukhasādhaneṣveva śabdādiṣu pravṛttam| tacca sadaiva devānām|
                        etaduktaṃ bhavati --- rajasā pravṛttirūpaṃ tamasā parāpakāraniyataṃ sattvena
                        sukhamayaṃ cittaṃ bhavati| etāstisraścittāvasthāḥ samādhāvanupayoginyaḥ|
                        ekāgraniruddharūpe dve ca sattvotkarṣādyathottaramavasthitattvāt
                        samādhāvupayogaṃ bhajete| sattvādikramavyutkrame tvayamabhiprāyaḥ ---
                        dvayorapi rajastamasoratyantaheyatve+apyetadarthaṃ rajasaḥ
                        prathamamupādānam| yāvanna pravṛttirdarśitā tāvannivṛttirna śakyate
                        darśayitumiti dvayorvyatyayena pradarśanam| sattvasya tvetadarthaṃ paścāt
                        pradarśanaṃ yat tasyotkarṣeṇottare dve bhūmī yogopayoginyāviti|
                        anayordvayorekāgraniruddhayorbhūmyoryaścittasyaikāgratārūpaḥ pariṇāmaḥ sa
                        yoga ityuktaṃ bhavati| ekāgre bahirvṛttinirodhaḥ| niruddhe ca sarvāsāṃ
                        vṛttināṃ saṃskārāṇāṃ ca pravilaya ityanayoreva bhūmyoryogasya
                        sambhavaḥ||2|| 
 idānīṃ sūtrakāraścittavṛttinirodhapadāni vyākhyātukāmaḥ prathamaṃ cittapadaṃ
                        vyācaṣṭe ---  
 
 
 tadā draṣṭuḥ svarūpe+avasthānam ||samādhi 3|| 
 
 
 vṛttiḥ --- draṣṭuḥ puruṣasya tasmin kāle svarūpe cinmātratāyāmavasthānaṃ
                        sthitirbhavati| ayamarthaḥ --- utpannavivekakhyāteścitsaṃkramābhāvāt
                        kartṛtvābhimānanivṛttau procchannapariṇāmāyāṃ buddhāvātmanaḥ
                        svarūpeṇāvasthānaṃ sthitirbhavati ||3|| 
 vyutthānadaśāyāṃ tu tasya kiṃ rūpamityāha ---  
 
 
 vṛttisārūpyamitaratra ||samādhi 4|| 
 
 
 vṛttiḥ --- itaratra yogādanyasmin kāle vṛttayo yā vakṣyamāṇalakṣaṇāstābhiḥ
                        sārūpyaṃ tadrūpatvam| ayamarthaḥ --- yādṛśyo vṛttayaḥ sukhaduḥkhamohātmikāḥ
                        prādurbhavanti tādṛgrūpa eva saṃvedyate vyavahartṛbhiḥ puruṣaḥ| tadevaṃ
                        yasminnekāgratayā pariṇate citiśakteḥ svasmin rūpe pratiṣṭhānaṃ bhavati
                        yasmiṃścendriyavṛttidvāreṇa viṣayākāreṇa pariṇate puruṣastadrūpākāra iva
                        paribhāvyate| yathā jalataraṅgeṣu calatsu candraścalanniva pratibhāṣate
                        taccittam ||4|| 
 vṛttipadaṃ vyākhyātumāha ---  
 
 
 vṛttayaḥ pañcatayyaḥ kliṣṭā+akliṣṭāḥ ||samādhi 5|| 
 
 
 vṛttiḥ --- vṛttayaścittapariṇāmaviśeṣāḥ| vṛttisamudāyalakṣaṇasyā+avayavino
                        yā+avayavabhūtā vṛttayastadapekṣayā tayappratyayaḥ (aṣṭā0 5|2|42)| etaduktaṃ
                        bhavati --- pañca vṛttayaḥ kīdṛśyaḥ| kliṣṭā akliṣṭāḥ|
                        kleśairvakṣyamāṇalakṣaṇairākrāntāḥ kliṣṭāḥ| tadviparītā akliṣṭāḥ ||5|| 
 
 
 etā eva pañca vṛttayaḥ saṅkṣipya uddiśyante ---  
 
 
 pramāṇaviparyayavikalpanidrāsmṛtayaḥ ||samādhi 6|| 
 
 
 vṛttiḥ --- āsāṃ krameṇa lakṣaṇamāha --- 
 
 
 pratyakṣānumānāgamāḥ pramāṇāni ||samādhi 7|| 
 
 
 vṛttiḥ --- atrātiprasiddhatvāt pramāṇānāṃ śāstrakāreṇa bhedanirūpaṇenaiva
                        gatatvāllakṣaṇasya pṛthak lakṣaṇaṃ na kṛtam| pramāṇalakṣaṇantu ---
                        avisaṃvādi jñānaṃ pramāṇamiti| indriyadvāreṇa bāhyavastūparāgāccittasya
                        tadviṣayasāmānyaviśeṣātmano+arthasya viśeṣāvadhāraṇapradhānā vṛttiḥ
                        pratyakṣam| gṛhītasambandhālliṅgālliṅgini sāmānyādhyavasāyo+anumānam|
                        āptavacanamāgamaḥ ||7|| 
 evaṃ pramāṇarūpāṃ vṛttiṃ vyākhyāya viparyayarūpāmāha --- 
 
 
 viparyayo mithyājñānamatadrūpapratiṣṭham ||samādhi 8|| 
 
 
 vṛttiḥ --- atathābhūte+arthe tathotpadyamānaṃ jñānaṃ viparyayaḥ| yathā
                        śuktikāyāṃ rajatajñānam| atadrūpapratiṣṭhamiti| tasyārthasya yadrūpaṃ tasmin
                        rūpe na pratiṣṭhati tasyārthasya yat pāramārthikaṃ rūpaṃ na tat
                        pratibhāsayatīti yāvat| saṃśayo+apyatadrūpapratiṣṭhitatvānmithyājñānam|
                        yathā sthāṇurvā puruṣo veti ||8|| 
 
 
 vikalpavṛttiṃ vyākhātumāha ---  
 
 
 śabdajñānānupātī vastuśūnyo vikalpaḥ ||samādhi 9|| 
 
 
 vṛttiḥ --- śabdajanitaṃ jñānaṃ śabdajñānaṃ| tadanupatituṃ śīlaṃ yasya saḥ
                        śabdajñānānupātī| vastunastathātvamanapekṣamāṇo yo+adhyavasāyaḥ sa vikalpa
                        ityucyate| yathā puruṣasya caitanyaṃ svarūpamiti| atra devadattasya kambala
                        iti śabdajanite jñāne ṣaṣṭhyā yo+adhyavasito bhedastamihāvidyamānamapi
                        samāropya pravartate+adhyavasāyaḥ| vastutastu caitanyameva puruṣaḥ ||9|| 
 
 
 nidrāṃ vyākhyātumāha ---  
 
 
 abhāvapratyayālambanā vṛttirnidrā ||samādhi 10|| 
 
 
 vṛttiḥ --- abhāvapratyaya ālambanaṃ yasyāḥ sā tathoktā| etaduktaṃ bhavati ---
                        yā santatamudriktatvāttamasaḥ samastaviṣayaparityāgena pravartate vṛttiḥ sā
                        nidrā| tasyāśca sukhamahamasvāpsamiti smṛtidarśanāt
                        smṛteścānubhavavyatirekeṇānupapattervṛttittvam ||10|| 
 
 
 smṛtiṃ vyākhyātumāha ---  
 
 
 anubhūtaviṣayāsampramoṣaḥ smṛtiḥ ||samādhi 11|| 
 
 
 vṛttiḥ --- pramāṇenānubhūtasya viṣayasya yo+ayamasampramoṣaḥ saṃskāradvāreṇa
                        buddhāvārohaḥ sā smṛtiḥ| tatra pramāṇaviparyayavikalpā jāgradavasthāḥ| tā
                        eva tadanubhavabalāt prakṣīyamāṇāḥ svapnaḥ  pā0 pratyakṣāyamāṇāḥ
                            svapnāḥ | nidrā tvasaṃvedyamānaviṣayā| smṛtiśca
                        pramāṇaviparyayavikalpanidrānimittaḥ ||11|| 
 
 
 evaṃ vṛttīrvyākhyāya sopāyaṃ nirodhaṃ vyākhyātumāha ---  
 
 
 abhyāsavairāgyābhyāṃ tannirodhaḥ ||samādhi 12|| 
 
 
 vṛttiḥ --- abhyāsavairāgye vakṣyamāṇalakṣaṇe tābhyāṃ
                        prakāśapravṛttiniyamarūpā yā vṛttayastāsāṃ nirodho bhavatītyuktaṃ bhavati|
                        tāsāṃ vinivṛttabāhyābhiniveśānāmantarmukhatayā svakāraṇa eva citte
                        śaktirūpatayā+avasthānam| tatra viṣayadoṣadarśanajena vairāgyeṇa
                        tadvaimukhyamutpādyate| abhyāsena ca sukhajanakaṃ
                        śāntapravāhapradarśanadvāreṇa dṛḍhasthairyamutpādyate| itthaṃ tābhyāṃ
                        bhavati cittavṛttinirodhaḥ ||12|| 
 abhyāsaṃ vyākhyātumāha ---  
 
 
 tatra sthitau yatno+abhyāsaḥ ||samādhi 13|| 
 
 
 vṛttiḥ --- vṛttirahitasya cittasya svarūpaniṣṭhaḥ pariṇāmaḥ sthitistasyāṃ
                        yatna utsāhaḥ punaḥpunastathātvena cetasi niveśanamabhyāsa ityucyate
                        ||13|| 
 
 
 tasyaiva viśeṣamāha ---  
 
 
 sa tu dīrghakālādaranairantaryasatkārāsevito dṛḍhabhūmiḥ ||samādhi 14|| 
 
 
 vṛttiḥ --- bahukālaṃ nairantaryeṇādarātiśayena ca sevyamāno dṛḍhabhūmiḥ
                        sthiro bhavati| dārḍhyāya prabhavatītyarthaḥ ||14|| 
 
 
 vairāgyasya lakṣaṇamāha ---  
 
 
 dṛṣṭānuśravikaviṣayavitṛṣṇasya vaśīkārasaṃjñā vairāgyam ||samādhi 15|| 
 
 
 vṛttiḥ --- dvividho hi viṣayo dṛṣṭa ānuśravikaśca| dṛṣṭa ihaivopalabhyamānaḥ
                        śabdādiḥ| devalokādāvānuśravikaḥ| anuśrūyate gurumukhādityanuśravo vedastata
                        āgata ānuśravikaḥ| tayordvayorapi viṣayayoḥ
                        pariṇāmavirasatvadarśanādvigatagardhasya yā vaśīkārasaṃjñā mamaite vaśyā
                        nāhameteṣāṃ vaśya iti yo+ayaṃ vimarśastadvairāgyamucyate ||15|| 
 
 
 tasyaiva viśeṣamāha ---  
 
 
 tatparaṃ puruṣakhyāterguṇavaitṛṣṇyam ||samādhi 16|| 
 
 
 vṛttiḥ --- tadvairāgyaṃ paraṃ prakṛṣṭaṃ prathamaṃ vairāgyaṃ viṣayaviṣayaṃ
                        dvitīyaṃ guṇaviṣayamutpannaguṇapuruṣavivekakhyātereva bhavati|
                        nirodhasamādheratyantānukūlatvāt ||16|| 
 
 
 evaṃ yogasya svarūpamuktvā samprajñātasvarūpabhedamāha ---  
 
 
 vitarkavicārānandāsmitārūpānugamātsamprajñātaḥ ||samādhi 17|| 
 
 
 vṛttiḥ --- samādhiriti śeṣaḥ| samyak saṃśayaviparyayarahitatvena prajñāyate
                        prakarṣeṇa jñāyate bhāvyasya rūpaṃ yena sa samprajñātaḥ
                        samādhirbhāvanāviśeṣaḥ| sa vitarkādibhedāccaturvidhaḥ --- savitarkaḥ
                        savicāraḥ sānandaḥ sāsmitaśca| bhāvanā bhāvyasya viṣayāntaraparihāreṇa
                        cetasi punaḥpunarniveśanam| bhāvyaṃ ca dvividham --- īśvarastattvāni ca|
                        tānyapi dvividhāni jaḍājaḍabhedāt| jaḍāni caturviṃśatiḥ| ajaḍaḥ puruṣaḥ|
                        tatra yadā mahābhūtānīndriyāṇi sthūlāni viṣayatvenādāya
                        pūrvāparānusandhānena śabdārthollekhasambhedena ca bhāvanā kriyate tadā
                        savitarkaḥ samādhiḥ| asminnevāvalambane
                        pūrvāparānusandhānaśabdollekhaśūnyatvena yadā bhāvanā pravartate tadā
                        nirvitarkaḥ| tanmātrāntaḥkaraṇalakṣaṇaṃ sūkṣmaviṣayamālambya tasya
                        deśakāladharmāvacchedena yadā bhāvanā tadā savicāraḥ| tasminnevāvalambane
                        deśakāladharmāvacchedaṃ vinā dharmimātrāvabhāsitvena bhāvanā kriyamāṇā
                        nirvicāra ityucyate| evaṃparyantaḥ samādhiḥ grāhyasamāpattiriti
                        vyapadiśyate| yadā tu rajastamoleśānuviddhamantaḥkaraṇasattvaṃ bhāvyate tadā
                        guṇabhāvāccitiśakteḥ sukhaprakāśamayasya sattvasya bhāvyamānasyodrekāt
                        sānandaḥ samādhirbhavati| tasminneva samādhau ye baddhadhṛtayastattvāntaraṃ
                        pradhānapuruṣarūpaṃ na paśyanti te vigatadehāhaṃkāratvādvidehaśabdavācyāḥ|
                        iyaṃ grahaṇasamāpattiḥ| tataḥ paraṃ
                        rajastamoleśānabhibhūtaśuddhasattvamālambanīkṛtya yā pravartate bhāvanā
                        tasyāṃ grāhyasya nyagbhāvāccitiśakterudrekāt sattāmātrāvaśeṣatvena samādhiḥ
                        sāsmita ityucyate| na cāhaṃkārāsmitayorabhedaḥ śaṅkanīyaḥ| yato
                        yatrāntaḥkaraṇamahamiti ullekhena viṣayān vedayate so+ahaṃkāraḥ|
                        yatrāntarmukhatayā pratilomapariṇāme prakṛtilīne cetasi sattāmātramavabhāti
                        sā+asmitā| asminneva samādhau ye kṛtaparitoṣāḥ paraṃ paramātmānaṃ puruṣaṃ na
                        paśyanti teṣāṃ cetasi svakāraṇe layamupāgate prakṛtilayā ityucyante| ye
                        paraṃ puruṣaṃ jñātvā bhāvanāyāṃ pravartante teṣāmiyaṃ
                        vivekakhyātirgrahītṛsamāpattirityucyate| tatra samprajñāte samādhau
                        catasro+avasthāḥ śaktirūpatayā+avatiṣṭhante| tatraikaikasyāstyāga
                        uttarottareti caturavastho+ayaṃ samprajñātaḥ samādhiḥ ||17||
                        asamprajñātamāha ---  virāmapratyayābhyāsapūrvaḥ saṃskāraśeṣo+anyaḥ  ||samādhi 18|| 
 
 
 vṛttiḥ --- viramyate+aneneti virāmo vitarkādicintātyāgaḥ| virāmaścāsau
                        pratyayaśceti virāmapratyayaḥ| tasyābhyāsaḥ paunaḥpunyena cetasi niveśanam|
                        tatra yā kācidvṛttirullasati tasyā neti netīti nairantaryeṇa paryudasanaṃ
                        virāmapratyayābhyāsaḥ| tatpūrvaḥ samprajñātasamādhiḥ|
                        saṃskāraśeṣo+anyastadvilakṣaṇo+ayamasamprajñāta ityarthaḥ| na tatra
                        kiñcidvedyam| asamprajñāto nirbījaḥ samādhiḥ| iha caturvidhaścittasya
                        pariṇāmaḥ --- vyutthānaṃ samādhiprārambha ekāgratā nirodhaśca| tatra
                        kṣiptamūḍhe cittabhūmī vyutthānam| vikṣiptā bhūmiḥ satvodrekāt
                        samādhiprārambhaḥ| niruddhaikāgrate ca paryantabhūmī| pratipariṇāmaṃ ca
                        saṃskārāḥ| tatra vyutthānajanitāḥ saṃskārāḥ samādhiprārambhajaiḥ saṃskāraiḥ
                        pratyāhanyante| tajjāścaikāgratājaiḥ| nirodhajanitairekāgratājā nirodhajāḥ
                        saṃskārāḥ svarūpaṃ ca hanyante| yathā suvarṇasaṃvalitaṃ dhmāyamānaṃ
                        sīsakamātmānaṃ suvarṇamalaṃ ca nirdahati| evamekāgratājanitān saṃskārān
                        nirodhajāḥ svātmānaṃ ca nirdahanti ||18|| 
 
 
 tadevaṃ yogasya svarūpaṃ bhedaṃ ca saṃkṣepeṇopāyāṃścābhidhāya
                        vistārarūpeṇopāyaṃ yogābhyāsapradarśanapūrvakamupakramate ---  
 
 
 bhavapratyayo videhaprakṛtilayānām ||samādhi 19|| 
 
 
 vṛttiḥ --- videhāḥ prakṛtilayāśca vitarkādibhūmikāsūtre (1|17) vyākhyātāḥ|
                        teṣāṃ samādhirbhavapratyayaḥ| bhavaḥ saṃsāraḥ sa eva pratyayaḥ kāraṇaṃ yasya
                        sa bhavapratyayaḥ| ayamarthaḥ --- ādhimātrāntarbhūtā eva te saṃsāre
                             āvirbhūtā eva saṃsāre te  tathāvidhasamādhibhājo bhavanti|
                        teṣāṃ paratattvā+adarśanādyogābhāso+ayam| ataḥ paratattvajñāne tadbhāvanāyāṃ
                        ca muktikāmena mahān yatno vidheya ityetadarthamupadiṣṭam ||19|| 
 
 
 tadanyeṣāntu ---  
 
 
 śraddhāvīryasmṛtisamādhiprajñāpūrvaka itareṣām ||samādhi 20|| 
 
 
 vṛttiḥ --- videhaprakṛtilayavyatiriktānāṃ śraddhādipūrvakaḥ śraddhādayaḥ
                        pūrve upāyā yasya sa śraddhādipūrvakaḥ| te ca śraddhādayaḥ
                        kramādupāyopeyabhāvena pravartamānāḥ samprajñātasamādherupāyatāṃ
                        pratipadyante| tatra śraddhā yogaviṣaye cetasaḥ prasādaḥ| vīryamutsāhaḥ|
                        smṛtiranubhūtāsampramoṣaḥ| samādhirekāgratā| prajñā prajñātavyavivekaḥ|
                        tatra śraddhāvato vīryaṃ jāyate yogaviṣaya utsāhavān bhavati| sotsāhasya ca
                        pāścātyāsu bhūmiṣu smṛtirutpadyate| tatsmaraṇācca cetaḥ samādhīyate|
                        samāhitacittaśca bhāvyaṃ samyagvivekena jānāti| ta ete samprajñātasya
                        samādherupāyāstasyābhyāsāt parācca vairāgyādbhavatyasamprajñātaḥ ||20|| 
 
 
 uktopāyavatāṃ yogināmupāyabhedādbhedānāha ---  
 
 
 tīvrasaṃvegānāmāsannaḥ ||samādhi 21|| 
 
 
 vṛttiḥ --- samādhilābha iti śeṣaḥ| saṃvegaḥ kriyāheturdṛḍhataraḥ saṃskāraḥ|
                        sa tīvro yeṣāmadhimātropāyānāṃ teṣāmāsannaḥ samādhilābhaḥ samādhiphalaṃ
                        cāsannaṃ bhavati| śīghrameva sampadyata ityarthaḥ ||21|| 
 
 
 ke te tīvrasaṃvegā ityāha ---  
 
 
 mṛdumadhyādhimātratvāttato+api viśeṣaḥ ||samādhi 22|| 
 
 
 vṛttiḥ --- tebhya upāyebhyo mṛdvādibhedabhinnebhya upāyavatāṃ viśeṣo bhavati|
                        mṛdurmadhyo+adhimātra ityupāyabhedāḥ| te pratyekaṃ
                        mṛdusaṃvegamadhyasaṃvegatīvrasaṃvegabhedāt tridhā| tadbhedena ca nava yogino
                        bhavanti --- mṛdūpāyo mṛdusaṃvego madhyasaṃvegastīvrasaṃvegaśca| madhyopāyo
                        mṛdusaṃvego madhyasaṃvegastīvrasaṃvegaśca| adhimātropāyo mṛdusaṃvego
                        madhyasaṃvegastīvrasaṃvegaśca| adhimātra upāye tīvre saṃvege ca mahān yatnaḥ
                        kartavya iti bhedopadeśaḥ ||22||  
 idānīmetadupāyavilakṣaṇaṃ sugamamupāyāntaraṃ darśayitumāha --- 
 
 
 īśvarapraṇidhānādvā ||samādhi 23|| 
 
 
 vṛttiḥ --- īśvaro vakṣyamāṇalakṣaṇaḥ| tatra praṇidhānaṃ bhaktiviśeṣo
                        viśiṣṭamupāsanaṃ sarvakriyāṇāṃ tatrārpaṇam| viṣayasukhādikaṃ phalamanicchan
                        sarvāḥ kriyāstasmin paramagurāvarpayati| tatpraṇidhānaṃ
                        samādhestatphalalābhasya ca prakṛṣṭa upāyaḥ ||23|| 
 īśvarasya praṇidhānāt samādhilābha ityuktam| tatreśvarasya svarūpaṃ pramāṇaṃ
                        prabhāvaṃ vācakamupāsanākramaṃ tatphalaṃ ca krameṇa vaktumāha ---  
 
 
 kleśakarmavipākāśayairaparāmṛṣṭaḥ puruṣaviśeṣa īśvaraḥ ||samādhi 24|| 
 
 
 vṛttiḥ --- kliśnantīti kleśā avidyādayo vakṣyamāṇāḥ|
                        vihitaniṣiddhavyāmiśrarūpāṇi karmāṇi| vipacyanta iti vipākāḥ karmaphalāni
                        jātyāyurbhogāḥ| āphalavipākāccittabhūmau śerata ityāśayo
                        vāsanākhyasaṃskāraḥ| tairaparāmṛṣṭastriṣvapi kāleṣu na saṃspṛṣṭaḥ|
                        puruṣaviśeṣo+anyebhyaḥ puruṣebhyo viśiṣyate iti viśeṣa īśvaraḥ īśanaśīla
                        icchāmātreṇa sakalajagaduddharaṇakṣamaḥ| yadyapi sarveṣāmātmaṇāṃ
                        kleśādisparśo nāsti tathāpi cittagatāsteṣāmupadiśyante| yathā yoddhṛgato
                        jayaparājayau svāminaḥ| asya tu triṣvapi kāleṣu tathāvidho+api
                        kleśādiparāmarśo nāsti| ataḥ savilakṣaṇa eva bhagavānīśvaraḥ| tasya ca
                        tathāvidhamaiśvaryamanādeḥ sattvotkarṣāt| tasya sattvotkarṣasya
                        prakṛṣṭājjñānādeva| na cānayorjñānaiśvaryayoritaretarāśrayatvaṃ
                        parasparānapekṣatvāt| te dve jñānaiśvarye īśvarasattve vartamāne anādibhūte
                        tena tathāvidhena sattvena tasyānādireva sambandhaḥ|
                        prakṛtipuruṣasaṃyogaviyogayorīśvarecchāvyatirekeṇānupapatteḥ| yathetareṣāṃ
                        prāṇināṃ sukhaduḥkhamohātmakatayā pariṇataṃ cittaṃ nirmale sāttvike
                        dharmānuprakhye pratisaṅkrāntaṃ cicchāyāsaṃkrānte saṃvedyaṃ bhavati
                        naivamīśvarasya| tasya kevala eva sāttvikaḥ pariṇāma
                        utkarṣavānanādisambandhena bhogyatayā vyavasthitaḥ| ataḥ
                        puruṣāntaravilakṣaṇatayā sa eva īśvaraḥ| muktātmanāntu punaḥpunaḥ
                        kleśādiyogastaistaiḥ śāstroktairupāyairnivartitaḥ| asya punaḥ sarvadaiva
                        tathāvidhatvānna muktātmatulyatvam| na ceśvarāṇāmanekatvam| teṣāṃ tulyatve
                        bhinnābhiprāyatvāt kāryasyaivānupapatteḥ| utkarṣāpakarṣayuktatve ya
                        evotkṛṣṭaḥ sa eveśvarastatraiva kāṣṭhāprāptatvādaiśvaryasya ||24|| 
 
 
 evamīśvarasya svarūpamabhidhāya pramāṇamāha ---  
 
 
 tatra niratiśayaṃ sārvajñyabījam ||samādhi 25|| 
 
 
 vṛttiḥ --- tasmin bhagavati sarvajñatvasya
                        yadbījamatītānāgatādigrahaṇasyālpatvaṃ mahatvaṃ ca mūlatvādbījamiva bījam|
                        tat tatra niratiśayaṃ kāṣṭhāṃ prāptam| dṛṣṭā hyalpatvamahatvādīnāṃ dharmāṇāṃ
                        sātiśayānāṃ kāṣṭhāprāptiḥ| yathā paramāṇāvalpatvasyākāśe paramamahatvasya|
                        evaṃ jñānādayo+api cittadharmāstāratamyena paridṛśyamānāḥ
                        kvacinniratiśayatāmāsādayanti| yatra caite niratiśayāḥ sa īśvaraḥ| yadyapi
                        sāmānyamātre+anumānasya paryavasitatvānna viśeṣāvagatiḥ sambhavati tathāpi
                        śāstrādasya sarvajñatvādayo viśeṣā avagantavyāḥ| tasya svaprayojanābhāve
                        kathaṃ prakṛtipuruṣayoḥ saṃyogaviyogāvāpādayatīti nā+a+aśaṅkanīyaṃ tasya
                        kāruṇikatvādbhūtānugraha eva prayojanam| kalpapralayamahāpralayeṣu niḥśeṣān
                        saṃsāriṇa uddhariṣyāmīti tasyādhyavasāyaḥ| yadyasyeṣṭaṃ tattasya
                        prayojanamiti ||25|| 
 
 
 evamīśvarasya pramāṇamabhidhāya prabhāvamāha ---  
 
 
 sa pūrveṣāmapi guruḥ kālenānavacchedāt ||samādhi 26|| 
 
 
 vṛttiḥ --- ādyānāṃ sraṣṭṝṇāṃ brahmādīnāmapi sa gururupadeṣṭā yataḥ sa kālena
                        nāvacchidyate+anāditvāt| teṣāṃ brahmādīnāṃ punarādimattvādasti
                        kālenāvacchedaḥ ||26|| 
 
 
 evaṃ prabhāvamuktvopāsanopayogāya vācakamāha ---  
 
 
 tasya vācakaḥ praṇavaḥ ||samādhi 27|| 
 
 
 vṛttiḥ --- itthamuktasvarūpasyeśvarasya vācako+abhidhāyakaḥ prakarṣeṇa nūyate
                        stūyate+aneneti nauti stautīti vā praṇava oṃkāraḥ| tayośca
                        vācyavācakalakṣaṇaḥ sambandho nityaḥ saṃketena prakāśyate na tu kenacit
                        kriyate| yathā pitāputrayorvidyamāna eva sambandho+asyāyaṃ pitā+asyāyaṃ
                        putra iti kenacit prakāśyate ||27|| 
 
 
 upāsanamāha ---  
 
 
 tajjapastadarthabhāvanam ||samādhi 28|| 
 
 
 vṛttiḥ --- tasya sārdhatrimātrikasya praṇavasya japo yathāvaduccāraṇaṃ
                        tadvācyasya ceśvarasya bhāvanaṃ punaḥpunaścetasi niveśanamekāgratāyā upāyaḥ|
                        ataḥ samādhisiddhaye yoginā praṇavo japyastadartha īśvaraśca bhāvanīya
                        ityuktaṃ bhavati ||28|| 
 
 
 upāsanāyāḥ phalamāha --- 
 
 
 tataḥ pratyakcetanā+adhigamo+apyantarāyābhāvaśca ||samādhi 29|| 
 
 
 vṛttiḥ --- tasmājjapāttadarthabhāvanāyāśca yoginaḥ pratyakcetanā+adhigamo
                        bhavati| viṣayaprātikūlyena svāntaḥkaraṇābhimukhamañcati yā cetanā dṛkśaktiḥ
                        sā pratyakcetanā tadadhigamo jñānaṃ bhavatītyarthaḥ| antarāyā vakṣyamāṇāḥ|
                        teṣāmabhāvaḥ śaktipratibandho+api bhavati ||29|| 
 atha ke+antarāyā ityāśaṅkāyāmāha --- 
 
 
 vyādhistyānasaṃśayapramādālasyāviratibhrāntidarśanālabdhabhūmikatvānavasthitatvāni
                        cittavikṣepāste+antarāyāḥ ||samādhi 30|| 
 
 
 vṛttiḥ --- navaite rajastamobalāt pravartamānāścittasya vikṣepā bhavanti|
                        tairekāgratāvirodhibhiścittaṃ vikṣipyata ityarthaḥ| tatra
                        vyādhirdhātuvaiṣamyanimitto jvarādiḥ| styānamakarmaṇyatā cittasya|
                        ubhayakoṭyālambanaṃ jñānaṃ saṃśayaḥ --- yogaḥ sādhyo na veti|
                        pramādo+anavadhānatā samādhisādhaneṣvaudāsīnyam| ālasyaṃ
                        kāyacittayorgurutvaṃ yogaviṣaye pravṛttyabhāvahetuḥ| aviratiścittasya
                        viṣayasamprayogātmā gardhaḥ| bhrāntidarśanaṃ śuktikāyāṃ
                        rajatavadviparyayajñānam| alabdhabhūmikatvaṃ kutaścinnimittāt
                        samādhibhūmeralābho+asamprāptiḥ| anavasthitattvaṃ labdhāyāmapi bhūmau
                        cittasya tatrāpratiṣṭhā| ta ete samādherekāgratāyā yathāyogaṃ
                        pratipakṣatvādantarāyā ityucyate ||30||  
 
 
 cittavikṣepakārakānanyānapyantarāyān pratipādayitumāha ---  
 
 
 duḥkhadaurmanasyāṅgamejayatvaśvāsapraśvāsā vikṣepasahabhuvaḥ ||samādhi
                        31|| 
 
 
 vṛttiḥ --- kutaścinnimittādutpanneṣu vikṣepeṣu ete duḥkhādayaḥ pravartante|
                        tatra duḥkhaṃ cittasya rajasaḥ pariṇāmo bādhanālakṣaṇo yadbādhāt
                        prāṇinastadupaghātāya pravartante| daurmanasyaṃ bāhyābhyantaraiḥ
                        kāraṇairmanaso dauḥsthyam| aṅgamejayatvaṃ sarvāṅgīno
                        vepathurāsanamanaḥsthairyasya bādhakaḥ| prāṇo yadbāhyaṃ vāyumācāmati sa
                        śvāsaḥ, yat kauṣṭhyaṃ vāyuṃ niḥśvasiti sa praśvāsaḥ| ete vikṣepaiḥ saha
                        pravartamānā yathoditābhyāsavairāgyābhyāṃ niroddhavyā ityeṣāmupadeśaḥ
                        ||31|| 
 
 
 sopadravavikṣepapratiṣedhārthamupāyāntaramāha ---  
 
 
 tatpratiṣedhārthamekatattvābhyāsaḥ ||samādhi 32|| 
 
 
 vṛttiḥ --- teṣāṃ vikṣepāṇāṃ pratiṣedhārthamekasmin kasmiṃścidabhimate
                        tattve+abhyāsaścetasaḥ punaḥpunarniveśanaṃ kāryaḥ| yadbalāt
                        pratyuditāyāmekāgratāyāṃ te vikṣepāḥ praṇāśamupayānti ||32||  
 
 
 idānīṃ cittasaṃskārāpādakaparikarmakathanamupāyāntaramāha ---  
 
 
 maitrīkaruṇāmuditopekṣāṇāṃ sukhaduḥkhapuṇyāpuṇyaviṣayānāṃ
                        bhāvanātaścittaprasādanam ||samādhi 33|| 
 
 
 vṛttiḥ --- maitrī sauhārdam| karuṇā kṛpā| muditā harṣaḥ| upekṣaudāsīnyam| etā
                        yathākramaṃ sukhiteṣu duḥkhiteṣu puṇyavatsvapuṇyavatsu ca vibhāvayet|
                        tathāhi --- sukhiteṣu sādhuṣu eṣāṃ sukhitvamiti maitrīṃ kuryānna tu īrṣyām|
                        duḥkhiteṣu kathaṃ nu nāmaiṣāṃ duḥkhanivṛttiḥ syāditi kṛpāmeva kuryānna
                        tāṭasthyam| puṇyavatsu puṇyānumodanena harṣameva kuryānna tu kimete
                        puṇyavanta iti vidveṣam| apuṇyavatsu caudāsīnyameva bhāvayennānumodanaṃ na
                        vā dveṣam| sūtre sukhaduḥkhādiśabdaistadvantaḥ pratipāditāḥ| tadevaṃ
                        maitryādiparikarmaṇā citte prasīdati sukhena samādherāvirbhāvo bhavati|
                        parikarma caitadbāhyaṃ karma| yathā gaṇite miśrakādivyavahāro
                        gaṇitaniṣpattaye saṃkalitādikarmopakārakatvena pradhānakarmaniṣpattaye
                        bhavatyevaṃ dveṣarāgādipratipakṣabhūtamaitryādibhāvanayā samutpāditaprasādaṃ
                        cittaṃ samprajñātādisamādhiyogyaṃ sampadyate| rāgadveṣāveva mukhyatayā
                        vikṣepamutpādayataḥ| tau cet samūlamunmūlitau syātāṃ tadā prasannatvānmanaso
                        bhavatyekāgratā ||33|| 
 
 
 upāyāntaramāha ---  
 
 
 pracchardanavidhāraṇābhyāṃ vā prāṇasya ||samādhi 34|| 
 
 
 vṛttiḥ --- pracchardanaṃ kauṣṭyasya vāyoḥ prayatnaviśeṣānmātrāpramāṇena
                        bahirniḥsāraṇam| mātrāpramāṇenaiva prāṇasya vāyorbahirgativicchedo
                        vidhāraṇā| sā ca dvābhyāṃ prakārābhyāṃ bāhyasyābhyantarāpūraṇena pūritasya
                        vā tatraiva nirodhena| tadevaṃ recakapūrakakumbhakastrividhaḥ
                        prāṇāyāmaścittasya sthitimekāgratāyāṃ nibadhnāti sarvāsāmindriyavṛttīnāṃ
                        prāṇavṛttipūrvakatvāt| manaḥprāṇayośca
                        svavyāpāraparasparamekayogakṣematvājjīyamāṇaḥ prāṇaḥ
                        samastendriyavṛttinirodhadvāreṇa cittasyaikāgratāyāṃ prabhavati|
                        samastadoṣakṣayakāritvaṃ cāsyāgame śrūyate| doṣakṛtāśca sarvā
                        vikṣepavṛttayaḥ| ato doṣanirharaṇadvāreṇāpyasyaikāgratāyāṃ sāmarthyam
                        ||34|| 
 
 
  idānimupāyāntarapradarśanopakṣepeṇa samprajñātasya samādheḥ pūrvāṅgaṃ
                        kathayati ---  
 
 
 viṣayavatī vā pravṛtirutpannā sthitinibandhinī ||samādhi 35|| 
 
 
 vṛttiḥ --- manasa iti vākyaśeṣaḥ| viṣayā gandharasarūpasparśaśabdāste
                        vidyante phalatvena yasyāḥ sā viṣayavatī pravṛttirmanasaḥ sthairyaṃ karoti|
                        tathāhi nāsāgre cittaṃ dhārayato divyagandhasaṃvidupajāyate| tādṛśya eva
                        jihvāgre rasasaṃbit| tālvagre rūpasaṃvit| jihvāmadhye sparśasaṃvit|
                        jihvāmūle śabdasaṃvit| tadevaṃ tattadindriyadvāreṇa tasmiṃstasminviṣaye
                        divye jāyamānā saṃviccittasyaikāgratāyā heturbhavati| asti yogasya phalamiti
                        yoginaḥ samāśvāsotpādanāt ||35|| 
 
 
 evamvidhamevopāyāntaramāha ---  
 
 
 viśokā vā jyotiṣmatī ||samādhi 36|| 
 
 
 vṛttiḥ --- pravṛttirutpannā cittasya sthitinibandhinīti vākyaśeṣaḥ|
                        jyotiḥśabdena sāttvikaḥ prakāśa ucyate| sa praśasto bhūyānatiśayavāṃśca
                        vidyate yasyāḥ sā jyotiṣmatī pravṛttiḥ| viśokā vigataḥ
                        sukhamayasattvābhyāsavaśācchoko rajaḥpariṇāmo yasyāḥ sā viśokā cetasaḥ
                        sthitinibandhinī| ayamarthaḥ --- hṛtpadmasampūṭamadhye
                        praśāntakallolakṣīrodadhiprakhyaṃ cittasya sattvaṃ bhāvayataḥ prajñālokāt
                        sarvavṛttikṣaye cetasaḥ sthairyamutpadyate ||36||  
 upāyāntarapradarśanadvāreṇa samprajñātasamādherviṣayaṃ darśayati ---  
 
 
 vītarāgaviṣayaṃ vā cittam ||samādhi 37||  
 
 
 vṛttiḥ --- manasaḥ sthitinibandhanaṃ bhavatīti śeṣaḥ| vītarāgaḥ
                        parityaktaviṣayābhilāṣastasya yaccittaṃ parihṛtakleśaṃ tadālambanīkṛtaṃ
                        cetasaḥ sthitiheturbhavati ||37|| 
 evaṃvidhamupāyāntaramāha ---  
 
 
 svapnanidrājñānālambanaṃ vā ||samādhi 38|| 
 
 
 vṛttiḥ --- pratyastamitabāhyendriyavṛttermanomātreṇaiva yatra
                        bhoktṛtvamātmanaḥ sa svapnaḥ| nidrā pūrvoktalakṣaṇā| tadālambanaṃ
                        svapnālambanaṃ nidrālambanaṃ vā jñānamālambyamānaṃ cetasaḥ sthitiṃ karoti
                        ||38||  
 
 
 nānārucitvāt prāṇināṃ yasmin kasmiṃścidvastuni yoginaḥ śraddhā bhavati| tasya
                        dhyānenāpīṣṭasiddhiriti pratipādayitumāha ---  
 
 
 yathābhimatadhyānādvā ||samādhi 39||  
 
 
 vṛttiḥ --- yathābhiprete vastuni bāhye candrādāvabhyantare nāḍicakrādau vā
                        bhāvyamāne cetaḥ sthirībhavati ||39||  
 
 
 evamupāyān pradarśya phaladarśanāyāha ---  
 
 
 paramāṇuparamamahattvānto+asya vaśīkāraḥ ||samādhi 40||  
 
 
 vṛttiḥ --- ebhirupāyaiścittasya sthairyaṃ bhāvayato yoginaḥ
                        sūkṣmaviṣayabhāvanādvāreṇa paramāṇvanto vaśīkāro+apratighātarūpo jāyate| na
                        kvacit paramāṇuparyante sūkṣme viṣaye+asya manaḥ pratihanyate ityarthaḥ|
                        evaṃ sthūlamākāśādiparamamahatvaparyantaṃ bhāvayato na kvaciccetasaḥ
                        pratighāta utpadyate sarvatra svātantryaṃ bhavatītyarthaḥ ||40|| 
 evamebhirupāyaiḥ saṃskṛtasya cetasaḥ kīdṛgrūpaṃ bhavatītyāha ---  
 
 
 kṣīṇavṛtterabhijātasyeva maṇergrahītṛgrahaṇagrāhyeṣu tatsthatadañjanatā
                        samāpattiḥ ||samādhi 41|| 
 
 
 vṛttiḥ --- kṣīṇā vṛttayo yasya sa kṣīṇavṛttistasya
                        grahītṛgrahaṇagrāhyeṣvātmendriyaviṣayeṣu tatsthatadañjanatā
                        samāpattirbhavati| tatsthatvaṃ tatraikāgratā| tadañjanatā tanmayatvam|
                        kṣīṇabhūte citte viṣayasya bhāvyamānasyaivotkarṣaḥ| tathāvidhā
                        samāpattistadrūpaḥ pariṇāmo bhavatītyarthaḥ| dṛṣṭāntamāhā+abhijātasyeva
                        maṇeriti| yathā+abhijātasya nirmalasphaṭikamaṇestattadupādhivaśāt
                        tattadrūpāpattirevaṃ nirmalasya cittasya
                        tattadbhāvanīyavastūparāgāttattadrūpāpattiḥ| yadyapi grahītṛgrahaṇagrāhyeṣu
                        ityuktaṃ tathāpi bhūmikākramavaśādgrāhyagrahaṇagrahītṛṣu iti bodhyam| yataḥ
                        prathamaṃ grāhyaniṣṭha eva samādhistato grahaṇaniṣṭhastato+asmitāmātrarūpo
                        grahītṛniṣṭhaḥ kevalasya puruṣasya grahīturbhāvyatvāsambhavāt| tataśca
                        sthūlasūkṣmagrāhyoparaktaṃ cittaṃ tatra samāpannaṃ bhavati| evaṃ grahaṇe
                        grahītari ca samāpannaṃ bodhyavyam ||41||  
 
 
 idānīmuktāyā eva samāpatteścāturvidhyamāha ---  
 
 
 śabdārthajñānavikalpaiḥ saṅkīrṇā savitarkā samāpattiḥ ||samādhi 42|| 
 
 
 vṛttiḥ --- śrotrendiyagrāhyaḥ sphoṭarūpo vā śabdaḥ| artho jātyādiḥ| jñānaṃ
                        sattvapradhānā buddhivṛttiḥ| vikalpa uktalakṣaṇaḥ| taiḥ saṃkīrṇāḥ| yasyāmete
                        śabdādayastrayaḥ parasparādhyāsena vikalparūpeṇa pratibhāsante gauriti śabdo
                        gaurityartho gauriti jñānamityanenākāreṇa sā savitarkā samāpattirucyate
                        ||42||  
 
 
 uktalakṣaṇaviparītāṃ nirvitarkāmāha ---  
 
 
 smṛtipariśuddhau svarūpaśūnyevā+arthamātranirbhāsā nirvitarkā ||samādhi
                        43|| 
 
 
 vṛttiḥ --- śabdārthasmṛtipravilaye sati
                        pratyuditaspaṣṭagrāhyākārapratibhāsatayā nyagbhūtajñānāṃśatvena
                        svarūpaśūnyeva nirvitarkā samāpattiḥ ||43|| 
 
 
 bhedāntaraṃ pratipādayitumāha ---  
 
 
 etayaiva savicārā nirvicārā ca sūkṣmaviṣayā vyākhyātā ||samādhi 44|| 
 
 
 vṛttiḥ --- etayaiva savitarkayā nirvitarkayā ca samāpatyā savicārā nirvicārā
                        ca vyākhyātā| kīdṛśī| sūkṣmaviṣayā sūkṣmastanmātrendriyādirviṣayo yasyāḥ sā
                        tathoktā| etena pūrvasyāḥ sthūlaviṣayatvaṃ pratipāditaṃ bhavati| sā hi
                        mahābhūtendriyālambanā| śabdārthaviṣayatvena śabdārthavikalpasahitatvena
                        deśakāladharmādyavacchinnaḥ sūkṣmo+arthaḥ pratibhāti yasyāṃ sā savicārā|
                        deśakāladharmādirahito dharmimātratayā sūkṣmārthastanmātrendriyarūpaḥ
                        pratibhāti yasyāṃ sā nirvicārā ||44|| 
 
 
 asyā eva sūkṣmaviṣayāyāḥ kimparyantaḥ sūkṣmaviṣaya ityāha ---  
 
 
 sūkṣmaviṣayatvaṃ cāliṅgaparyavasānam ||samādhi 45|| 
 
 
 vṛttiḥ --- savicāranirvicārayoḥ samāpattyoryat sūkṣmaviṣayatvamuktaṃ
                        tadaliṅgaparyavasānam| na kvacillīyate na vā kiñcilliṅgati gamayatītyaliṅgaṃ
                        pradhānam| tatparyantaṃ sūkṣmaviṣayatvam| tathāhi --- guṇānāṃ pariṇāme
                        catvāri parvāṇi --- viśiṣṭaliṅgamaviśiṣṭaliṅgaṃ liṅgamātramaliṅgaṃ ceti|
                        viśiṣṭaliṅgaṃ bhūtendriyāṇi| aviśiṣṭaliṅgāṃ tanmātrāntaḥkaraṇāni|
                        liṅgamātraṃ buddhiḥ| aliṅgam pradhānamiti| nātaḥ paraṃ sūkṣmamastītyuktaṃ
                        bhavati ||45||  
 
 
 etāsāṃ samāpattīnāṃ prakṛte prayojanamāha ---  
 
 
 tā eva sabījaḥ samādhiḥ ||samādhi 46|| 
 
 
 vṛttiḥ --- tā evoktalakṣanāḥ samāpattayaḥ sabījaḥ saha bījenālambanena
                        vartata iti sabījaḥ samprajñātaḥ samādhirucyate sarvāsāṃ sālambanatvāt
                        ||46|| 
 
 
 athetarāsāṃ samāpattīnāṃ nirvicāraphalatvānnirvicārāyāḥ phalamāha ---  
 
 
 nirvicāravaiśāradye+adhyātmaprasādaḥ ||samādhi 47|| 
 
 
 vṛttiḥ --- nirvicāratvaṃ vyākhyātam (1|44)| vaiśāradyaṃ nairmalyam|
                        savitarkāṃ sthūlaviṣayāmapekṣya nirvitarkāyāḥ prādhānyam| tato+api
                        sūkṣmaviṣayāyāḥ savicārāyāḥ| tato+api nirvicārāyāḥ| tasyāstu
                        nirvikalparūpāyāḥ prakṛṣṭābhyāsavaśādvaiśāradye nairmalye
                        satyadhyātmaprasādaḥ samupajāyate| cittaṃ kleśavāsanārahitaṃ
                        sthitipravāhayogyaṃ bhavati| etadeva cittasya vaiśāradyaṃ yat sthitau
                        dārḍhyam ||47  
 
 
 tasmin sati kiṃ bhavatītyāha ---  
 
 
 ṛtambharā tatra prajñā ||samādhi 48||  
 
 
 vṛttiḥ --- ṛtaṃ satyaṃ vibharti kadācidapi na viparyayeṇācchādyate sā
                        ṛtambharā prajñā tasmin bhavatītyarthaḥ| tasmācca prajñālokāt sarvaṃ
                        yathāvat paśyan yogī prakṛṣṭaṃ yogaṃ prāpnoti ||48|| 
 
 
 asyāḥ prajñāntarādvailakṣaṇyamāha ---  
 
 
 śrutānumānaprajñābhyāmanyaviṣayā viśeṣārthatvāt ||samādhi 49|| 
 
  prajñābhyāṃ sāmānyaviṣayā iti pāṭho+api dṛśyate|  
 
 vṛttiḥ --- śrutamāgamajñānam| anumānamuktalakṣaṇam (1|7)| tābhyāṃ yā jāyate
                        prajñā sā sāmānyaviṣayā| na hi śabdaliṅgayorindriyavadviśeṣapratipattau
                        sāmarthyam| iyaṃ punaḥ nirvicāravaiśāradyasamudbhavā prajñā tābhyāṃ
                        vilakṣaṇā viśeṣaviṣayatvāt| asyāṃ hi prajñāyāṃ
                        sūkṣmavyavahitaviprakṛṣṭānāmapi viśeṣaḥ sphuṭenaiva rūpeṇa bhāsate|
                        atastasyāmeva yoginā paraḥ prayatnaḥ kartavya ityupadiṣṭaṃ bhavati
                        ||49|| 
 asyāḥ prajñāyāḥ phalamāha ---  
 
 
 tajjaḥ saṃskāro+anyasaṃskārapratibandhī||samādhi 50|| 
 
 
 vṛttiḥ --- tayā prajñayā janito yaḥ saṃskāraḥ so+anyān saṃskārān vyutthānajān
                        samādhijāṃśca saṃskārān pratibadhnāti svakāryakaraṇākṣamān karotītyarthaḥ|
                        yatastattvarūpatayā+anayā janitāḥ saṃskārā
                        balavatvādatattvarūpaprajñājanitān saṃskārān bādhituṃ śaknuvanti| atastāmeva
                        prajñāmabhyasedityuktaṃ bhavati ||50|| 
 
 
 evaṃ samprajñātasamādhimabhidhāyāsamprajñātaṃ vaktumāha ---  
 
 
 tasyāpi nirodhe sarvanirodhānnirbījaḥ samādhiḥ ||samādhi 51|| 
 
 
 vṛttiḥ --- tasyāpi samprajñātasya nirodhe vilaye sati sarvāsāṃ cittavṛttīnāṃ
                        kāraṇe pravilayādyā saṃskāramātrādvṛttirudeti tasyāṃ neti neti kevalaṃ
                        paryudasanānnirbījaḥ samādhirbhavati yasmin sati puruṣaḥ svarūpaniṣṭhaḥ
                        śuddho bhavati ||51|| 
 
 
 tadatrādhikṛtasya yogasya lakṣaṇaṃ cittavṛttinirodhapadānāṃ
                        vyākhyānamabhyāsavairāgyalakṣaṇasyopāyadvayasya svarūpaṃ bhedaṃ cābhidhāya
                        samprajñātāsamprajñātabhedena yogasya mukhyāmukhyabhedamuktvā
                        yogābhyāsapradarśanapūrvakaṃ vistāreṇopāyān pradarśya
                        sugamopāyapradarśanaparatayā īśvarasya svarūpapramāṇaprabhāvavācakopāsanāni
                        tatphalāni ca nirṇīya cittavikṣepāṃstattatsahabhuvaśca duḥkhādīn vistareṇa
                        ca tatpratiṣedhopāyānekatvābhyāsamaitryādiprāṇāyāmādīn
                        samprajñātāsamprajñātapūrvāṅgabhūtaviṣayavatī
                        pravṛttirityādīnākhyāyopasaṃhāradvāreṇa ca samāpattiṃ lakṣaṇaphalasahitāṃ
                        svasvaviṣayasahitāṃ coktvā samprajñātāsamprajñātayorupasaṃhāramabhidhāya
                        sabījapūrvakanirbījasamādhirabhihita iti vyākṛto yogapādaḥ|  
 
 dhāreśvarabhojadevaviracitāyāṃ rājamārtaṇḍābhidhāyāṃ pātañjalavṛttau
                    samādhipādaḥ ||1|| iti samādhipādaḥ ||1|| 
 
 
 
                Sādhanapāda
                  atha sādhanapādaḥ ||2|| 
 
 te te duṣprāpayogarddhisiddhaye yena darśitāḥ| upāyāḥ sa
                        jagannāthastryakṣo+astu prārthitāptaye|| tadevaṃ prathame pāde
                        samāhitacittasya sopāyaṃ yogamabhidhāya vyutthitacittasyāpi
                        kathamupāyābhyāsapūrvako yogaḥ svāsthyamupayātīti
                        tatsādhanānuṣṭhānapratipādanāya kriyāyogamāha --- 
 
 
 tapaḥ svādhyāyeśvarapraṇidhānāni kriyāyogaḥ ||sādhana 1|| 
 
 
 vṛttiḥ --- tapaḥ śāstrāntaropadiṣṭaṃ kṛcchracāndrāyaṇādi| svādhyāyaḥ
                        praṇavapūrvāṇāṃ mantrāṇāṃ japaḥ| īśvarapranidhānaṃ sarvakriyāṇāṃ tasmin
                        paramagurau phalanirapekṣatayā samarpaṇam| etāni kriyāyoga ityucyate
                        ||1|| 
 sa kimarthamityāha --- 
 
 
 samādhibhāvanārthaḥ kleśatanūkaraṇārthaśca ||sādhana 2|| 
 
 
 vṛttiḥ --- kleśā vakṣyamāṇāsteṣāṃ tanūkaraṇaṃ svakāryakaraṇapratibandhaḥ|
                        samādhiruktalakṣaṇaḥ (1|17)| tasya bhāvanā cetasi punaḥpunarniveśanaṃ
                        sā+arthaḥ prayojanaṃ yasya sa tathoktaḥ| etaduktaṃ bhavati --- ete
                        tapaḥprabhṛtayo+abhyasyamānāścittagatānavidyādīn kleśān śithilīkurvantaḥ
                        samādherupakārakatāṃ bhajante| tasmāt prathamaṃ kriyāyogavidhānapareṇa
                        yoginā bhavitavyamityupadiṣṭam ||2|| 
 
 
 kleśatanūkaraṇārtha ityuktam| tatra ke kleśā ityāha ---  
 
 
 avidyā+asmitārāgadveṣābhiniveśāḥ kleśāḥ ||sādhana 3|| 
 
 
 vṛttiḥ --- avidyādayāḥ vakṣyamāṇalakṣaṇāḥ pañca| te bādhanālakṣaṇaṃ
                        paritāpamupajanayantaḥ kleśaśabdavācyā bhavanti| te hi cetasi pravartamānāḥ
                        saṃskāralakṣaṇaṃ guṇapariṇāmaṃ draḍhayanti ||3|| 
 
 
 satyapi sarveṣāṃ tulyakleśatve mūlabhūtatvādavidyāyāḥ prādhānyaṃ
                        pratipādayitumāha ---  
 
 
 avidyā kṣetramuttareṣāṃ prasuptatanuvicchinnodārāṇām ||sādhana 4|| 
 
 
 vṛttiḥ --- avidyā moho+anātmanyātmābhimāna iti yāvat| sā kṣetraṃ
                        prasavabhūmiruttareṣāmasmitādīnāṃ pratyekaṃ prasuptatanvādibhedena
                        caturvidhānām| ato yatrāvidyā viparyayajñānarūpā śithilībhavati tatra
                        kleśānāmasmitādīnāṃ nodbhavo dṛśyate| viparyayajñānasadbhāve ca
                        teṣāmudbhavadarśanāt sthitameva mūlatvamavidyāyāḥ|
                        prasuptatanuvicchinnodārāṇāmiti| tatra ye kleśāścittabhūmau sthitāḥ
                        prabodhakābhāve svakāryaṃ nārabhante te prasuptā ityucyante| yathā
                        bālāvasthāyāṃ bālasya hi vāsanārūpāḥ sthitā api kleśāḥ
                        prabodhakasahakāryabhāve nābhivyajyante| te tanavo ye
                        svasvapratipakṣabhāvanayā śithilīkṛtakāryasampādanaśaktayo
                        vāsanā+avaśeṣatayā cetasyavasthitāḥ prabhūtāṃ sāmagrīmantareṇa
                        svakāryamārabdhumakṣamā yathā+abhyāsavato yoginaḥ| te vicchinnā ye
                        kenacidbalavatā kleśenābhibhūtaśaktayastiṣṭhanti yathā dveṣāvasthāyāṃ rāgo
                        rāgāvasthāyāṃ vā dveṣaḥ| na hyanayoḥ parasparaviruddhayoryugapat
                        sambhavo+asti| te udārā ye prāptasahakārisannidhayaḥ svaṃ svaṃ
                        kāryamabhinirvartayanti yathā sadaiva yogaparipanthino vyutthānadaśāyām|
                        eṣāṃ pratyekaṃ caturvidhānāmapi mūlabhūtatvena sthitā+apyavidyā+anvayitvena
                        pratīyate| na hi kvacidapi kleśānāṃ viparyayānvayanirapekṣāṇāṃ
                        svarūpamupalabhyate| tasmāt  pā0 tasyāṃ ca 
                        mithyājñānarūpāyāmavidyāyāṃ samyagjñānena nivartitāyāṃ
                        dagdhabījakalpānāmeṣāṃ na kvacit praroho+asti|
                        ato+avidyānimittatvamavidyānvayaścaiteṣāṃ niścīyate| ataḥ
                        sarve+apyavidyāvyapadeśabhājaḥ| sarveṣāṃ ca kleśānāṃ
                        cittavikṣepakāritvādyoginā prathamameva taducchede yatnaḥ kārya iti
                        ||4|| 
 
 
 avidyālakṣaṇamāha ---  
 
 
 anityāśuciduḥkhānātmasu nityaśucisukhātmakhyātiravidyā ||sādhana 5|| 
 
 
 vṛttiḥ --- atasmiṃstatpratibhāso+avidyetyavidyāyāḥ sāmānyalakṣaṇam| tasyā eva
                        bhedapratipādanam --- anityeṣu ghaṭādiṣu nityatvābhimāno+avidyetyucyate|
                        evamaśuciṣu kāyādiṣu śucityābhimāno duḥkheṣu viṣayeṣu
                        sukhābhimāno+anātmaśarīra ātmābhimānaḥ| etenāpuṇye
                        puṇyabhramo+anarthe+arthabhramo vyākhyātaḥ ||5|| 
 
 
 asmitāṃ lakṣayitumāha ---  
 
 
 dṛgdarśanaśaktyorekātmatevāsmitā ||sādhana 6|| 
 
 
 vṛttiḥ --- dṛkśaktiḥ puruṣaḥ| darśanaśaktī rajastamobhyāmanabhibhūtaḥ
                        sātvikaḥ pariṇāmo+antaḥkaraṇarūpaḥ| anayorbhoktṛbhogyatvena
                        jaḍājaḍatvenātyantabhinnarūpayorekatābhimāno+asmitetyucyate| yathā
                        prakṛtirvastutaḥ kartṛtvabhoktṛtvarahitāpi kartryahamityabhimanyate
                             pā0 yathā prakṛtivatā kartṛtvarahitenāpi
                            kartāhamityabhimanyate  so+ayamasmitākhyo viparyāsaḥ kleśaḥ
                        ||6|| 
 
 
 rāgasya lakṣaṇamāha ---  
 
 
 sukhānuśayī rāgaḥ ||sādhana 7|| 
 
 
 vṛttiḥ --- sukhamanuśeta iti sukhānuśayī| sukhajñasya sukhānubhūtipūrvakaḥ
                        sukhasādhaneṣu tṛṣṇārūpo gardho rāgasaṃjñakaḥ kleśaḥ ||7|| 
 
 
 dveṣalakṣaṇamāha ---  
 
 
 duḥkhānuśayī dveṣaḥ ||sādhana 8|| 
 
 
 vṛttiḥ --- duḥkhamuktalakṣaṇam| tadabhijñasya tadanusmṛtipūrvakaṃ
                        tatsādhaneṣvanabhilaṣato yo+ayaṃ nindātmakaḥ krodhaḥ sa dveṣalakṣaṇaḥ kleśaḥ
                        ||8|| 
 
 
 abhiniveśasya lakṣaṇamāha ---  
 
 
 svarasavāhī viduṣo+api tathārūḍho+abhiniveśaḥ ||sādhana 9||  
 
 
 vṛttiḥ --- pūrvajanmānubhūtamaraṇaduḥkhānubhavavāsanābalādbhayarūpaḥ
                        samupajāyamānaḥ śarīraviṣayādibhirmama viyogo mā
                        bhūdityanvahamanubandharūpaḥ sarvasyaivā+a+akṛmerbrahmaparyantaṃ
                        nimittamantareṇa pravartamāno+abhiniveśākhyaḥ kleśaḥ ||9|| 
 
 
 tadevaṃ vyutthānasya kleśātmakatvādekāgratā+abhyāsakāmena prathamaṃ kleśāḥ
                        parihartavyāḥ| na cājñātānāṃ teṣāṃ parihāraḥ kartuṃ śakya iti tajjñānāya
                        teṣāmuddeśaṃ lakṣaṇaṃ kṣetraṃ vibhāgaṃ cābhidhāya sthūlasūkṣmabhedabhinnānāṃ
                        teṣāṃ prahāṇopāyavibhāgamāha ---  
 
 
 te pratiprasavaheyāḥ sūkṣmāḥ ||sādhana 10|| 
 
 
 vṛttiḥ --- te sukṣmāḥ kleśāḥ ye vāsanārūpeṇaiva sthitāḥ svavṛttirūpaṃ
                        pariṇāmaṃ nārabhante| te pratiprasavena pratilomapariṇāmena heyāstyaktavyāḥ|
                        svakāraṇe+asmitāyāṃ kṛtārthaṃ savāsanaṃ cittaṃ yadā praviṣṭaṃ bhavati tadā
                        kutasteṣāṃ nirmūlānāṃ sambhavaḥ ||10||  
 
 
 sthūlānāṃ hānopāyamāha ---  
 
 
 dhyānaheyāstadvṛttayaḥ ||sādhana 11|| 
 
 
 vṛttiḥ --- teṣāṃ kleśānāmārabdhakāryāṇāṃ yāḥ sukhaduḥkhamohātmikā vṛttayastā
                        dhyānaheyāḥ| dhyānenaiva cittaikāgratālakṣaṇena hātavyā ityarthaḥ|
                        cittaparikarmābhyāsamātreṇaiva sthūlatvāt tāsāṃ nivṛttirbhavati| yathā
                        vastrādau sthūlo malaḥ prakṣālanamātreṇaiva nivartate| yastatra sūkṣmāṃśaḥ
                        sa taistairupāyairuttāpanaprabhṛtibhireva nivartayituṃ śakyate ||11|| 
 evaṃ kleśānāṃ tattvamabhidhāya karmāśayasya tadabhidhātumāha --- 
 
 
 kleśamūlaḥ karmāśayo dṛṣṭādṛṣṭajanmavedanīyaḥ ||sādhana 12|| 
 
 
 vṛttiḥ --- karmāśaya ityanena svarūpaṃ tasyābhihitam| ato vāsanārūpāṇyeva
                        karmāṇi| kleśamūla ityanena kāraṇamabhihitaṃ yataḥ karmaṇāṃ śubhāśubhānāṃ
                        kleśā eva nimittam| dṛṣṭādṛṣṭajanmavedanīya ityanena phalamuktam| asminneva
                        janmani anubhavanīyo dṛṣṭajanmavedanīyaḥ|
                        janmāntarānubhavanīyo+adṛṣṭajanmavedanīyaḥ| tathāhi --- kānicit puṇyāni
                        devatārādhanādīni tīvrasaṃvegena kṛtāni ihaiva janmani jātyāyurbhogalakṣaṇaṃ
                        phalaṃ prayacchanti yathā nandīśvarasya bhagavanmaheśvarārādhanabalādihaiva
                        janmani jātyādayo viśiṣṭāḥ prādurbhūtāḥ| evamanveṣāṃ viśvāmitrādīnāṃ
                        tapaḥprabhāvājjātyāyuṣī| keṣāñcijjātireva yathā tīvrasaṃvegena
                        duṣṭakarmakṛtāṃ nahuṣādīnāṃ jātyantarādipariṇāmaḥ| urvaśyāśca kārtikeyavane
                        latārūpatayā| evaṃ vyastasamastatvena yathāyogyaṃ yojyamiti ||12|| 
 
 
 idānīṃ karmāśayasya svabhedabhinnaṃ phalamāha ---  
 
 
 sati mūle tadvipāko jātyāyurbhogāḥ ||sādhana 13|| 
 
 
 vṛttiḥ --- mūlamuktalakṣaṇāḥ kleśāḥ| teṣvanabhibhūteṣu satsu karmaṇāṃ
                        kuśalākuśalarūupāṇāṃ vipākaḥ phalaṃ jātyāyurbhogā bhavanti| jātirmanuṣyādiḥ|
                        āyuścirakālamekaśarīrasambandhaḥ| bhogā viṣayā indriyāṇi
                        sukhasaṃvidduḥkhasaṃvicca sukhaduḥkhādīni karmakaraṇabhāvabodhanavyutpatyā
                        bhogaśabdasya| idamatra tātparyam --- cittabhūmāvanādikālasañcitāḥ
                        karmavāsanā yathā yathā pākamupayānti tathā tathā guṇapradhānabhāvena sthitā
                        jātyāyurbhogalakṣaṇaṃ svakāryamārabhante ||13|| 
 
 
 uktānāṃ karmaphalatvena jātyādīnāṃ svakāraṇakarmānusāriṇāṃ kāryakartṛtvamāha
                        ---  
 
 
 te hlādaparitāpaphalāḥ puṇyāpuṇyahetutvāt ||sādhana 14|| 
 
 
 vṛttiḥ --- hlādaḥ sukhamṃ paritāpo duḥkhaṃ tau phalaṃ yeṣāṃ te tathoktāḥ|
                        puṇyaṃ kuśalaṃ karma tadviparītamapuṇyaṃ te karmaṇī kāraṇaṃ yeṣāṃ teṣāṃ
                        bhāvastasmāt| etaduktaṃ bhavati --- puṇyakarmārabdhā jātyāyurbhogā
                        hlādaphalāḥ| apuṇyakarmārabdhāstu paritāpaphalāḥ| etacca prāṇimātrāpekṣayā
                        dvaividhyam ||14|| yoginastatsarvaṃ duḥkhamityāha ---  pariṇāmatāpasaṃskāraduḥkhairguṇavṛttivirodhācca
                            duḥkhameva sarvaṃ vivekinaḥ  ||sādhana 15|| 
 
 
 vṛttiḥ --- vivekinaḥ parijñātakleśādivivekasya dṛśyamātraṃ sakalameva
                        bhogasādhanaṃ saviṣaṃ svādvannamiva duḥkhameva
                        pratikūlavedanīyamevetyarthaḥ| yasmādatyantābhijāto yogī
                        duḥkhaleśenāpyudvijate| yathā --- akṣipātramūrṇātantusparśamātreṇaiva
                        mahatīṃ pīḍāmanubhavati netaradaṅgaṃ tathā vivekī
                        svalpaduḥkhānubandhenāpyudvijate| kathamityāha ---
                        pariṇāmatāpasaṃskāraduḥkhaiḥ| viṣayāṇāmupabhujyamānānāṃ yathāyathaṃ
                        gardhābhivṛddhestadaprāptikṛtasya sukhaduḥkhasyāparihāryatayā
                        duḥkhāntarasādhanatvānnāstyeva sukharūpateti pariṇāmaduḥkhatvam|
                        upagṛhyamāṇeṣu sukhasādhaneṣu tatpratipanthinaṃ prati dveṣasya
                        sarvadaivāvasthitatvāt sukhānubhavakāle+api tāpaduḥkhaṃ duṣpariharamiti
                        tāpaduḥkhatā| saṃskāraduḥkhaṃ tu svābhimatānabhimataviṣayasannidhāne
                        sukhasaṃvidduḥkhasaṃviccopajāyamānā tathāvidhameva svakṣetre
                        saṃskāramārabhate| saṃskārācca punastathāvidhasaṃvidanubhava
                        ityaparimitasaṃskārotpattidvāreṇa sarvasyaiva duḥkhānuvedhādduḥkhatvam|
                        evamuktaṃ bhavati --- kleśakarmāśayavipākasaṃskārānucchedāt sarvasyaiva
                        duḥkhatvam| guṇavṛttivirodhācceti| guṇānāṃ satvarajastamasāṃ yā vṛttayaḥ
                        sukhaduḥkhamoharūpāḥ parasparamabhibhāvyābhibhāvakatvena viruddhā jāyante|
                        tāsāṃ sarvatraiva duḥkhānuvedhād duḥkhatvam| etaduktaṃ bhavati ---
                        aikāntikīmātyantikīṃ ca duḥkhanivṛttimicchato vivekina
                        uktarūpakāraṇacatuṣṭayāḥ sarve viṣayā duḥkharūpatayā pratibhānti| tasmācca
                        sarvakarmavipāko duḥkharūpa evetyuktaṃ bhavati ||15|| 
 
 
 tadevamuktasya kleśakarmāśayavipākarāśeravidyāprabhavatvādavidyāyāśca
                        mithyājñānarūpatayā samyagjñānocchedyatvāt samyagjñānasya ca
                        sasādhanaheyopādeyāvadhāraṇarūpatvāt tadabhidhānamāha ---  
 
 
 heyaṃ duḥkhamanāgatam ||sādhana 16|| 
 
 
 vṛttiḥ --- bhūtasyātikrāntatvādanubhūyamānasya tyaktumaśakyatvādanāgatameva
                        saṃsāraduḥkhaṃ hātavyamityuktaṃ bhavati ||16|| 
 
 
 heyahetumāha ---  
 
 
 draṣṭṛdṛśyayoḥ saṃyogo heyahetuḥ ||sādhana 17|| 
 
 
 vṛttiḥ --- draṣṭā cidrūpaḥ puruṣaḥ| dṛśyaṃ buddhisattvaṃ|
                        tayoravivekakhyātipūrvako yo+asau saṃyogo bhoktṛbhogyatvena sannidhānaṃ sa
                        heyasya duḥkhasya guṇapariṇāmarūpasya saṃsārasya hetuḥ kāraṇam| tannivṛtyā
                        saṃsāranivṛttirbhavatītyarthaḥ ||17|| 
 
 
 draṣṭṛdṛśyayoḥ saṃyoga ityuktam| tatra dṛśyasya svarūpaṃ kāryaṃ prayojanaṃ
                        cāha ---  
 
 
 prakāśakriyāsthitiśīlaṃ bhūtendriyātmakaṃ bhogāpavargārthaṃ dṛśyam ||sādhana
                        18|| 
 
 
 vṛttiḥ --- prakāśaḥ sattvasya dharmaḥ| kriyā pravṛttirūpā rajasaḥ|
                        sthitirniyamarūpā tamasaḥ| tāḥ prakāśakriyāsthitayaḥ śīlaṃ svābhāvikaṃ rūpaṃ
                        yasya tattathāvidhamiti svarūpamasya nirdiṣṭam| bhūtendriyātmakamiti|
                        bhūtāni sthūlasūkṣmabhedena dvividhāni pṛthivyādīni gandhatanmātrādīni ca|
                        indriyāṇi buddhīndriyakarmendriyāntaḥkaraṇabhedena trividhāni|
                        ubhayametadgrāhyagrahaṇarūpātmā svarūpābhinnaḥ pariṇāmo yasya
                        tattathāvidhamityanenāsya kāryamuktam| bhogaḥ kathitalakṣaṇaḥ| apavargo
                        vivekakhyātipūrvikā saṃsāranivṛttiḥ| tau bhogāpavargavarthaḥ prayojanaṃ
                        yasya tattathāvidhaṃ dṛśyamityarthaḥ ||18|| 
 tasya dṛśyasya nānāvasthārūpapariṇāmātmakasya heyatvena jñātavyatvāt
                        tadavasthāḥ kathayitumāha ---  
 
 
 viśeṣāviśeṣaliṅgamātrāliṅgāni guṇaparvāṇi ||sādhana 19|| 
 
 
 vṛttiḥ --- guṇānāṃ parvāṇyavasthāviśeṣāścatvāro jñātavyā ityupadiṣṭaṃ
                        bhavati| tatra viśeṣā mahābhūtendriyāṇi| aviśeṣāstanmātrāntaḥkaraṇāni|
                        liṅgamātraṃ buddhiḥ| aliṅgamavyaktamityuktam| sarvatra
                        triguṇarūpasyāvyaktasyānvayitvena pratyabhijñānādavaśyaṃ jñātavyatvena
                        yogakāle catvāri parvāṇi nirdiṣṭāni ||19||  
 
 
 evaṃ heyatvena dṛśyasya prathamaṃ jñātavyatvāt tadavasthāsahitaṃ
                        vyākhyāyopādeyaṃ draṣṭāraṃ vyākhyātumāha ---  
 
 
 draṣṭā dṛśimātraḥ śuddho+api pratyayānupaśyaḥ ||sādhana 20|| 
 
 
 vṛttiḥ --- draṣṭā puruṣo dṛśimātraścetanāmātram| mātragrahaṇaṃ
                        dharmadharminirāsārtham| keciddhi cetanāmātmano dharmamicchanti| sa
                        śuddho+api pariṇāmitvādyabhāvena svapratiṣṭho+api pratyayānupaśyaḥ| pratyayā
                        viṣayoparaktāni vijñānāni tāni anu avyavadhānena pratisaṃkramādyabhāvena
                        paśyati| etaduktaṃ bhavati --- jātaviṣayoparāgāyāmeva buddhau
                        sannidhimātreṇaiva puruṣasya draṣṭutvamiti ||20|| 
 
 
 sa eva bhoktetyāha ---  
 
 
 tadartha eva dṛśyasyātmā ||sādhana 21|| 
 
  = tadarthaḥ eva  
 
 vṛttiḥ --- dṛśyasya prāguktalakṣaṇasya ya ātmā yat svarūpaṃ tadartha eva|
                        tasya puruṣārthabhoktṛtvasampādanaṃ nāma svārthaparihāreṇa proyojanam| na hi
                        pradhānaṃ pravartamānamātmanaḥ kiñcit prayojanamapekṣya pravartate kintu
                        puruṣasya bhoktṛtvaṃ sampādayitumiti ||21|| 
 yadyevaṃ puruṣsya bhogasampādanameva proyojanaṃ tadā smpādite
                        tasmiṃstanniṣprayojanaṃ viratavyāpāraṃ syāt| tasmiṃśca pariṇāmaśūnye
                        śuddhatvāt sarve draṣṭāro bandharahitāḥ syuḥ| tataśca saṃsāroccheda
                        ityāśaṅkyāha --- 
 
 
 kṛtārthaṃ prati naṣṭamapyanṣṭaṃ tadanyasādhāraṇatvāt ||sādhana 22|| 
 
 
 vṛttiḥ --- yadyapi vivekakhyātiparyantādbhogasampādanāt kamapi kṛtārthaṃ
                        puruṣaṃ prati tannaṣṭaṃ viratavyāpāraṃ tathāpi sarvapuruṣasādhāraṇatvādanyān
                        pratyanaṣṭavyāpāramavatiṣṭhate| ataḥ pradhānasya sakalabhoktṛsādhāraṇatvānna
                        kadācidapi vināśaḥ| ekasya muktau vā na sarvamuktiprasaṅga ityuktaṃ bhavati
                        ||22|| 
 
 
  dṛśyadraṣṭārau vyākhyāya saṃyogaṃ vyākhyātumāha ---  
 
 
 svasvāmiśaktyoḥ svarūpopalabdhihetuḥ saṃyogaḥ ||sādhana 23||  
 
 
 vṛttiḥ --- kāryadvāreṇāsya lakṣaṇaṃ karoti| svaśaktirdṛśyasya svabhāvaḥ|
                        svāmiśaktirdraṣṭuḥ svarūpam| tayordvayorapi saṃvedyasaṃvedakatvena
                        vyavasthitayoryā svarūpopalabdhistasyāḥ kāraṇaṃ yaḥ sa saṃyogaḥ| sa ca
                        sahajo bhogyabhoktṛbhāvasvarūpānanyaḥ   pā0 sa ca
                            sahajabhogyabhoktṛbhāvasvarūpānnānyaḥ | na hi
                        tayornityayorvyāpakayoḥ svarūpādatiriktaḥ kaścit saṃyogaḥ| yadeva bhogyasya
                        bhogyatvaṃ bhoktuśca bhoktṛtvamanādisiddhaṃ sa eva saṃyogaḥ ||23|| 
 
 
 tasyāpi kāraṇamāha ---  
 
 
 tasya heturavidyā ||sādhana 24|| 
 
 
 vṛttiḥ --- yā pūrvaṃ viparyāsātmikā moharūpā+avidyā vyākhyātā (2|4-5) sā
                        tasyāvivekakhyātirūpasya saṃyogasya kāraṇam ||24|| 
 
 
 heyaṃ hānikriyākarmocyate| kiṃ punastaddhānamityāha ---  
 
 
 tadabhāve saṃyogābhāvo hānaṃ taddṛśeḥ kaivalyam ||sādhana 25|| 
 
 
 vṛttiḥ --- tasyā avidyāyāḥ svarūpaviruddhena samyagjñānenonmūlitāyā
                        yo+ayamabhāvastasmin sati tatkāryasya saṃyogasyāpyabhāvastaddhānamityucyate|
                        ayamarthaḥ --- naitasyā+amūrtavastuno vibhāgo yujyate  pā0 naitasya
                            mūrtadravyavat parityāgo yujyate  kintu jātāyāṃ
                        vivekakhyātavavivekanimittaḥ saṃyogaḥ svayameva nivartata iti tasya hānam|
                        yadeva ca saṃyogasya hānaṃ tadeva nityaṃ kevalasyāpi puruṣasya kaivalyaṃ
                        vyapadiśyate ||25|| 
 
 
 tadevaṃ dṛśyasaṃyogasya svarūpaṃ kāraṇaṃ kāryaṃ cābhihitam| atha
                        hānopāyakathanadvāreṇa upādeyakāraṇamāha ---  
 
 
 vivekakhyātiraviplavā hānopāyaḥ ||sādhana 26|| 
 
 
 vṛttiḥ --- anye guṇā anyaḥ puruṣa ityevaṃvidhasya vivekasya yā khyātiḥ
                        prakhyā sā+asya hānasya dṛśyaduḥkhaparityāgasyopāyaḥ kāraṇam| kīdṛśī|
                        aviplavā na vidyate viplavo vicchedo+antarā+antarā+abhyutthānarūpo yasyāḥ sā
                        aviplavā| idamatra tātparyam --- pratipakṣabhāvanābalādavidyāpralaye
                        vinivṛttakartṛtvabhoktṛtvābhimānāyā rajastamomalānabhibhūtāyā
                        buddherantarmukhā yā cicchāyāsaṃkrāntiḥ sā vivekakhyātirucyate| tasyāṃ ca
                        santatatvena pravṛttāyāṃ satyāṃ dṛśyasyādhikāranivṛtterbhavatyeva kaivalyam
                        ||26||  
 
 
 utpannavivekakhyāteḥ puruṣasya yādṛśī prajñā bhavati tāṃ kathayan
                        vivekakhyātereva svarūpamāha ---  
 
 
 tasya saptadhā prāntabhūmau prajñā ||sādhana 27|| 
 
 tasya saptadhā prāntabhūmiḥ prajñā iti vā bahusammataḥ sūtrapāṭhaḥ|  
 
 vṛttiḥ --- tasyotpannavivekajñānasya jñātavyavivekarūpā prajñā prāntabhūmau
                        sakalasālambanasamādhiparyante saptaprakārā bhavantītyarthaḥ| tatra
                        kāryavimuktirūpā catuṣprakārā --- 
 
 1| jñātaṃ mayā jñeyam| jñātavyaṃ na kiñcidasti|  
 2| kṣīṇā me kleśāḥ| na kiñcit kṣetavyamasti|  
 3| adhigataṃ mayā jñānam|  
 4| prāptā mayā vivekakhyātiriti| pratyayāntaraparihāreṇa
                            tasyāmavasthāyāmīdṛśyeva prajñā jāyate| īdṛśī prajñā kāryaviṣayaṃ
                            nirmalaṃ jñānaṃ kāryavimuktirityucyate| cittavimuktistridhā ---  
 5| caritārthā me buddhiḥ| guṇā hṛtādhikārā giriśikharanipatitā iva
                            grāvāṇo na punaḥ sthitiṃ yāsyanti|  
 6| svakāraṇe pravilayābhimukhānāṃ guṇānāṃ
                            mohābhidhānamūlakāraṇābhāvānniṣprayojanatvāccāmīṣāṃ kutaḥ praroho
                            bhavet|  
 7| svasthībhūtaśca  pā0 sātmībhūtaśca  me samādhistasmin
                            sati svarupapratiṣṭho+ahamiti| īdṛśī triprakārā cittavimuktiḥ| 
 
 tadevamīdṛśyāṃ saptavidhabhūmiprajñāyāmupajātāyāṃ puruṣaḥ kevala ityucyate
                        ||27|| 
 vivekakhyātiḥ saṃyogābhāvaheturityuktam| tasyāstu utpattau kiṃ nimittamityāha
                        --- 
 
 
 yogāṅgānuṣṭhānādaśuddhikṣaye jñānadīptirāvivekakhyāteḥ ||sādhana 28|| 
 
 
 vṛttiḥ --- yogāṅgāni vakṣyamāṇāni|
                        teṣāmanuṣṭhānājjñānapūrvakābhyāsādāvivekakhyāteraśuddhikṣaye cittasattvasya
                        prakāśāvaraṇarūpakleśātmakāśuddhikṣaye yā jñānadīptistāratamyena sāttvikaḥ
                        pariṇāmo vivekakhyātiparyantastasyāḥ khyāterheturityarthaḥ ||28|| 
 
 
  yogāṅgānāmanuṣṭhānādaśuddhikṣaya ityuktam| kāni punastāni yogāṅgānīti
                        teṣāmuddeśamāha ---  
 
 
 yamaniyamāsanaprāṇāyāmapratyāhāradhāraṇādhyānasamādhayo+aṣṭāvaṅgāni ||sādhana
                        29|| 
 
 
 vṛttiḥ --- iha kānicit samādheḥ sākṣādupakārakāṇi yathā dhāraṇādīni kānicit
                        pratipakṣabhūtahiṃsādivitarkonmūlanadvāreṇa samādhimupakurvanti yathā
                        yamādayaḥ| tatrāsanādīnāmuttarotaramupakārakatvam| tadyathā ---
                        satyāsanajaye prāṇāyāmasthairyam| evamuttaratrāpi yojyam ||29|| 
 
 
 krameṇaiṣāṃ svarūpamāha ---  
 
 
 ahiṃsāsatyāsteyabrahmacaryāparigrahā yamāḥ ||sādhana 30||  
 
 
 vṛttiḥ --- tatra prāṇaviyogaprayojanavyāpāro hiṃsā| sā ca sarvānarthahetuḥ|
                        tadabhāvo+ahiṃsā| hiṃsāyāḥ sarvaprakāreṇaiva parihāryatvāt prathamaṃ
                        tadabhāvarūpāyā ahiṃsāyā nirdeśaḥ| satyaṃ vāṅmanasoryathārthatvam| steyaṃ
                        parasvāpaharaṇaṃ tadabhāvo+asteyam| brahmacaryamupasthasaṃyamaḥ| aparigraho
                        bhogasādhanānāmanaṅgīkāraḥ| ta ete+ahiṃsādayaḥ pañca yamaśabdavācyā
                        yogāṅgatvena nirdiṣṭāḥ ||30|| 
 
 
 eṣāṃ viśeṣamāha ---  
 
 
 jātideśakālasamayānavacchinnāḥ sārvabhaumā mahāvratam ||sādhana 31|| 
 
 
 vṛttiḥ --- jātirbrāhmaṇatvādiḥ| deśastīrthādiḥ| kālaścaturdaśyādiḥ| samayo
                        brāhmaṇaprayojanādiḥ| etaiścaturbhiranavacchinnāḥ pūrvoktā ahiṃsādayo yamāḥ
                        sarvāsu kṣiptādiṣu cittabhūmiṣu bhavā mahāvratamityucyate| tadyathā ---
                        brāhmaṇaṃ na haniṣyāmi tīrthe na kaṃcana haniṣyāmi caturdaśyāṃ na haniṣyāmi
                        devabrāhmaṇaprayojanavyatirekeṇa kamapi na haniṣyāmīti| evaṃ
                        caturvidhāvacchedavyatirekeṇa kiṃcit kadācit kasmiṃścidarthe na
                        haniṣyāmītyanavacchinnāḥ| evaṃ satyādiṣu yathāyogaṃ yojyam|
                        itthamaniyatīkṛtāḥ sāmānyenaiva pravṛttā mahāvratamityucyate na punaḥ
                        parakīyaparicchinnāvadhāraṇam  pā0 na punaḥ
                            paricchinnāvadhāraṇam  ||31|| 
 
 
 niyamānāha ---  
 
 
 śaucasantoṣatapaḥsvādhyāyeśvarapraṇidhānāni niyamāḥ ||sādhana 32|| 
 
 
 vṛttiḥ --- śaucaṃ dvividham --- bāhyamābhyantaraṃ ca| bāhyaṃ mṛjjalādibhiḥ
                        kāyādiprakṣālanam| ābhyantaraṃ maitryādibhiścittamalānāṃ prakṣālanam|
                        santoṣastuṣṭiḥ| śeṣāḥ prāgeva (2|1) kṛtavyākhyānāḥ| ete śaucādayo
                        niyamaśabdavācyāḥ ||32||  
 
 
 kathameṣāṃ yogāṅgatvamityāha ---  
 
 
 vitarkabādhane pratipakṣabhāvanam ||sādhana 33|| 
 
 
 vṛttiḥ --- vitarkyante iti vitarkā yogaparipanthino hiṃsādayaḥ| teṣāṃ
                        pratipakṣabhāvane sati yadā bādhā bhavati tadā yogaḥ sukaro bhavatīti
                        bhavatyeva yamaniyamayoryogāṅgatvam ||33|| 
 idānīṃ vitarkāṇāṃ svarūpaṃ bhedaprakāraṃ phalaṃ ca krameṇāha ---  
 
 
 vitarkā hiṃsādayaḥ kṛtakāritānumoditā lobhakrodhamohapūrvakā
                        mṛdumadhyādhimātrā duḥkhājñānānantaphalā iti pratipakṣabhāvanam ||sādhana
                        34|| 
 
 
 vṛttiḥ --- ete pūrvoktā hiṃsādayaḥ prathamaṃ tridhā bhidyante
                        kṛtakāritānumodanabhedena| tatra svayaṃ niṣpāditāḥ kṛtāḥ| kuru kurviti
                        prayojakavyāpāreṇa samutpāditāḥ kāritāḥ| anyena kriyamāṇāḥ sādhvityaṅgīkṛtā
                        anumoditāḥ| etacca traividhyaṃ parasparaṃ vyāmohanirākaraṇāvadhāraṇāyocyate|
                        anyathā mandamatirevaṃ manyeta na mayā svayaṃ hiṃsā kṛteti nāsti me doṣaḥ|
                        eteṣāṃ kāraṇapratipādanāya lobhakrodhamohapūrvakā iti| yadyapi lobhaḥ
                        prathamaṃ nirdiṣṭastathā+api sarvakleśānāṃ
                        mohasyā+anātmanyātmābhimānalakṣaṇasya nidānatvāt tasmin sati
                        svaparavibhāgapūrvakatvena lobhakrodhādīnāmudbhavānmūlatvamavaseyam|
                        mohapūrvikā sarvā doṣajātirityarthaḥ| lobhastṛṣṇā| krodhaḥ
                        kṛtyākṛtyavivekonmūlakaḥ prajvalanātmakaścittadharmaḥ| pratyekaṃ
                        kṛtādibhedena triprakārā api hiṃsādayo mohādikāraṇatvena tridhā bhidyante|
                        eṣāmeva punaravasthābhedena traividhyamāha --- mṛdumadhyādhimātrāḥ| mṛdavo
                        mandāḥ na tīvrā nāpi madhyāḥ| madhyā nāpi mandā nāpi tīvrāḥ|
                        adhimātrāstīvrāḥ| pāścāttyā navabhedāḥ| itthaṃ traividhye sati
                        saptaviṃśatirbhavati| mṛdvādīnāmapi pratyekaṃ mṛdumadhyādhimātrabhedāt
                        traividhyaṃ sambhavati| tadyathāyogaṃ yojyam| tadyathā ---
                        mṛdumṛdurmṛdumadhyo mṛdutīvra iti| eṣāṃ phalamāha --- duḥkhājñānānantaphalā
                        duḥkhaṃ pratikūlatayā+avabhāsamāno rājasaścittadharmaḥ| ajñānaṃ mithyājñānaṃ
                        saṃśayaviparyayarūpam| te duḥkhājñāne+anantamaparicchinnaṃ phalaṃ yeṣāṃ te
                        tathoktāḥ| itthaṃ teṣāṃ svarūpakāraṇādibhedena jñātānāṃ pratipakṣabhāvanayā
                        yoginā parihāraḥ kartavya ityupadiṣṭaṃ bhavati ||34|| 
 
 
 eṣāmabhyāsavaśāt prakarṣamāgacchatāmanuniṣpādinyaḥ siddhayo yathā bhavanti
                        tathā krameṇa pratipādayitumāha ---  
 
 
 ahiṃsāpratiṣṭhāyāṃ tatsannidhau vairatyāgaḥ ||sādhana 35|| 
 
 
 vṛttiḥ --- tasyā+ahiṃsāṃ bhāvayataḥ sannidhau
                        sahajavirodhināmapyahinakulādīnāṃ vairatyāgo nirmatsaratayā+avasthānaṃ
                        bhavati| hiṃsrasvabhāvā api hiṃsāṃ tyajantītyarthaḥ  pā0 hiṃsrā api
                            hiṃsratvaṃ parityajantītyarthaḥ  ||35|| 
 
 
 satyābhyāsavataḥ kiṃ bhavatītyāha ---  
 
 
 satyapratiṣṭhāyāṃ kriyāphalāśrayatvam ||sādhana 36|| 
 
 
 vṛttiḥ --- kriyamāṇā hi kriyā yāgādikāḥ phalaṃ svargādikaṃ prayacchanti|
                        tasya tu satyābhyāsavato yoginastathā satyaṃ prakṛṣyate yathā
                        kriyāyāmakṛtāyāmapi yogī phalamāpnoti| tadvacanādyasya kasyacit
                        kriyāmakurvato+api kriyāphalaṃ bhavatītyarthaḥ ||36||  
 
 
 asteyābhyāsavataḥ phalamāha ---  
 
 
 asteyapratiṣṭhāyāṃ sarvaratnopasthānam ||sādhana 37|| 
 
 
 vṛttiḥ --- asteyaṃ yadā+abhyasati tadāsya tatprakarṣānnirabhilāṣasyāpi
                        sarvato divyāni ratnānyupatiṣṭhante ||37|| 
 
 
 brahmacaryābhyāsasya phalamāha ---  
 
 
 brahmacaryapratiṣṭhāyāṃ vīryalābhaḥ ||sādhana 38|| 
 
 
 vṛttiḥ --- yaḥ kila brahmacaryamabhyasyati tasya tatprakarṣānniratiśayaṃ
                        vīryaṃ sāmarthyamāvirbhavati| vīryanirodhe hi brahmacaryasya
                        prakarṣāccharīrendriyamanaḥsu vīryaṃ prakarṣamāgacchati ||38|| 
 
 
 aparigrahasya phalamāha ---  
 
 
 aparigrahasthairye janmakathantāsambodhaḥ ||sādhana 39||  
 
 
 vṛttiḥ --- kathamityasya bhāvaḥ kathantā| janmanaḥ kathantā janmakathantā|
                        tasyāḥ sambodhaḥ samyagjñānaṃ janmāntare ko+ahamāsaṃ kīdṛśaḥ kiṃkāryakārīti
                        jijñāsāyāṃ sarvameva samyagjānātītyarthaḥ| na kevalaṃ bhogasādhanaparigraha
                        eva parigraho yāvadātmanaḥ śarīraparigraho+api parigraho
                        bhogasādhanatvāccharīrasya| tasmin sati rāgānubandhādbahirmukhāyāmeva
                        pravṛttau na tāttvikajñānaprādurbhāvaḥ| yadā punaḥ
                        śarīrādiparigrahanairapekṣyeṇa mādhyasthyamavalambate tadā madhyasthasya
                        rāgādityāgāt samyagjñānaheturbhavatyeva pūrvāparajanmasambodhaḥ ||39|| 
 
 
 uktā yamānāṃ siddhayaḥ| atha niyamānāmāha ---  
 
 
 śaucātsvāṅgajugupsā parairasaṃsargaḥ ||sādhana 40|| 
 
 
 vṛttiḥ --- yaḥ śaucaṃ bhāvayati tasya svāṅgeṣvapi
                        kāraṇasvarūpaparyālocanadvāreṇa jugupsā ghṛṇā samupajāyate --- aśucirayaṃ
                        kāyo nātrāgrahaḥ kārya iti| amunaiva hetunā parairanyaiśca
                        kāyavadbhirasaṃsargaḥ samparkābhāvaḥ saṃsargaparivarjanamityarthaḥ| yaḥ kila
                        svameva kāyaṃ jugupsate tattadavadyadarśanāt sa kathaṃ
                        parakīyaistathābhūtaiśca kāyaiḥ saṃsargamanubhavati ||40||  
 
 
 śaucasyaiva phalāntaramāha ---  
 
 
 sattvaśuddhisaumanasyaikāgratendriyajayātmadarśanayogyatvāni ca ||sādhana
                        41|| 
 
 
 vṛttiḥ --- bhavantīti vākyaśeṣaḥ| sattvaṃ prakāśasukhādyātmakaṃ tasya śuddhī
                        rajastamobhyāmanabhibhavaḥ| saumanasyaṃ khedānanubhavena mānasī prītiḥ|
                        ekāgratā niyataviṣaye cetasaḥ sthairyam| indriyajayo
                        viṣayaparāṅmukhāṇāmindriyāṇāmātmanyavasthānam| ātmadarśane vivekakhyātirūpe
                        cittasya yogyatvaṃ samarthatvam| śaucābhyāsavata eva ete sattvaśuddhyādayaḥ
                        krameṇa prādurbhavanti| tathāhi --- sattvaśuddheḥ saumanasyam|
                        saumanasyādekāgratā| ekāgratāyā indriyajayaḥ| tasmādātmadarśanayogyateti
                        ||41|| 
 
 
 santoṣābhyāsasya phalamāha ---  
 
 
 santoṣādanuttamaḥ sukhalābhaḥ ||sādhana 42|| 
 
 
 vṛttiḥ --- santoṣaprakarṣeṇa yoginastathāvidhamāntaraṃ sukhamāvirbhavati
                        yasya bāhyaṃ viṣayasukhaṃ śatāṃśenāpi na samam ||42|| 
 
 
 tapasaḥ phalamāha ---  
 
 
 kāyendriyasiddhiraśuddhikṣayāttapasaḥ ||sādhana 43|| 
 
 
 vṛttiḥ ---tapaḥ samabhyasyamānaṃ cetasaḥ kleśādilakṣaṇāśuddhikṣayadvāreṇa
                        kāyendriyāṇāṃ siddhiprakarṣamādadhāti| ayamarthaḥ --- cāndrāyaṇādinā
                        cittakleśakṣayastatkṣayādindriyādīnāṃ
                        sūkṣmavyavahitaviprakṛṣṭadarśanādisāmarthyamāvirbhavati kāyasya yatheccham
                        aṇutvamahattvādīni ||43|| 
 
 
 svādhyāyasya phalamāha ---  
 
 
 svādhyāyādiṣṭadevatāsamprayogaḥ ||sādhana 44|| 
 
 
  vṛttiḥ --- abhipretamantrajapādilakṣaṇe svādhyāye prakṛṣyamāṇe yogina
                        iṣṭayā+abhipretayā devatayā samprayogo bhavati| sā devatā pratyakṣā
                        bhatītyarthaḥ ||44||  
 īśvarapraṇidhānasya phalamāha ---  
 
 
 samādhisiddhirīśvarapraṇidhānāt ||sādhana 45|| 
 
 
 vṛttiḥ --- īśvare yat praṇidhānaṃ bhaktiviśeṣastasmāt
                        samādheruktalakṣaṇasyāvirbhāvo bhavati yasmāt sa bhagavānīśvaraḥ prasannaḥ
                        sannantarāyarūpān kleśān parihṛtya samādhiṃ sambodhayati ||45|| 
 
 
 yamaniyamānuktvā āsanamāha ---  
 
 
 sthirasukhamāsanam ||sādhana 46|| 
 
 
 vṛttiḥ --- āsyate+anenetyāsanaṃ padmāsanadaṇḍāsanasvastikāsanādi| tadyadā
                        sthiraṃ niṣkampaṃ sukhamanudvejanīyaṃ ca bhavati tadā yogāṅgatāṃ bhajate
                        ||46|| 
 
 
 tasyaiva sthirasukhaprāptyarthamupāyamāha ---  
 
 
 prayatnaśaithilyānantyasamāpattibhyām ||sādhana 47|| 
 
 
 vṛttiḥ --- tadāsanaṃ prayatnaśaithilyenā+a+anantyasamāpattyā ca sthiraṃ
                        sukhaṃ bhavatīti sambandhaḥ| yadā yadā+a+asanaṃ badhnāmīti icchāṃ karoti
                        prayatnaśaithilye+apyakleśenaiva tadā tadā+a+asanaṃ sampadyate| yadā
                        cākāśādigata ānantye cetasaḥ samāpattiḥ kriyate+avadhānena  pā0
                            avyavadhānena  tādātmyamāpadyate tadā dehāhaṃkārābhāvānnāsanaṃ
                        duḥkhajanakaṃ bhavati| asmiṃścāsanajaye sati samādhyantarāyabhūtā na
                        prabhavantyaṅgamejayatvādayaḥ ||47||  
 
 
 tasyaivānuniṣpādi phalamāha ---  
 
 
 tato dvandvānabhighātaḥ ||sādhana 48|| 
 
 
 vṛttiḥ --- tasminnāsanajaye sati dvandvaiḥ śītoṣṇakṣuttṛṣṇādibhiryogī
                        nābhihanyata ityarthaḥ ||48||  
 
 
 āsanajayādanantaraṃ prāṇāyāmamāha ---  
 
 
 tasminsati śvāsapraśvāsayorgativicchedaḥ prāṇāyāmaḥ ||sādhana 49||  
 
 
 vṛttiḥ --- āsanasthairye sati tannimittakaprāṇāyāmalakṣaṇo
                        yogāṅgaviśeṣo+anuṣṭheyo bhavati| kīdṛśaḥ|
                        svāsapraśvāsayorgativicchedalakṣaṇaḥ| śvāsapraśvāsau niruktau (1|31)
                        tayostridhā recanastambhanapūraṇadvāreṇa bāhyābhyantareṣu sthāneṣu gateḥ
                        pravāhasya vicchedo dhāraṇaṃ prāṇāyāma ucyate ||49|| 
 
 
 tasyaiva sukhāvagamāya vibhajya svarūpaṃ kathayati --- sa tu  
 
 
 bāhyābhyantarastambhavṛttirdeśakālasaṅkhyābhiḥ paridṛṣṭo dīrghasūkṣmaḥ
                        ||sādhana 50|| 
 
 
 vṛttiḥ --- bāhyavṛttiḥ śvāso recakaḥ| antarvṛttiḥ praśvāsaḥ pūrakaḥ|
                        āntarastambhavṛttiḥ kumbhakaḥ| tasmin jalamiva kumbhe niścalatayā prāṇā
                        avasthāpyanta iti kumbhakaḥ| trividho+ayaṃ prāṇāyāmaḥ deśena kālena
                        saṃkhyayā copalakṣito dīrghasūkṣmasaṃjño bhavati| deśopalakṣito yathā
                        nāsāddvādaśāntādi nāsāmārabhya dvādaśāṅguliparyantamityarthaḥ| kālopalakṣito
                        yathā ṣaṭtriṃśanmātrādipramāṇaḥ| saṃkhyayopalakṣito yathā iyato vārān kṛta
                        etāvadbhiḥ śvāsapraśvāsaiḥ prathama udghāto bhavatīti| etajjñānāya
                        saṃkhyāgrahaṇamupāttam| udghāto nāma nābhimūlāt preritasya vāyoḥ
                        śirasyabhihananam ||50|| 
 
 
 trīn prāṇāyāmānabhidhāya caturthamabhidhātumāha ---  
 
 
 bāhyābhyantaraviṣayākṣepī caturthaḥ ||sādhana 51|| 
 
 
 vṛttiḥ --- prāṇasya bāhyo viṣayo nāsāddvādaśāntādiḥ| ābhyantaro viṣayo
                        hṛdayanābhicakrādiḥ| tau dvau viṣayāvākṣipya paryālocya yaḥ stambharūpī
                        gativicchedaḥ sa caturthaḥ prāṇāyāmaḥ| tṛtīyasmāt kumbhakākhyādayamasya
                        viśeṣaḥ --- sa bāhyābhyantaraviṣayāvaparyālocyaiva sahasā
                        taptopalanipatitajalanyāyena yugapat stambhavṛttyā niṣpādyate  pā0
                            niṣpadyate | asya tu viṣayadvayākṣepako nirodhaḥ| ayamapi
                        pūrvavaddeśakālasaṃkhyābhirupalakṣito draṣṭavyaḥ ||51|| 
 
 
 caturvidhasyāsya phalamāha ---  
 
 
 tataḥ kṣīyate prakāśāvaraṇam ||sādhana 52|| 
 
 
 vṛttiḥ --- tatastasmāt prāṇāyāmāt prakāśasya cittasattvagatasya yadāvaraṇaṃ
                        kleśarūpaṃ tat kṣīyate vinaśyatītyarthaḥ ||52||  
 
 
 phalāntaramāha ---  
 
 
 dhāraṇāsu ca yogyatā manasaḥ ||sādhana 53|| 
 
 
 vṛttiḥ --- dhāraṇā vakṣyamāṇalakṣaṇāstāsu prāṇāyāmaiḥ kṣīṇadoṣaṃ mano yatra
                        yatra dhāryate tatra tatra sthirībhavati na vikṣepaṃ bhajate ||53|| 
 
 
 pratyāhārasya lakṣaṇamāha ---  
 
 
 svaviṣayāsamprayoge cittasvarūpānukāra ivendriyāṇāṃ pratyāhāraḥ ||sādhana
                        54|| 
 
 
 vṛttiḥ --- indriyāṇi viṣayebhyaḥ pratīpamāhriyante+asminniti pratyāhāraḥ| sa
                        ca kathaṃ niṣpadyata ityāha --- cakṣurādīnāmindriyāṇāṃ svaviṣayo rūpādistena
                        samprayogastadābhimukhyena vartanam tadabhāvastadābhimukhyaṃ parityajya
                        svarūpamātre+avasthānam| tasmin sati cittamātrānukāriṇīndriyāṇi bhavanti
                        yataścittamanuvartamānāni madhukararājamiva makṣikāḥ sarvāṇīndriyāṇi
                        pratīyante| ataścittanirodhe tāni pratyāhṛtāni bhavanti| teṣāṃ
                        tatsvarūpānukāraḥ pratyāhāra uktaḥ ||54|| 
 
 
 pratyāhāraphalamāha ---  
 
 
 tataḥ paramā vaśyatendriyāṇām ||sādhana 55|| 
 
 
 vṛttiḥ --- abhyasyamāne hi pratyāhāre tathā vaśyānyāyattānīndriyāṇi
                        sampadyante yathā bāhyaviṣayābhimukhatāṃ nīyamānānyapi na yāntītyarthaḥ
                        ||55||  
 tadevaṃ prathamapādoktalakṣaṇasya yogasyāṅgabhūtakleśatanūkaraṇaphalaṃ
                        kriyāyogamabhidhāya kleśānāmuddeśaṃ svarūpaṃ kāraṇaṃ kṣetraṃ phalaṃ coktvā
                        karmaṇāmapi bhedaṃ kāraṇaṃ svarūpaṃ phalaṃ cābhidhāya vipākasya kāraṇam
                        svarūpaṃ cābhihitam| tatastyājyatvāt kleśādināṃ jñānavyatirekeṇa
                        tyāgasyā+aśakyatvājjñānasya ca śāstrāyattatvāt śāstrasya
                        heyahānakāraṇopādeyopādānakāraṇabodhakatvena caturvyūhatvāt heyasya
                        hānavyatirekeṇa svarūpāniṣpatterhānasahitaṃ caturvyūhaṃ
                        svasvakāraṇasahitamabhidhāya upādeyakāraṇabhūtāyā vivekakhyāteḥ
                        kāraṇabhūtānāmantaraṅgabahiraṅgabhāvena sthitānāṃ yamādīnāṃ svarūpaṃ
                        phalasahitaṃ vyākṛtya āsanādīnāṃ dhāraṇāparyantānāṃ
                        parasparamupakāryopakārakabhāvenāvasthitānāmuddeśamabhidhāya pratyekaṃ
                        lakṣaṇakaraṇapūvakaṃ phalamabhihitam | tadayaṃ yogo yamaniyamādibhiḥ
                        prāptabījabhāva āsanaprāṇāyāmairaṅkuritaḥ pratyāhāreṇa puṣpito
                        dhyānadhāraṇāsamādhibhiḥ phaliṣyatīti vyākhyātaḥ sādhanapādaḥ|  
 iti dhāreśvarabhojaviracitāyāṃ rājamārtaṇḍābhidhāyāṃ pātañjalavṛttau
                        sādhanapādaḥ ||2|| iti sādhanapādaḥ ||2|| 
 
 
 
 
                Vibhūtipāda
                 
 atha vibhūtipādaḥ ||3||
                        yatpādapadmasmaraṇādaṇimādivibhūtayaḥ | bhavanti bhavināmastu bhūtanāthaḥ sa
                        bhūtaye || 
 
 tadevaṃ pūrvoddiṣṭaṃ dhāraṇādyaṅgatrayaṃ nirṇetuṃ
                        saṃyamasaṃjñābhidhānapūrvakaṃ bāhyābhyantarādisiddhipratipādanāya
                        lakṣayitumupakramate| tatra dhāraṇāyāḥ svarūpamāha ---  
 
 
 deśabandhaścittasya dhāraṇā ||vibhūti 1|| 
 
 
 vṛttiḥ --- deśe nābhicakranāsāgrādau cittasya bandho viṣayāntaraparihāreṇa
                        yat sthirīkaraṇaṃ sā cittasya dhāraṇocyate| ayamarthaḥ ---
                        maitryādicittaparikarmavāsitāntaḥkaraṇena yamaniyamavatā jitāsanena
                        parihṛtaprāṇavikṣepeṇa pratyāhṛtendriyagrāmeṇa nirbādhe pradeśa ṛjukāyena
                        jitadvandvena yoginā nāsāgrādau samprajñātasya samādherabhyāsāya cittasya
                        sthirīkaraṇaṃ kartavyamiti ||1|| 
 
 
 dhāraṇāmabhidhāya dhyānamabhidhātumāha ---  
 
 
 tatra pratyayaikatānatā dhyānam ||vibhūti 2|| 
 
 
 vṛttiḥ --- tatra tasmin pradeśe yatra cittaṃ dhṛtaṃ tatra pratyayasya
                        jñānasya yā ekatānatā visadṛśapariṇāmaparihāradvāreṇa yadeva
                        dhāraṇāyāmavalambanīkṛtaṃ tadavalambanatayaiva nirantaramutpattiḥ sā
                        dhyānamucyate ||2|| 
 
 
 caramayogāṅgaṃ samādhimāha ---  
 
 
 tadevārthamātranirbhāsaṃ svarūpaśūnyamiva samādhiḥ ||vibhūti 3|| 
 
 
 vṛttiḥ --- tadevoktalakṣaṇaṃ dhyānaṃ
                        yatrārthamātranirbhāsamarthākārasamāveśādudbhūtārtharūpaṃ
                        nyagbhūtajñānasvarūpatvena svarūpaśūnyatāmivā+a+apadyate sa
                        samādhirityucyate| samyagādhīyata ekāgrīkriyate vikṣepān parihṛtya mano
                        yatra sa samādhiḥ ||3|| 
 
 
 uktalakṣaṇasya yogāṅgatrayasya vyavahārāya svaśāstre tāntrikīṃ saṃjñāṃ
                        kartumāha ---  
 
 
 trayamekatra saṃyamaḥ ||vibhūti 4 || 
 
 
 vṛttiḥ --- ekasmin viṣaye dhāraṇādhyānasamādhitrayaṃ pravartamānaṃ
                        saṃyamasaṃjñayā śāstre vyavahriyate ||4|| 
 
 
 tasya phalamāha ---  
 
 
 tajjayātprajñālokaḥ ||vibhūti 5 || 
 
 
 vṛttiḥ --- tasya saṃyamasya jayādabhyāsena sātmyotpādanāt prajñāyā
                        vivekakhyāterālokaḥ prasavo bhavati| prajñā jñeyaṃ
                        samyagavabhāsayatītyarthaḥ ||5|| 
 
 
 tasyopayogamāha ---  
 
 
 tasya bhūmiṣu viniyogaḥ ||vibhūti 6|| 
 
 
 vṛttiḥ --- tasya saṃyamasya bhūmiṣu sthūlasūkṣmāvalambanabhedena sthitāsu
                        cittavṛttiṣu viniyogaḥ kartavyaḥ| adharāmadharāṃ cittabhūmiṃ jitāṃ jitāṃ
                        jñātvottarasyāṃ bhūmau saṃyamaḥ kāryaḥ| sa
                        hyanātmīīkṛtādharabhūmiruttarasyāṃ bhūmau saṃyamaṃ kurvāṇaḥ phalabhāgbhavati
                        ||6|| 
 
 
 sādhanapāde yogāṅgānyaṣṭāvuddiśya pañcānāṃ lakṣaṇaṃ vidhāya trayāṇāṃ kathaṃ
                        na kṛtamityāśaṅkyāha ---  
 
 
 trayamantaraṅgaṃ pūrvebhyaḥ ||vibhūti 7|| 
 
 
 vṛttiḥ --- pūrvebhyo yamādibhyo yogāṅgebhyaḥ pāramparyeṇa
                        samādherūpakārakebhyo dhāraṇādiyogāṅgatrayaṃ samprajñātasya
                        samādherantaraṅgaṃ samādhisvarūpaniṣpādanāt ||7|| 
 
 
 tasyāpi samādhyantarāpekṣayā bahiraṅgatvamāha ---  
 
 
 tadapi bahiraṅgaṃ nirbījasya ||vibhūti 8|| 
 
 
 vṛttiḥ --- nirbījasya nirālambanasya śūnyabhāvanā+aparaparyāyasya
                        samādheretadapi yogāṅgatrayaṃ bahiraṅgaṃ pāramparyeṇopakārakatvāt ||8|| 
 
 
 idānīṃ yogasiddhīrvyākhyātukāmaḥ saṃyamasya viṣayaviśuddhiṃ kartuṃ krameṇa
                        pariṇāmatrayamāha ---  
 
 
 vyutthānanirodhasaṃskārayorabhibhavaprādurbhāvau nirodhakṣaṇacittānvayo
                        nirodhapariṇāmaḥ ||vibhūti 9|| 
 
 
 vṛttiḥ --- vyutthānaṃ kṣiptamūḍhavikṣiptākhyaṃ bhūmitrayam| nirodhaḥ
                        prakṛṣṭasattvasyāṅgitayā cetasaḥ pariṇāmaḥ| tābhyāṃ vyutthānanirodhābhyāṃ
                        yau janitau saṃskārau tayoryathākramam abhibhavaprādurbhāvau yadā bhavataḥ|
                        abhibhavo nyagbhūtatayā kāryakaraṇāsāmarthyenāvasthānam| prādurbhāvo
                        vartamāne+adhvanyabhivyaktarūpatayā+a+avirbhābaḥ| tadā nirodhakṣaṇe
                        cittasyobhayakṣaṇavṛttitvādanvayo yaḥ sa nirodhapariṇāma ucyate| ayamarthaḥ
                        --- yadā vyutthānasaskārarūpo dharmastirobhūto bhavati
                        nirodhasaṃskārarūpaścāvirbhavati dharmirūpatayā ca cittamubhayānvayitve+api
                        nirodhātmanā+avasthitaṃ pratīyate tadā sa nirodhapariṇāmaśabdena
                        vyavahriyate| calatvādguṇavṛttasya yadyapi cetaso niścalatvaṃ nāsti
                        tathāpyevambhūtaḥ pariṇāmaḥ sthairyamucyate ||9|| 
 
 
 tasyaiva phalamāha ---  
 
 
 tasya praśāntavāhitā saṃskārāt ||vibhūti 10||  
 
 
 vṛttiḥ --- tasya cetaso niruktānnirodhasaṃskārāt praśāntavāhitā bhavati|
                        parihṛtavikṣepatayā sadṛśapravāhapariṇāmi cittaṃ bhavatītyarthaḥ ||10|| 
 
 
  nirodhapariṇāmamabhidhāya samādhipariṇāmamāha ---  
 
 
 sarvārthataikāgratayoḥ kṣayodayau cittasya samādhipariṇāmaḥ ||vibhūti
                        11|| 
 
 
 vṛttiḥ --- sarvārthatā calatvānnānāvidhārthagrahaṇaṃ cittasya vikṣepo
                        dharmaḥ| ekasminnevālambane sadṛśapariṇāmitaikāgratā| sā+api cittasya
                        dharmaḥ| tayoryathākramaṃ kṣayodayau sarvārthatālakṣaṇasya dharmasya
                        kṣayo+atyantābhibhava ekāgratālakṣaṇasya dharmasya
                        prādurbhāvo+abhivyaktiścittasyodriktasattvasyānvayitayā+avasthānaṃ
                        samādhipariṇāma ityucyate| pūrvasmāt pariṇāmādasyāyaṃ viśeṣaḥ --- tatra
                        saṃskāralakṣaṇayoḥ dharmayorabhibhavaprādurbhāvau pūrvasya
                        vyutthānasaṃskārarūpasya nyagbhāva uttarasya
                        nirodhasaṃskārarūpasyodbhavo+anabhibhūtatvenāvasthānam| iha tu kṣayodayāviti
                        sarvātmatārūpasya vikṣepasyātyantatiraskārādanutpattiratīte+adhvani praveśaḥ
                        kṣaya ekāgratālakṣaṇasya dharmasyodbhavo vartamāne+adhvani prakaṭatvam
                        ||11|| 
 
 
 tṛtīyamekāgratāpariṇāmamāha ---  
 
 
 śāntoditau tulyapratyayau cittasyaikāgratāpariṇāmaḥ ||vibhūti 12|| 
 
 
 vṛttiḥ --- samāhitasyaiva cittasyaikapratyayo vṛttiviśeṣaḥ
                        śānto+atītamadhvānaṃ praviṣṭaḥ| aparastūdito vartamāne+adhvani sphuritaḥ|
                        dvāvapi samāhitacittatvena tulyāvekarūpālambanatvena sadṛśau pratyayau|
                        ubhayatrāpi samāhitasyaiva cittasyānvayitvenāvasthānam| sa ekāgratāpariṇāma
                        ityucyate ||12|| 
 
 
 cittapariṇāmoktaṃ rūpamanyatrāpyatidiśannāha ---  
 
 
 etena bhūtendriyeṣu dharmalakṣaṇāvasthāpariṇāmā vyākhyātāḥ ||vibhūti 13|| 
 
 
 vṛttiḥ --- etena trividhenoktena cittapariṇāmena bhūteṣu
                        sthūlasūkṣmeṣvindriyeṣu buddhikarmāntaḥkaraṇabhedenāvasthiteṣu
                        dharmalakṣaṇāvasthābhedena trividhaḥ pariṇāmo vyākhyāto+avagantavyaḥ|
                        avasthitasya dharmiṇaḥ pūrvadharmanivṛttau dharmāntarāpattirdharmapariṇāmaḥ|
                        yathā --- mṛllakṣaṇasya dharmiṇaḥ piṇḍarūpadharmaparityāgena
                        ghaṭarūpadharmāntarasvīkāro dharmapariṇāma ityucyate| lakṣṇapariṇāmo yathā
                        --- tasyaiva ghaṭasyānāgatādhvaparityāgena vartamānādhvasvīkāraḥ|
                        tatparityāgenātītādhvaparigrahaḥ| avasthāpariṇāmo yathā --- tasyaiva
                        ghaṭasya prathamadvitīyayoḥ sadṛśayoḥ kālalakṣaṇayoranvayitvena| yataśca
                        guṇavṛttirnā+apariṇamyamānā kṣaṇamapyasti ||13|| 
 
 
 nanu ko+ayaṃ dharmītyāśaṅkya dharmiṇo lakṣaṇamāha ---  
 
 
 śāntoditāvyapadeśyadharmānupātī dharmī ||vibhūti 14|| 
 
 
 vṛttiḥ --- śāntā ye kṛtasvasvavyāpārā atīte+adhvani anupraviṣṭāḥ| uditā ya
                        anāgatamadhvānaṃ parityajya vartamāne+adhvani svavyāpāraṃ kurvanti|
                        avyapadeśyā ye śaktirūpeṇa sthitā vyapadeṣṭuṃ na śakyante| teṣāṃ yathāsvaṃ
                        sarvātmakatvamityevamādayo niyatakāryakāraṇarūpayogyatayāvacchinnā
                        śaktireveha dharmaśabdenābhidhīyate| taṃ trividhamapi dharmaṃ
                        yo+anupatatyanuvartate+anvayitvena svīkaroti sa
                        śāntoditāvyapadeśyadharmānupātī dharmītyucyate| yathā --- suvarṇaṃ
                        rucakarūpadharmaparityāgena svastikarūpadharmāntaraparigrahe
                        suvarṇarūpatayā+anuvartamānaṃ teṣu dharmeṣu kathaṃcidbhinneṣu dharmirūpatayā
                        sāmānyātmanā dharmarūpatayā viśeṣātmanā sthitamanvayitvenāvabhāsate
                        ||14|| 
 
 
 ekasya dharmiṇaḥ kathamaneke pariṇāmā ityāśaṅkāmapanetumāha ---  
 
 
 kramānyatvaṃ pariṇāmānyatve hetuḥ ||vibhūti 15|| 
 
 
 vṛttiḥ --- dharmāṇāmuktalakṣaṇānāṃ yaḥ kramastasya yat pratikṣaṇamanyatvaṃ
                        paridṛśyamānaṃ pariṇāmasyoktalakṣaṇasyānyatve nānāvidhatve heturliṅgaṃ
                        jñāpakaṃ bhavati| ayamarthaḥ --- yo+ayaṃ niyataḥ kramo
                        mṛccūrṇānmṛtpiṇḍastataḥ kapālāni tebhyaśca ghaṭa ityevaṃ kramarūpaḥ
                        paridṛśyamānaḥ pariṇāmasyā+anyatvamāvedayati| tasminneva dharmiṇi yo
                        lakṣaṇapariṇāmasyā+avasthāpariṇāmasya ca kramaḥ so+apyanenaiva nyāyena
                        pariṇāmānyatve gamako+avagantavyaḥ| sarva eva bhāvā niyatenaiva krameṇa
                        pratikṣaṇaṃ pariṇamyamānāḥ paridṛśyante| ataḥ siddhaṃ kramānyatvāt
                        pariṇāmānyatvam| sarveṣāṃ cittādīnāṃ pariṇamamānānāṃ keciddharmāḥ
                        pratyakṣeṇaivopalabhyante| yathā sukhādayaḥ saṃsthānādayaśca|
                        kecidekāntenānumānagamyāḥ| yathā dharmasaṃskāraśaktiprabhṛtayaḥ| dharmiṇaśca
                        bhinnābhinnarūpatayā sarvatrānugamaḥ ||15|| 
 
 
 idānīmuktasya saṃyamasya viṣayapradarśanadvāreṇa siddhīḥ pratipādayitumāha
                        ---  
 
 
 pariṇāmatrayasaṃyamādatītānāgatajñānam ||vibhūti 16||  
 
 
 vṛttiḥ --- dharmalakṣaṇāvasthābhedena yat pariṇāmatrayamuktaṃ tatra saṃyamāt
                        tasmin viṣaye pūrvoktasaṃyamasya karaṇādatītānāgatajñānaṃ yoginaḥ
                        samādherbhavati| idamatra tātparyam --- asmin dharmiṇyayaṃ dharma idaṃ
                        lakṣaṇamiyamavasthā cā+anāgatādadhvanaḥ sametya vartamāne+adhvani
                        svavyāpāraṃ vidhāyātītamadhvānaṃ praviśatītyevaṃ parihṛtavikṣepatayā yadā
                        saṃyamaṃ karoti tadā yatkiṃcidanutpannamatikrāntaṃ vā tat sarvaṃ yogī
                        jānāti| yataścittasya śuddhasattvaprakāśarūpatvāt
                        sarvārthagrahaṇasāmarthyamavidyādibhirvikṣepairapakriyate| yadā tu
                        taistairupāyairvikṣepāḥ parihriyante tadā nivṛttamalasyevādarśasya
                        sarvārthagrahaṇasāmarthyamekāgratābalādāvirbhavati ||16||  
 
 
 siddhyantaramāha ---  
 
 
 śabdārthapratyayānāmitaretarādhyāsātsaṅkarastatpravibhāgasaṃyamātsarvabhūtarutajñānam
                        ||vibhūti 17|| 
 
 
 vṛttiḥ --- śabdaḥ śrotrendriyagrāhyo niyatakramavarṇātmā
                        niyataikārthapratipattyavacchinnaḥ| yadi vā kramarahitasphoṭātmā
                        śāstrasaṃskṛtabuddhigrāhyaḥ  pā0 dhvanisaṃskṛtabuddhigrāhyaḥ |
                        ubhayathā+api padarūpo vākyarūpaśca tayorekārthapratipattau sāmarthyāt|
                        artho jātiguṇakriyādiḥ| pratyayo jñānaṃ viṣayākārā buddhivṛttiḥ| eṣāṃ
                        śabdārthajñānānāṃ vyavahāre itaretarādhyāsādbhinnānāmapi
                        buddhyekarūpatāsampādanāt saṃkīrṇatvam| tathāhi --- gāmānayetyukte
                        kaścidgolakṣaṇamarthaṃ gotvajātyavacchinnaṃ sāsnādimat piṇḍarūpaṃ śabdaṃ ca
                        tadvācakaṃ jñānaṃ ca tadgrāhakamabhedenaivādhyavasyati na tvasya gośabdo
                        vācako+ayaṃ gośabdasya vācyastayoridaṃ grāhakaṃ jñānamiti bhedena
                        vyavaharati| tathāhi --- ko+ayamarthaḥ ko+ayaṃ śabdaḥ kimidaṃ jñānamiti
                        pṛṣṭaḥ sarvatraikarūpamevottaraṃ dadāti gauriti| sa yadyekarūpatāṃ na
                        pratipadyate kathamekarūpamuttaraṃ prayacchati| evaṃ tasminnavasthite
                        yo+ayaṃ  pā0 ekasmin viṣaye yo+ayam| etasmin sthite yo+ayam vā 
                        pravibhāga idaṃ śabdasya tattvaṃ yadvācakatvaṃ nāma idamarthasya
                        yadvācyatvamidaṃ jñānasya yat prakāśakatvamiti pravibhāgaṃ vidhāya tasmin
                        pravibhāge yaḥ saṃyamaṃ karoti tasya sarveṣāṃ bhūtānāṃ
                        mṛgapakṣisarīsṛpādīnāṃ yadrutaṃ yaḥ śabdastatra jñānamutpadyate|
                        anenaivābhiprāyeṇa tena prāṇināyaṃ śabdaḥ samuccārita iti sarvaṃ jānāti
                        ||17||  
 siddhyantaramāha ---  
 
 
 saṃskārasākṣātkaraṇātpūrvajātijñānam ||vibhūti 18|| 
 
 
 vṛttiḥ --- dvividhāścittasya vāsanārūpāḥ saṃskārāḥ| kecit
                        smṛtimātrotpādanaphalāḥ kecijjātyāyurbhogalakṣaṇā vipākahetavo yathā
                        dharmādharmākhyāḥ| teṣu saṃskāreṣu yadā saṃyamaṃ karoti evaṃ mayā
                        so+artho+anubhūta evaṃ mayā sā kriyā niṣpāditeti pūrvavṛttamanusandadhāno
                        bhāvayanneva prabodhakamantareṇodbuddhasaṃskāraḥ sarvamatītaṃ smarati|
                        krameṇa sākṣātkṛteṣūdbuddheṣu saṃskāreṣu pūrvajanmāntarānubhūtānapi jātyādīn
                        pratyakṣeṇa paśyati ||18|| 
 
 
 siddhyantaramāha ---  
 
 
 pratyayasya paracittajñānam ||vibhūti 19|| 
 
 
 vṛttiḥ --- pratyayasya paracittasya kenacinmukharāgādinā liṅgena gṛhītasya
                        yadā saṃyamaṃ karoti tadā parakīyacittasya jñānamutpadyate sarāgamasya
                        cittaṃ vītarāgaṃ veti| paracittagatān sarvānapi dharmān jānātītyarthaḥ
                        ||19|| 
 
 
 asyaiva paracittajñānasya viśeṣajñānamāha ---  
 
 
 na ca tatsālambanaṃ tasyāviṣayībhūtatvāt ||vibhūti 20|| 
 
 
 vṛttiḥ --- tasya parasya yaccittaṃ tat sālambanaṃ svakīyenā+a+alambanena
                        sahitaṃ na śakyate jñātumālambanasya kenacilliṅgenāviṣayīkṛtatvāt| liṅgāddhi
                        cittamātraṃ parasyāvagataṃ na tu nīlaviṣayamasya cittaṃ pītaviṣayamiti vā|
                        yacca na gṛhītaṃ tatra saṃyamasya kartumaśakyatvānna bhavati paracittasya yo
                        viṣayastatra jñānam| tasmāt parakīyacittaṃ nā+a+alambanasahitaṃ gṛhyate
                        tasyā+a+alambanasyā+agṛhītatvāt| cittadharmāḥ punargṛhyanta eva| yadā tu
                        kimanenā+a+alambitamiti praṇidhānaṃ karoti tadā tatsaṃyamāttadviṣayamapi
                        jñānamutpadyata eva ||20||  
 
 
 siddhyantaramāha ---  
 
 
 kāyarūpasaṃyamāttadgrāhyaśaktistambhe cakṣuṣprakāśāsaṃyoge+antardhānam
                        ||vibhūti 21|| 
 
 
 vṛttiḥ --- kāyaḥ śarīraṃ tasya rūpaṃ cakṣurgrāhyo guṇastasminnastyasmin kāye
                        rūpamiti saṃyamāttasya rūpasya cakṣurgrāhyatvarūpā yā śaktistasyāḥ stambhe
                        bhāvanāvaśāt pratibandhe cakṣuṣprakāśāsaṃyoge cakṣuṣaḥ prakāśaḥ
                        sattvadharmastasyā+asaṃyoge tadgrahaṇavyāpārābhāve yogino+antardhānaṃ
                        bhavati| na kenacidasau dṛśyata ityarthaḥ| etenaiva
                        rūpāntardhānopāyapradarśanena śabdādīnāṃ śrotrādigrāhyāṇāmantardhānamuktaṃ
                        veditavyam ||21|| 
 
 
  siddhyantaramāha ---  
 
 
 sopakramaṃ nirupakramaṃ ca karma tatsaṃyamādaparāntajñānamariṣṭebhyo vā
                        ||vibhūti 22|| 
 
 
 vṛttiḥ --- āyurvipākaṃ yat pūrvakṛtaṃ karma taddviprakāraṃ sopakramaṃ
                        nirupakramaṃ ca| tatra sopakramaṃ yat phalajananāya sahopakrameṇa
                        kāryakaraṇābhimukhyena vartate yathoṣṇapradeśe prasāritārdravāsaḥ śīghrameva
                        śuṣyati| uktaviparītaṃ nirupakramaṃ yathā tadevārdravāsaḥ
                        saṃvartitamanuṣṇapradeśe cireṇa śuṣyati| tasmin dvividhe karmaṇi yaḥ
                        saṃyamaṃ karoti --- kiṃ mama karma śīghravipākaṃ ciravipākaṃ vā --- evaṃ
                        dhyānadārḍhyādaparāntajñānamasyotpadyate| aparāntaḥ
                        śarīraviyogastasmiñjñānamamuṣmin kāle+amuṣmin deśe mama śarīraviyogo
                        bhaviṣyatīti niḥsaṃśayaṃ jānāti| ariṣṭebhyo vā| ariṣṭāni trividhāni|
                        ādhyātmikādhibhautikādhidaivikāni| tatrādhyātmikāni --- pihitakaraṇaḥ
                        koṣṭhyasya vāyorghoṣaṃ na śṛṇotītyevamādīni| ādhibhautikāni ---
                        akasmādvikṛtapuruṣadarśanādīni| ādhidaivikāni --- akāṇḍa eva draṣṭumaśakyāni
                        svargādipadārthadarśanādīni| tebhyaḥ śarīraviyogakālaṃ jānāti|
                        yadyapyayogināmapyariṣṭebhyaḥ prāyeṇa tajjñānamutpadyate tathāpi teṣāṃ
                        sāmānyākāreṇa tat saṃśayarūpaṃ yogināṃ punarniyatadeśakālatayā
                        pratyakṣavadavyabhicāri ||22|| 
 
 
 parikarmaniṣpāditāḥ siddhīḥ pratipādayitumāha ---  
 
 
 maitryādiṣu balāni ||vibhūti 23|| 
 
 
 vṛttiḥ --- maitrīkaruṇāmuditopekṣāsu yo vihitasaṃyamastadbalāni tāsāṃ
                        maitryādīnāṃ sambandhīni prādurbhavanti| maitrīkaruṇāmuditopekṣāstathā+asya
                        prakarṣaṃ gacchanti yathā sarvasya mitratvādikamay+aṃ pratipadyate
                        ||23|| 
 siddhyantaramāha --- 
 
 
 baleṣu hastibalādīni ||vibhūti 24|| 
 
 
 vṛttiḥ --- hastyādisambandhiṣu baleṣu kṛtasaṃyamasya tadbalāni
                        hastyādibalānyāvirbhavanti| tadayamarthaḥ --- yasmin hastibale vāyuvege
                        siṃhavīrye vā tanmayībhāvenā+ayaṃ saṃyamaṃ karoti tattatsāmarthyayuktaṃ
                        sattvamasya   pā0 tattatsāmarthyayuktatvātsarvamasya  
                        prādurbhavatītyarthaḥ ||24|| 
 
 
 siddhyantaramāha ---  
 
 
 pravṛttyālokanyāsātsūkṣmavyavahitaviprakṛṣṭajñānam ||vibhūti 25|| 
 
 
 vṛttiḥ --- pravṛttirviṣayavatī jyotiṣmatī ca prāguktā (1|35-36)| tasyā ya
                        ālokaḥ sāttvikaprakāśastasya nikhileṣu viṣayeṣu nyāsāt tadvāsitānāṃ
                        viṣayāṇāṃ bhāvanātaḥ santaḥkaraṇeṣu indriyeṣu ca prakṛṣṭaśaktimāpanneṣu
                        susūkṣmasya paramāṇvādervyavahitasya bhūmyantargatasya
                        nidhānāderviprakṛṣṭasya mervaparapārśvavartino rasāyanāderjñānamutpadyate
                        ||25|| 
 
 
  etatsamānavṛttāntasiddhyantaramāha ---  
 
 
 bhuvanajñānaṃ sūrye saṃyamāt ||vibhūti 26|| 
 
 
 vṛttiḥ --- sūrye prakāśamaye yaḥ saṃyamaḥ karoti tasya saptasu
                        bhūrbhuvaḥsvaḥprabhṛtiṣu lokeṣu yāni bhuvanāni tattatsanniveśabhāñji purāṇi
                             pā0 sthānāni  teṣu yathāvadasya jñānamutpadyate| pūrvasmin
                        sūtre sāttvikaprakāśa ālambanatayoktaḥ| iha tu bhautika iti viśeṣaḥ
                        ||26|| 
 
 
 bhautikaprakāśāntarālambanadvāreṇa siddhyantaramāha ---  
 
 
 candre tārāvyūhajñānam ||vibhūti 27||  
 
 
 vṛttiḥ --- tārāṇāṃ jyotiṣāṃ yo vyūho viśiṣṭaḥ sanniveśastasya candre
                        kṛtasaṃyamasya jñānamutpadyate| sūryaprakāśena hatatejaskatvāttārāṇāṃ
                        sūryasaṃyamāttajjñānaṃ na śakyaṃ bhavitumarhatīti pṛthagupāyo+abhihitaḥ
                        ||27||  
 
 
 siddhyantaramāha ---  
 
 
 dhruve tadgatijñānam ||vibhūti 28||  
 
 
 vṛttiḥ --- dhruve niścale jyotiṣāṃ pradhāne kṛtasaṃyamasya tāsāṃ tārāṇāṃ yā
                        gatiḥ pratyekaṃ niyatakālā niyatadeśā ca tasyā jñānamutpadyate --- iyaṃ
                        tārā+ayaṃ graha iyatā kālenā+amuṃ rāśimidaṃ nakṣatraṃ yāsyatīti sarvaṃ
                        jānāti| idaṃ kālajñānasya phalamityuktaṃ bhavati ||28|| 
 
 
 bāhyāḥ siddhīḥ pratipādyā+antarāḥ siddhīḥ pratipādayitumupakramate ---  
 
 
 nābhicakre kāyavyūhajñānam ||vibhūti 29|| 
 
 
 vṛttiḥ --- śarīramadhyavarti nābhisaṃjñakaṃ yat ṣoḍaśāraṃ cakraṃ tasmin
                        kṛtasaṃyamasya yoginaḥ kāyagato yo+asau vyūho
                        viśiṣṭarasamaladhātunāḍyādīnāmavasthānaṃ tatra jñānamutpadyate| idamuktaṃ
                        bhavati --- nābhicakraṃ śarīramadhyavarti sarvataḥ prasṛtānāṃ nāḍyādīnāṃ
                        mūlabhūtam| atastatra kṛtāvadhānasya samagrasanniveśo yathāvadābhāti
                        ||29|| 
 
 
 siddhyantaramāha ---  
 
 
 kaṇṭhakūpe kṣutpipāsānivṛttiḥ ||vibhūti 30|| 
 
 
 vṛttiḥ --- kaṇṭhe gale kūpaḥ kaṇṭhakūpaḥ| jihvāmūle jihvātantoradhastāt kūpa
                        iva kūpo gartākārapradeśaḥ prāṇāderyatsamparkāt kṣutpipāsādayaḥ
                        prādurbhavanti tasmin kṛtasaṃyamasya yoginaḥ kṣutpipāsādayo nivartante|
                        ghaṇṭikādhastāt srotasā dhāryamāṇe tasmin bhāvite bhavatyevaṃvidhā siddhiḥ
                        ||30|| 
 
 
 siddhyantaramāha ---  
 
 
 kūrmanāḍyāṃ sthairyam ||vibhūti 31|| 
 
 
 vṛttiḥ --- kaṇṭhakūpasyādhastādyā kūrmākhyā nāḍī tasyāṃ kṛtasaṃyamasya
                        cetasaḥ sthairyamutpadyate| tatsthānamanupraviṣṭasya cañcalatā na
                        bhavatītyarthaḥ| yadi vā kāyasya sthairyamutpadyate na kenacit spandayituṃ
                        śakyata ityarthaḥ ||31|| 
 
 
 siddhyantaramāha ---  
 
 
 mūrdhajyotiṣi siddhadarśanam ||vibhūti 32|| 
 
 
 vṛttiḥ --- śiraḥkapāle brahmarandhrākhye chidre prakāśādhāratvājjyotiṣi|
                        yathā gṛhābhyantarasthasya maṇeḥ prasarantī prabhā kuñcitākāreva
                        sarvapradeśe saṃghaṭate tathā hṛdayasthaḥ sāttvikaḥ prakāśaḥ prasṛtastatra
                        sampiṇḍitatvaṃ bhajate| tatra kṛtasaṃyamasya ye
                        dyāvāpṛthivyorantarālavartinaḥ siddhā divyāḥ
                        puruṣāsteṣāmitaraprāṇibhiradṛśyānām tasya darśanaṃ bhavati| tān paśyati
                        taiśca sa sambhāṣata ityarthaḥ ||32||  
 
 
 sarvajñatva upāyamāha ---  
 
 
 prātibhādvā sarvam ||vibhūti 33||  
 
 
 vṛttiḥ --- nimittānapekṣaṃ manomātrajanyamavisaṃvādakaṃ drāgutpadyamānaṃ
                             pā0 prāgutpadyamānaṃ  jñānaṃ pratibhā| tasyāṃ saṃyame
                        kriyamāṇe prātibhaṃ vivekakhyāteḥ pūrvabhāvi tārakaṃ jñānamudeti|
                        yathodeṣyataḥ savituḥ pūrvaṃ prabhā prādurbhavati tadvadvivekakhyāteḥ pūrvaṃ
                        tārakaṃ sarvaviṣayaṃ jñānamutpadyate| tasmin sati saṃyamāntarānapekṣaḥ
                        sarvaṃ jānātītyarthaḥ ||33|| 
 
 
  siddhyantaramāha ---  
 
 
 hṛdaye cittasaṃvit ||vibhūti 34||  
 
 
 vṛttiḥ --- hṛdayaṃ śarīrasya pradeśaviśeṣaḥ|
                        tasminnadhomukhasvalpapuṇḍarīkābhyantare+antaḥkaraṇasattvasya sthānam| tatra
                        kṛtasaṃyamasya svaparacittajñānamutpadyate| svacittagatāḥ sarvā vāsanāḥ
                        paracittagatāṃśca rāgādīñjānātītyarthaḥ ||34|| 
 
 
 siddhyantaramāha ---  
 
 
 sattvapuruṣayoratyantāsaṅkīrṇayoḥ pratyayāviśeṣo bhogaḥ
                        parārthānyasvārthasaṃyamātpuruṣajñānam ||vibhūti 35|| 
 
  parārthatvāt svārthasaṃyamāt ityeva bahusammataḥ sūtrapāṭhaḥ|  
 
 vṛttiḥ --- sattvaṃ prakāśasukhātmakaḥ prādhānikaḥ pariṇāmaviśeṣaḥ| puruṣo
                        bhoktā+adhiṣṭhātṛrūpaḥ|
                        tayoratyantāsaṃkīrṇayorbhogyabhoktṛrūpatvādacetanacetanatvācca bhinnayoryaḥ
                        pratyayasyāviśeṣo bhedenāpratibhāsanaṃ tasmāt sattvasyaiva kartṛtāpratyayena
                        yā sukhaduḥkhasaṃvit sa bhogaḥ| sattvasya svārthanairapekṣyeṇa parārthaḥ
                        puruṣārthanimittaḥ| tasmādanyo yaḥ svārthaḥ puruṣasvarūpamātrālambanaḥ
                        parityaktāhaṃkārasattve yā cicchāyāsaṃkrāntistatra kṛtasaṃyamasya
                        puruṣaviṣayaṃ jñānamutpadyate| tatra tadevaṃ rūpaṃ svālambanaṃ jñānaṃ
                        sattvaniṣṭhaṃ purūṣo  pā0 sattvaniṣṭhaḥ puruṣaḥ  jānātītyarthaḥ|
                        na punaḥ puruṣo jñātā jñānasya viṣayabhāvamāpadyate
                        jñeyatvāpatterjñātṛjñeyatvayoratyantavirodhāt ||35|| 
 
 
 asyaiva saṃyamasya phalamāha ---  
 
 
 tataḥ prātibhaśrāvaṇavedanādarśāsvādavārtā jāyante ||vibhūti 36||  
 
 
 vṛttiḥ --- tataḥ puruṣasaṃyamādabhyasyamānādvyutthitasyāpi jñānāni jāyante|
                        tatra prātibhaṃ pūrvoktaṃ jñānaṃ tasyāvirbhavanāt sūkṣmādikamarthaṃ paśyati|
                        śrāvaṇaṃ śrotrendriyajaṃ jñānaṃ tasmācca prakṛṣṭaṃ divyaṃ śabdaṃ jānāti|
                        vedanā sparśendriyajaṃ jñānaṃ vedyate+anayeti kṛtvā tāntrikyā saṃjñayā
                        vyavahriyate| tasmāddivyasparśaviṣayaṃ jñānaṃ samupajāyate|
                        ādarśaścakṣurindriyajaṃ jñānam| ā samantāddṛśyate+anubhūyate rūpamaneneti
                        kṛtvā tasya prakarṣāddivyaṃ rūpajñānamutpadyate| āsvādo rasanendriyajaṃ
                        jñānam| āsvādyate+aneneti kṛtvā tasmin prakṛṣṭe divye rase saṃvidupajāyate|
                        vārtā gandhasaṃvit| vṛttiśabdena tāntrikyā paribhāṣayā ghrāṇendriyamucyate|
                        vartate gandhaviṣaye iti vṛtterghrāṇendriyājjātā vārtā gandhasaṃvit| tasyāṃ
                        prakṛṣyamānāyāṃ divyagandho+anubhūyate ||36|| 
 
 
 eteṣāṃ phalaviśeṣāṇāṃ viṣayavibhāgamāha ---  
 
 
 te samādhāvupasargā vyutthāne siddhayaḥ ||vibhūti 37|| 
 
 
 vṛttiḥ --- te prākpratipāditāḥ phalaviśeṣāḥ samādheḥ prakarṣe gacchata
                        upasargā upadravā vighnāḥ| tatra harṣasmayādikaraṇena   pā0
                            harṣavismayādikaraṇena   samādhiḥ śithilībhavati| vyutthāne tu
                        punarvyavahāradaśāyāṃ viśiṣṭaphaladāyakatvāt siddhayo bhavanti ||37|| 
 
 
 siddhyantaramāha ---  
 
 
 bandhakāraṇaśaithilyātpracārasaṃvedanācca cittasya paraśarīrāveśaḥ ||vibhūti
                        38|| 
 
 
 vṛttiḥ --- vyāpakatvādātmacittayorniyatakarmavaśādeva śarīrāntargatayoreva
                        bhoktṛbhogyabhāvena yat saṃvedanamupajāyate sa eva śarīrabandha ityucyate|
                        tadyadā samādhivaśādbandhakāraṇaṃ dharmādharmākhyaṃ śithilaṃ bhavati
                        tānavamāpadyate| cittasya ca yo+asau pracāro hṛdayapraveśādindriyadvāreṇa
                        viṣayābhimukhyena prasarastasya saṃvedanaṃ jñānam --- iyaṃ cittavahā nāḍī|
                        anayā cittaṃ vahati| iyaṃ ca prāṇādivahābhyo   pā0 rasaprāṇādivahābhyo
                          nāḍībhyo vilakṣaṇeti --- svaparaśarīrayoryadā saṃcāraṃ jānāti tadā
                        parakīyaṃ mṛtaṃ jīvaccharīraṃ vā cittasañcāradvāreṇa praviśati| cittaṃ ca
                        paraśarīre praviśadindriyāṇyapyanuvartante madhukararājamiva makṣikāḥ| atha
                        paraśarīrapraviṣṭo yogī svaśārīravat tena sarvaṃ vyavaharati| yato
                        vyāpakayościttapuruṣayorbhogasaṅkoce kāraṇaṃ karma taccet samādhinā kṣiptaṃ
                        tadā svātantryāt sarvatraiva bhoganiṣpattiḥ ||38|| 
 
 
 siddhyantaramāha ---  
 
 
 udānajayājjalapaṅkakaṇṭakādiṣvasaṅga utkrāntiśca ||vibhūti 39|| 
 
 
 vṛttiḥ --- samastānāmindriyāṇāṃ tuṣajvālāvadyā yugapadutthitā vṛttiḥ sā
                        jīvanaśabdavācyā| tasyāḥ kriyābhedāt prāṇāpānādisaṃjñābhirvyapadeśaḥ| tatra
                        hṛdayānmukhanāsikādvāreṇa vāyoḥ prāyaṇāt prāṇa ityucyate| nābhideśāt
                        pādāṅguṣṭhaparyantamapanayanādapānaḥ| nābhideśaṃ pariveṣṭya samantānnayanāt
                        samānaḥ| kṛkāṭikādeśādāśirovṛtterunnayanādudānaḥ| vyāpya nayanāt
                        sarvaśarīravyāpī vyānaḥ| tatrodānasya saṃyamadvāreṇa jayāditareṣāṃ vāyūnāṃ
                        rodhādūrdhvagatitvena jale mahānadyādau mahati vā kardame tīkṣṇeṣu kaṇṭakeṣu
                        vā na majjatyatilaghutvāt   pā0 na sajjate|tilaghutvāt  |
                        tūlapiṇḍavajjalādau majjito+apyudgacchatītyarthaḥ ||39||  
 
 
 siddhyantaramāha ---  
 
 
 samānajayātprajvalanam ||vibhūti 40|| 
 
  jvalanam ityeva bahusammataḥ sūtrapāṭhaḥ|  
 
 vṛttiḥ --- agnimāveṣṭya vyavasthitasya samānākhyasya vāyorjayāt saṃyamena
                        vaśīkārānnirāvaraṇasyāgnerudbhūtattvāttejasā   pā0 agnerūrdhvatvāt
                          prajvalanniva yogī pratibhāti ||40|| siddhyantaramāha --- 
 
 
 śrotrākāśayoḥ sambandhasaṃyamāddivyaṃ śrotram ||vibhūti 41|| 
 
 
 vṛttiḥ --- śrotraṃ śabdagrāhakamāhaṃkārikamindriyam| ākāśaṃ vyoma
                        śabdatanmātrakāryam| tayoḥ sambandho deśadeśibhāvalakṣaṇastasmin
                        kṛtasaṃyamasya yogino divyaṃ śrotraṃ pravartate| yugapat
                        sūkṣmavyavahitaviprakṛṣṭaśabdagrahaṇasamarthaṃ bhavatītyarthaḥ ||41|| 
 
 
 siddhyantaramāha ---  
 
 
 kāyākāśayoḥ sambandhasaṃyamāllaghutūlasamāpatteścākāśagamanam ||vibhūti
                        42|| 
 
 
 vṛttiḥ --- kāyaḥ pāñcabhautikaṃ śarīram| tasyākāśenāvakāśadāyakena yaḥ
                        sambandhastatra saṃyamaṃ vidhāya laghuni tūlādau samāpattiṃ
                        tanmayībhāvalakṣaṇāṃ vidhāya prāptātilaghubhāvo yogī prathamaṃ yathāruci
                        jale saṃcaraṇakrameṇorṇanābhatantujālena saṃcaramāṇa ādityaraśmibhiśca
                        viharan yatheṣṭamākāśena gacchati ||42||  
 
 
 siddhyantaramāha ---  
 
 
 bahirakalpitā vṛttirmahāvidehā tataḥ prakāśāvaraṇakṣayaḥ ||vibhūti 43|| 
 
 
 vṛttiḥ --- śarīrādbahiryā manasaḥ śarīranairapekṣyeṇa vṛttiḥ sā mahāvidehā
                        nāma vigatāhaṃkārakāryavegā   pā0 vigataśarīrāhaṃkāradārḍhyadvāreṇa
                          ucyate| tatastasyāṃ kṛtāt saṃyamāt prakāśāvaraṇakṣayaḥ sāttvikasya
                        cittasya yaḥ prakāśaḥ tasya yadāvaraṇaṃ kleśakarmādi tasya kṣayaḥ pravilayo
                        bhavati| ayamarthaḥ --- śarīrāhaṃkāre sati yā manaso bahirvṛttiḥ sā
                        kalpitetyucyate| yadā punaḥ śarīrādahaṃkārabhāvaṃ parityajya svātantryeṇa
                        manaso vṛttiḥ sā+akalpitā| tasyāṃ saṃyamādyoginaḥ sarve cittamalāḥ kṣīyante
                        ||43|| 
 
 
 tadevaṃ pūrvāntaviṣayāḥ parāntaviṣayā madhyabhāvāśca siddhīḥ
                        pratipādyā+anantaraṃ bhuvanajñānādirūpā bāhyāḥ kāyavyūhādirūpā ābhyantarāḥ
                        parikarmaniṣpannabhūtāśca maitryādiṣu balānītyevamādyāḥ
                        samādhyupayoginīścāntaḥkaraṇabahiḥkaraṇalakṣaṇendriyabhavāḥ
                        prāṇādivāyubhavāśca siddhīścittadārḍhyāya samādheścāśvāsotpattaye
                        pratipādyedānīṃ svadarśanopayogisabījanirbījasamādhisiddhaye
                        vividhopāyapradarśanāyāha --- 
 
 
 sthūlasvarūpasūkṣmānvayārthavattvasaṃyamādbhūtajayaḥ ||vibhūti 44|| 
 
 
 vṛttiḥ --- pañcānāṃ pṛthivyādīnāṃ bhūtānāṃ ye pañcā+avasthāviśeṣarūpā dharmāḥ
                        sthūlatvādayastatra kṛtasaṃyamasya bhūtajayo bhavati| bhūtānyasya vaśyāni
                        bhavantītyarthaḥ| tathā hi --- bhūtānāṃ paridṛśyamānaṃ viśiṣṭākāravat
                        sthūlarūpam| svarūpapañcaiṣāṃ yathākramaṃ kāryaṃ
                        gandhasnehoṣṇatāpreraṇāvakāśadānalakṣaṇam| sūkṣmaṃ ca yathākramaṃ bhūtānāṃ
                        kāraṇatvena vyavasthitāni gandhāditanmātrāṇi| anvayino guṇāḥ
                        prakāśapravṛttisthitirūpatayā sarvatraivā+anvayitvena samupalabhyante|
                        arthavattvaṃ teṣu eva guṇeṣu bhogāpavargasampādanākhyā śaktiḥ| tadevaṃ
                        bhūteṣu pañcasu uktadharmalakṣaṇāvasthābhinneṣu pratyavasthaṃ saṃyamaṃ
                        kurvan yogī bhūtajayī bhavati| tadyathā --- prathamaṃ sthūlarūpe saṃyamaṃ
                        vidhāya tadanu svarūpe ityevaṃ krameṇa tasya kṛtasaṃyamasya
                        saṃkalpānuvidhāyinyo vatsānusāriṇya iva gāvo bhūtaprakṛtayo bhavantītyarthaḥ
                        ||44|| 
 
 
 tasyaiva bhūtajayasya phalamāha ---  
 
 
 tato+aṇimādiprādurbhāvaḥ kāyasampattaddharmā+anabhighātaśca ||vibhūti
                        45|| 
 
 
 vṛttiḥ ---  
 1| aṇimā paramāṇurūpatāpattiḥ| 
 2| mahimā mahattvprāptiḥ| 
 3| laghimā tūlapiṇḍavallaghutvaprāptiḥ| 
 4| garimā gurutvaprāptiḥ| 
 5| prāptiraṅgulyagreṇa candrādisparśanaśaktiḥ| 
 6| prākāmyamicchānabhighātaḥ| 
 7| śarīrāntaḥkaraṇeśvaratvamīśitvam| 
 8| sarvatra prabhaviṣṇutā vaśitvam| sarvāṇyeva
                                bhūtānyanugāmitvāttaduktaṃ nātikrāmanti| 
  9| yatrakāmāvasāyo yasmin viṣaye+asya kāmaḥ svecchā bhavati
                                tasmin viṣaye yogino+adhyavasāyo bhavati| taṃ viṣayaṃ
                                svīkāradvāreṇābhilāṣasamāptiparyantaṃ nayatītyarthaḥ| 
  ta ete+aṇimādyāḥ samādhyupayogino bhūtajayādyoginaḥ prādurbhavanti|
                        yathā paramāṇutvaṃ prāpto vajrādīnāmapyantaḥ praviśati| evaṃ sarvatra
                        yojyam| ete+aṇimādayo+aṣṭau guṇā mahāsiddhaya ucyante| kāyasampadvakṣyamāṇā
                        (3|46) tāṃ prāpnoti| taddharmā+anabhighātaśca tasya kāyasya ye dharmā
                        rūpādayasteṣāmanabhighāto nāśo na kutaścidbhavati nāsya rūpamagnirdahati na
                        vāyuḥ śoṣayatītyādi yojyam ||45|| 
 
 
  kāyasampadamāha ---  
 
 
 rūpalāvaṇyabalavajrasaṃhananatvāni kāyasampat ||vibhūti 46|| 
 
 
 vṛttiḥ --- rūpalāvaṇyabalāni prasiddhāni| vajrasaṃhananatvaṃ vajravat kaṭhinā
                        saṃhatirasya śarīre bhavatītyarthaḥ| iti kāyasya āvirbhūtaguṇasampat
                        ||46|| 
 
 
 evaṃ bhūtajayamabhidhāya prāptabhūmikāviśeṣasyendriyajayamāha --- 
 
 
 grahaṇasvarūpāsmitānvayārthavattvasaṃyamādindriyajayaḥ ||vibhūti 47|| 
 
 
 vṛttiḥ --- grahaṇamindriyāṇāṃ viṣayābhimukhī vṛttiḥ| svarūpaṃ sāmānyena
                        prakāśakatvam| asmitā ahaṃkārānugamaḥ| anvayārthavattve pūrvavat (3|44)|
                        eteṣāṃ indriyāṇāmavasthāpañcake pūrvavat saṃyamaṃ kṛtvendriyajayī bhavati
                        ||47|| 
 tasya phalamāha ---  
 
 
 tato manojavitvaṃ vikaraṇabhāvaḥ pradhānajayaśca ||vibhūti 48|| 
 
 
 vṛttiḥ --- śarīrasya manovadanuttamagatilābho manojavitvam|
                        kāyanirapekṣāṇāmindriyāṇāṃ vṛttilābho vikaraṇabhāvaḥ| sarvavaśitvaṃ
                        pradhānajayaḥ| etāḥ siddhyayo jitendriyasya prādurbhavanti| tāścāsmin śāstre
                        madhupratīkā ityucyante| yathā madhuna ekadeśo+api svadata evaṃ
                        pratyekametāḥ siddhayaḥ svadanta iti madhupratīkāḥ ||48|| 
 
 
  indriyajayamabhidhāyā+antaḥkaraṇajayamāha ---  
 
 
 sattvapuruṣānyatākhyātimātrasya sarvabhāvādhiṣṭhātṛtvaṃ sarvajñātṛtvaṃ ca
                        ||vibhūti 49|| 
 
 
 vṛttiḥ --- tasmin buddheḥ sāttvike pariṇāme kṛtasaṃyamasya yā
                        sattvapuruṣayorutpadyate vivekakhyātirguṇānāṃ
                        kartṛtvābhimānaśithilībhāvarūpā tanmāhātmyāt tatraiva sthitasya yoginaḥ
                        sarvādhiṣṭhātṛtvaṃ sarvajñātṛtvaṃ ca samādherbhavati| sarveṣāṃ
                        guṇapariṇāmānāṃ bhāvānāṃ svāmivadākramaṇaṃ sarvabhāvādhiṣṭhātṛtvam| teṣāmeva
                        ca śāntoditāvyapadeśyadharmitvenāvasthitānāṃ yathāvadvivekajñānaṃ
                        sarvajñātṛtvam| eṣāṃ cāsmiñchāstre parasyāṃ vaśīkārasaṃjñāyāṃ prāptāyāṃ
                        viśokā nāma siddhirityucyate ||49|| 
 
 
 krameṇa bhūmikāntaramāha ---  
 
 
 tadvairāgyādapi doṣabījakṣaye kaivalyam ||vibhūti 50||  
 
 
 vṛttiḥ --- tasyāmapi viśokāyāṃ siddhau yadā vairāgyamutpadyate yoginastadā
                        tasmāddoṣāṇāṃ rāgādīnāṃ yadbījamavidyādayastasya kṣaye nirmūlane
                        kaivalyamātyantikī duḥkhanivṛttiḥ puruṣasya guṇānāmadhikāraparisamāptau
                        svarūpapratiṣṭhatvam   pā0 svarūpaniṣṭhatvam   ||50||  
 
 
 tasminneva samādhau sthityupāyamāha ---  
 
 
 svāmyupanimantraṇe saṅgasmayā+akaraṇaṃ punaraniṣṭaprasaṅgāt ||vibhūti 51||
                     
 
 
 vṛttiḥ --- catvāro yogino bhavanti| tatrābhyāsavān pravṛttamātrajyotiḥ
                        prathamaḥ| ṛtambharaprajño dvitīyaḥ| bhūtendriyajayī tṛtīyaḥ|
                        atikrāntabhāvanīyaścaturthaḥ| tatra caturthasya samādheḥ
                        prāptasaptavidhabhūmiprāntaprajño bhavati| ṛtambharaprajñasya dvitīyāṃ
                        madhumatīsaṃjñāṃ bhūmikāṃ sākṣātkurvataḥ svāmino devā upanimantrayitāro
                        bhavanti| divyastrīrasāyanādikam  divyastrīvasanādikam  
                        upaḍhaukayantīti tasminnupanimantraṇe nā+anena saṅgaḥ kartavyo nāpi smayaḥ|
                        saṅgatikaraṇe punarviṣayabhoge patati smayakaraṇe kṛtakṛtyamātmānaṃ
                        manyamāno na samādhāvutsahate| ataḥ saṅgasmayayostena varjanaṃ kartavyam
                        ||51|| 
 
 
 asyāmeva phalabhūtāyāṃ vivekakhyātau pūrvoktasaṃyamavyatiriktamupāyāntaramāha
                        ---  
 
 
 kṣaṇatatkramayoḥ saṃyamādvivekajaṃ jñānam ||vibhūti 52||  
 
 
 vṛttiḥ --- kṣaṇaḥ sarvāntyaḥ kālāvayavo yasya kalāḥ prabhavituṃ na śakyante|
                        tathāvidhānāṃ kālakṣaṇānāṃ yaḥ kramaḥ paurvāparyeṇa pariṇāmastatra saṃyamāt
                        prāguktaṃ vivekajaṃ jñānamutpadyate| ayamarthaḥ --- ayaṃ kālakṣaṇo+amuṣmāt
                        kālakṣaṇāduttaro+ayamasmāt pūrva ityevaṃvidhe krame
                        kṛtasaṃyamasyātyantasūkṣme+api kṣaṇakrame yadā bhavati
                        sākṣātkārastadā+anyadapi sūkṣmaṃ mahadādi sākṣātkarotīti vivekajñānotpattiḥ
                        ||52|| 
 
 
 asyaiva saṃyamasya viṣayavivekopakṣepaṇāyāha ---  
 
 
 jātilakṣaṇadeśairanyatānavacchedāttulyayostataḥ pratipattiḥ ||vibhūti
                        53|| 
 
 
 vṛttiḥ --- padārthānāṃ bhedahetavo jātilakṣaṇadeśā bhavanti|
                        kvacidbhedaheturjātiḥ| yathā gauriyaṃ mahiṣīyamiti| jātyā tulyayorlakṣaṇaṃ
                        bhedahetuḥ| iyaṃ karbureyamaruṇeti| jātyā lakṣaṇenābhinnayorbhedaheturdeśo
                        drṛṣṭaḥ| yathā tulyapramāṇayorāmalakayorbhinnadeśasthitayoḥ| yatra
                        punarbhedo+avadhārayituṃ na śakyate yathā ekadeśasthitayoḥ śuklayoḥ
                        pārthivayoḥ paramāṇvostathāvidhe viṣaye bhedāya kṛtasaṃyamasya bhedena
                        jñānamutpadyate tadā tadabhyāsāt sūkṣmāṇyapi tattvāni bhedena pratipadyate|
                        etaduktaṃ bhavati --- yatra kenacidupāyena bhedo nāvadhārayituṃ śakyastatra
                        saṃyamādbhavatyeva bhedapratipattiḥ ||53|| 
 
 
 sūkṣmāṇāṃ tattvānāmuktasya vivekajanyajñānasya saṃjñāviṣayasvābhāvyaṃ
                        vyākhyātumāha ---  
 
 
 tārakaṃ sarvaviṣayaṃ sarvathāviṣayamakramaṃ ceti vivekajaṃ jñānam ||vibhūti
                        54||  
 
 
 vṛttiḥ --- uktasaṃyamabalādevā+antyāyāṃ bhūmikāyāmutpannaṃ jñānaṃ tārakamiti
                        tārayatyagādhāt saṃsārasāgarādyoginamityānvarthikyā saṃjñayā
                        tārakamityucyate| asya viṣayamāha --- sarvaviṣayamiti| sarvāṇi tattvāni
                        mahadādīni viṣayo+asyeti sarvaviṣayam| svabhāvaścāsya sarvathāviṣayatvam|
                        sarvābhiravasthābhiḥ sthūlasūkṣmādibhedena taistaiḥ pariṇāmaiḥ sarveṇa
                        prakāreṇā+avasthitāni tattvāni viṣayo+asyeti sarvathāviṣayam|
                        svabhāvāntaramāha --- akramaṃ ceti|
                        niḥśeṣanānāvasthāpariṇatasyātmakabhāvagrahaṇenāsya  pā0
                            niḥśeṣanānā+avasthāpariṇatadvitryātmakabhāvagrahaṇe nā+asya  kramo
                        vidyata ityakramam| sarvaṃ karatalāmalakavadyugapat paśyatītyarthaḥ
                        ||54|| 
 
 
 asmācca vivekajāt tārakākhyājjñānāt kiṃ bhavatītyāha ---  
 
 
 sattvapuruṣayoḥ śuddhisāmye kaivalyam ||vibhūti 55|| 
 
 
 vṛttiḥ --- sattvapuruṣāvuktalakṣaṇau (2|6, 2|18, 2|20)| tayoḥ śuddhisāmye
                        kaivalyam| sattvasya sarvakartṛtvābhimānanivṛtyā svakāraṇānupraveśaḥ
                        śuddhiḥ| puruṣasya śuddhirupacaritabhogābhāva iti dvayoḥ samānāyāṃ śuddhau
                        puruṣasya kaivalyamutpadyate| mokṣo bhavatītyarthaḥ ||55|| 
 
 
 tadevamantaraṅgaṃ yogāṅgatrayamabhidhāya tasya ca saṃyamasaṃjñāṃ kṛtvā
                        saṃyamasya viṣayapradarśanārthaṃ pariṇāmatrayamupapādya
                        saṃyamabalotpadyamānāḥ pūrvāntaparāntamadhyabhavāḥ siddhīrupadarśya
                        samādhyabhyāsopapattaye  pā0 samādhyāśvāsotpattaye  bāhyā
                        bhuvanajñānādirūpā ābhyantarāśca kāyavyūhajñānādirūpāḥ pradarśya
                        samādhyupayogāyendriyaprāṇajayādipūrvikāḥ paramapuruṣārthasiddhaye
                        yathākramamavasthāsahitabhūtajayendriyasattvajayodbhavāśca vyākhyāya
                        vivekajñānopapattaye tāṃstānupāyānupanyasya tārakasya
                        sarvasamādhyavasthāparyantabhavasya svarūpamabhidhāya tatsamāpatteḥ
                        kṛtādhikārasya cittasattvasya svakāraṇānupraveśāt kaivalyamutpadyata
                        ityabhihitamiti nirṇīto vibhūtipādastṛtīyaḥ| 
 
 iti dhāreśvarabhojadevaviracitāyāṃ rājamārtaṇḍābhidhāyāṃ pātañjalavṛttau
                    vibhūtipādastṛtīyaḥ| iti vibhūtipādaḥ| 
 
 
 
                Kaivalyapādaḥ
                  atha kaivalyapādaḥ yadājñayaiva kaivalyaṃ vinopāyaiḥ prajāyate|
                    tamekamajamīśānaṃ cidānandamayaṃ stumaḥ|| 
 idānīṃ vipratipattisamutthabhrāntinirākaraṇena yuktyā kaivalyasvarūpajñāpanāya
                         pā0 jñānāya  kaivalyapādo+ayamārabhyate| tatra yāḥ pūrvamuktāḥ
                    siddhayastāsāṃ nānāvidhajanmādikāraṇapratipādanadvāreṇaivaṃ bodhayati --- madīyā
                    yā etāḥ siddhayastāḥ sarvāḥ
                    pūrvajanmābhyastasamādhibalājjanmādinimittamātratvenā+a+aśritya pravartante|
                    tataścānekabhavasādhyasya samādherna kṣatirastītyāśvāsotpādanāya
                    samādhisiddheśca prādhānyakhyāpanārthaṃ kaivalyopayogārthaṃ cāha ---  janmauṣadhimantratapaḥsamādhijāḥ
                        siddhayaḥ  ||kaivalya 1||  
 
 vṛttiḥ --- kāścana janmanimittā eva siddhayo yathā
                        pakṣyādīnāmākāśagamanādayaḥ| yathā vā kapilamaharṣiprabhṛtīnāṃ
                        janmasamanantaramevopajāyamānā jñānādayaḥ sāṃsiddhikā guṇāḥ| oṣadhisiddhayo
                        yathā pāradādirasāyanādyupayogāt| mantrasiddhiryathā mantrajapāt
                        keṣāṃcidākāśagamanādiḥ| tapaḥsiddhiryathā viśvāmitrādīnām| samādhisiddhiḥ
                        prākpratipāditā| etāḥ siddhayaḥ pūrvajanmakṣayitakleśānāmevopajāyante|
                        tasmāt samādhisiddhāvivā+anyāsāṃ siddhīnāṃ samādhireva janmāntarābhyastaḥ
                        kāraṇm| mantrādīni nimittamātrāṇi ||1|| 
 
 
 nanu nandīśvarādikānāṃ jātyādipariṇāmo+asminneva janmani dṛśyate| tat kathaṃ
                        janmāntarābhyastasya samādheḥ kāraṇatvamucyata ityāśaṅkyāha --- 
 
 
 jātyantarapariṇāmaḥ prakṛtyāpūrāt ||kaivalya 2|| 
 
 
 vṛttiḥ --- yo+ayamihaiva janmani nandīśvarādīnāṃ jātyādipariṇāmaḥ sa
                        prakṛtyāpūrāt| pāścāttyā eva hi prakṛtayo+amuṣmiñjanmani vikārānāpūrayanti
                        jātyantarākāreṇa pariṇamanti ||2|| 
 
 
 nanu dharmādharmādayastatra kriyamānā upalabhyante| tat kathaṃ
                        prakṛtīnāmāpūrakatvam ityāha ---  
 
 
 nimittamaprayojakaṃ prakṛtīnāṃ varaṇabhedastu tataḥ kṣetrikavat ||kaivalya
                        3||  
 
 
 vṛttiḥ --- nimittaṃ dharmādi| tat prakṛtīnāmarthāntarapariṇāme na prayojakam|
                        na hi kāryeṇa kāraṇaṃ pravartate| kutra tarhi tasya dharmādervyāpāra ityāha
                        --- varaṇabhedastu tataḥ kṣetrikavat|
                        tatastasmādanuṣṭhīyamānāddharmādvaraṇamāvaraṇakamadharmādi tasyaiva
                        virodhitvādbhedaḥ kṣayaḥ kriyate| tasmin pratibandhake kṣīṇe prakṛtayaḥ
                        svayamabhimatakāryāya prabhavanti| dṛṣṭāntamāha --- kṣetrikavat| yathā
                        kṣetrikaḥ kṛṣībalaḥ kedārāt kedārāntaraṃ jalaṃ
                        ninīṣurjalapratibandhakāvaraṇabhedamātraṃ karoti| tasmin bhinne jalaṃ
                        svayameva prasaradrūpaṃ pariṇāmaṃ gṛhṇāti na tu jalaprasaraṇe tasya kaścit
                        prayatnaḥ| evaṃ dharmāderboddhavyam ||3|| 
 
 
 yadā sākṣātkṛtatattvasya yogino yugapat
                        karmaphalabhogāyā+a+atmīyaniratiśayavibhūtyanubhavād
                        yugapadanekaśarīranirmitsā jāyate tadā kutastāni cittāni prabhavantītyāha
                        ---  
 
 
 nirmāṇacittānyasmitāmātrāt ||kaivalya 4|| 
 
 
 vṛttiḥ --- yoginaḥ svayaṃ nirmiteṣu kāyeṣu yāni cittāni tāni
                        mūlakāraṇādasmitāmātrādeva tadicchayā prasaranti| agnervisphuliṅgā iva
                        yugapat pariṇamanti ||4|| 
 
 
 nanu bahūnāṃ cittānāṃ bhinnābhiprāyatvānnaikakāryakartṛtvaṃ syādityāha
                        --- 
 
 
 pravṛttibhede prayojakaṃ cittamekamanekeṣām ||kaivalya 5|| 
 
 
 vṛttiḥ --- teṣāmanekeṣāṃ cetasāṃ pravṛttibhede vyāpāranānātva eakaṃ
                        yoginaścittaṃ prayojakaṃ prerakamadhiṣṭhātṛtvena| tena na bhinnamatatvam|
                        ayamarthaḥ --- yathātmīyaśarīre manaścakṣuḥpāṇyādīni yathecchaṃ
                        prerayatyadhiṣṭhātṛtvenaievaṃ kāyāntareṣvapīti ||5||  
 
 
 janmādiprabhavatvāt siddhīnāṃ cittamapi tatprabhavaṃ pañcavidhameva| ato
                        janmādiprabhavāccittāt samādhiprabhavasya cittasya vailakṣaṇyamāha ---  
 
 
 tatra dhyānajamanāśayam ||kaivalya 6|| 
 
 
 vṛttiḥ --- dhyānajaṃ samādhijaṃ yaccittaṃ tat pañcasu madhye+anāśayaṃ
                        karmavāsanārahitamityarthaḥ ||6|| 
 
 
 yathetaracittebhyo yoginaścittaṃ vilakṣaṇaṃ kleśādirahitaṃ tathā karmāpi
                        vilakṣaṇamityāha ---  
 
 
 karmāśuklākṛṣṇaṃ yoginastrividhamitareṣām ||kaivalya 7|| 
 
 
 vṛttiḥ --- śubhaphaladaṃ karma yāgādi śuklam| aśubhaphaladaṃ brahmahatyādi
                        kṛṣṇam| ubhayasaṃkīrṇaṃ śuklakṛṣṇam| tatra śuklaṃ karma vicakṣaṇānāṃ
                        dānatapaḥsvādhyāyādimatāṃ puruṣāṇām| kṛṣṇaṃ karma dānavānām   nārakānām
                         | śuklakṛṣṇaṃ manuṣyāṇām| yogināntu saṃnyāsavatāṃ
                        trividhakarmaviparītaṃ yat phalatyāgānusandhānenaivānuṣṭhānānna kiñcit
                        phalamārabhate ||7|| 
 
 
 asyaiva karmaṇaḥ phalamāha ---  
 
 
 tatastadvipākānuguṇānāmevābhivyaktirvāsanānām ||kaivalya 8||  
 
 
 vṛttiḥ --- iha hi dvividhā karmavāsanāḥ smṛtimātraphalā
                        jātyāyurbhogaphalāśca| tatra jātyāyurbhogaphalā ekānekajanmabhavā ityanena
                        pūrvameva (2|12--13) kṛtanirṇayāḥ| yāstu smṛtimātraphalāstāstataḥ karmaṇo
                        yena karmaṇā yādṛk śarīramārabdhaṃ devamanuṣyatiryagādibhedena tasya
                        vipākasyā+anuguṇā anurūpā yā vāsanāstāsāmeva tasmādabhivyaktirvāsanānāṃ
                        bhavati| ayamarthaḥ --- yena karmaṇā pūrvaṃ devatādiśarīramārabdhaṃ
                        jātyantaraśatavyavadhānena punastathāvidhasyaiva śarīrasyārambhe tadanurūpā
                        eva smṛtiphalā vāsanāḥ prakaṭībhavanti| lokāntareṣvevārtheṣu tasya
                        smṛtyādayo jāyante| itarāstu satyo+api avyaktasaṃjñāstiṣṭhanti na tasyāṃ
                        daśāyāṃ nārakādiśarīrodbhavā vāsanā vyaktimāyānti ||8||  
 
 
 āsāmeva vāsanānāṃ kāryakāraṇābhāvānupapattimāśaṅkya samarthayitumāha ---  
 
 
 jātideśakālavyavahitānāmapyānantaryaṃ smṛtisaṃskārayorekarūpatvāt ||kaivalya
                        9|| 
 
 
 vṛttiḥ --- iha nānāyoniṣu bhramatāṃ saṃsāriṇāṃ kāṃcidyonimanubhūya yadā
                        yonyantarasahasravyavadhānena punastāmeva yoniṃ pratipadyate tadā tasyāṃ
                        pūrvānubhūtāyāṃ yonau tathāvidhaśarīrādivyañjakāpekṣayā vāsanā yāḥ
                        prakaṭībhūtā āsaṃstāstathāvidhavyañjakābhāvāttirohitāḥ
                        punastathāvidhavyañjakaśarīrādilābhe prakaṭībhavanti|
                        jātideśakālavyavadhāne+api tāsāṃ svānurūpasmṛtyādiphalasādhana ānantaryaṃ
                        nairantaryam| kutaḥ| smṛtisaṃskārayorekarūpatvāt| tathāhi --- anuṣṭhīyamānāt
                        karmaṇaścittasattve vāsanārūpaḥ saṃskāraḥ samutpadyate| sa ca
                        svarganarakādīnāṃ phalānāṃ cāṅkurībhāvaḥ karmaṇāṃ vā yāgādīnāṃ
                        śaktirūpatayā+avasthānam| karturvā tathāvidhabhogyabhoktṛtvarūpaṃ
                        sāmarthyam| saṃskārāt smṛtiḥ smṛteśca sukhaduḥkhopabhogastadanubhavācca
                        punarapi saṃskārasmṛtyādayaḥ| evaṃ ca yasya smṛtisaṃskārādayo
                        bhinnāstasyā+a+anantaryābhāve durlabhaḥ kāryakāraṇabhāvaḥ| asmākaṃ tu
                        yadānubhava eva saṃskārībhavati saṃskāraśca smṛtirūpatayā pariṇamate
                        tadaikasyaiva cittasyānusandhātṛtvena sthitatvānna kāryakāraṇabhāvo
                        durghaṭaḥ ||9|| 
 bhavatvānantaryaṃ kāryakāraṇabhāvaśca vāsanānām yadā tu prathamamevānubhavaḥ
                        pravartate tadā kiṃ vāsanānimitta uta nirnimitta iti śaṅkāṃ vyapanetumāha
                        --- 
 
 
 tāsāmanāditvaṃ cā+a+aśiṣo nityatvāt ||kaivalya 10|| 
 
 
 vṛttiḥ --- tāsāṃ vāsanānāmanāditvam| na vidyata ādiryasya tasya bhāvastattvaṃ
                        tāsāmādirnāstītyarthaḥ| kuta iti| āśiṣo nityatvāt| yeyamāśīrmahāmoharūpā
                        sadaiva sukhasādhanāni me bhūyāsurmā kadācana tairme viyogo bhūditi yaḥ
                        saṃkalpaviśeṣo vāsanānāṃ kāraṇaṃ tasya nityatvādanāditvamityarthaḥ|
                        etaduktaṃ bhavati --- kāraṇasya sannihitatvādanubhavasaṃskārādīnāṃ kāryāṇāṃ
                        pravṛttiḥ kena vāryate| anubhavasaṃskārānubiddhaṃ saṃkocavikāśadharmi cittaṃ
                        tattadabhivyañjakavipākalābhāt tattatphalarūpatayā pariṇamata ityarthaḥ
                        ||10|| 
 
 
 tāsāmānantyāddhānaṃ kathaṃ bhavatītyāśaṅkya hānopāyamāha ---  
 
 
 hetuphalāśrayālambanaiḥ saṃgṛhītatvādeṣāmabhāve tadabhāvaḥ ||kaivalya
                        11|| 
 
 
 vṛttiḥ --- vāsanānāmanantarānubhavo hetustasyāpyanubhavasya
                        rāgādayasteṣāmavidyeti sākṣāt pāramparyeṇa hetuḥ| phalaṃ śarīrādi smṛtyādi
                        ca| āśrayo buddhisattvam| ālambanaṃ yadevānubhavasya tadeva vāsanānām|
                        atastairhetuphalāśrayālambanairanantānāmapi vāsanānāṃ saṃgṛhītatvāt| eṣāṃ
                        hetvādīnāmabhāve jñānayogābhyāṃ dagdhabījakalpatve vihite nirmūlatvānna
                        vāsanāḥ prarohanti na kāryamārabhanta iti tāsāmabhāvaḥ ||11|| 
 
 
 nanu pratikṣaṇaṃ cittasya naśvaratvopalabdhervāsanānāṃ tatphalānāṃ ca
                        kāryakāraṇabhāvena yugapadabhāvitvādbhede
                        kathamekatvamityāśaṅkyaikatvasamarthanāyāha ---  
 
 
 atītānāgataṃ svarūpato+astyadhvabhedāddharmāṇām ||kaivalya 12|| 
 
 
 vṛttiḥ ---ihātyantamasatāṃ bhāvānāmutpattirna yuktimatī teṣāṃ
                        sattvasambandhāyogāt| na hi śaśaviṣāṇādīnāṃ kvacidapi sattvasambandho
                        dṛṣṭaḥ| nirupākhye ca kārye kimuddiśya kāraṇāni pravarteran| na hyasantaṃ
                        viṣayamālocya kaścit pravartate| satāmapi virodhānnābhāvasambandho+asti| yat
                        svarūpaṃ labdhasattākaṃ tat kathaṃ nirupākhyatāmabhāvarūpatāṃ vā bhajate na
                        viruddhaṃ rūpaṃ svīkarotītyarthaḥ| tasmāt satāmabhāvāsambhavādasatāṃ
                        cotpattyasambhavāt taistairdharmairvipariṇamamāno dharmī sadaikarūpa
                        evāvatiṣṭhate| dharmāstu tryadhvakatvena   pā0 adhikatvena  
                        traikālikatvena tatra vyavasthitāḥ svasmin svasminnadhvani vyavasthitāḥ na
                        svarūpaṃ tyajanti| vartamāne+adhvani vyavasthitāḥ kevalaṃ bhogyatāṃ
                        bhajante| tasmāddharmāṇāmevātītānāgatādyadhvabhedāt tenaiva rūpeṇa
                        kāryakāraṇabhāvo+asmin darśane pratipadyate| tasmādapavargaparyantamekameva
                        cittaṃ dharmitayā+anuvartamānaṃ na nihnotuṃ pāryate ||12|| 
 
 
 ta ete dharmadharmiṇaḥ kiṃrūpā ityāha ---  
 
 
 te vyaktasūkṣmā guṇātmānaḥ ||kaivalya 13|| 
 
 
 vṛttiḥ --- ya ete dharmadharmiṇaḥ proktāste vyaktasūkṣmabhedena vyavasthitāḥ
                        guṇāḥ sattvarajastamorūpāstadātmānastatsvabhāvāstatpariṇāmarūpā ityarthaḥ|
                        yataḥ sattvarajastamobhiḥ sukhaduḥkhamoharūpaiḥ sarvāsāṃ
                        bāhyābhyantarabhedabhinnānāṃ bhāvavyaktīnāmanvayānugamo dṛśyate|
                        yadyadanvayi tattat pariṇāmarūpaṃ dṛṣṭam| yathā ghaṭādayo mṛdanvitā
                        mṛtpariṇāmarūpāḥ ||13|| 
 
 
 yadyete trayo guṇāḥ sarvatra mūlakāraṇaṃ kathameko dharmīti vyapadeśa
                        ityāśaṅkyāha ---  
 
 
 pariṇāmaikatvādvastutattvam ||kaivalya 14|| 
 
 
 vṛttiḥ --- yadyapi trayo guṇāstathāpi teṣāmaṅgāṅgibhāvagamanalakṣaṇo yaḥ
                        pariṇāmaḥ kvacit sattvamaṅgi kvacidrajaḥ kvacicca tama
                        ityevaṃrūpastasyaikatvādvastunastattvamekamucyate| yathā --- iyaṃ pṛthivī|
                        ayaṃ vāyurityevamādi ||14|| 
 
 
 nanu jñānavyatirikte satyarthe vastvekamanekaṃ vā vaktuṃ yujyate| yadā ca
                        vijñānameva vāsanāvaśāt kāryakāraṇabhāvenāvasthitaṃ tathā tathā pratibhāti
                        tadā kathametacchakyate vaktumityāśaṅkyāha ---  
 
 
 vastusāmye cittabhedāttayorviviktaḥ panthāḥ ||kaivalya 15|| 
 
 
 vṛttiḥ --- tayorjñānārthayorviviktaḥ panthā vivikto mārgo deśa iti yāvat|
                        katham| vastusāmye cittabhedāt| samāne vastuni stryādāvupalabhyamāne
                        nānāpramātṝṇāṃ cittasya bhedaḥ sukhaduḥkhamoharūpatayā samupalabhyate|
                        tathāhi ekasyāṃ rūpalāvaṇyavatyāṃ yoṣiti upalabhyamānāyāṃ sarāgasya
                        sukhamutpadyate sapatnyāstu dveṣaḥ parivrājakāderghṛṇetyekasmin vastuni
                        nānāvidhacittodayāt kathaṃ cittakāryatvaṃ vastuna ekacittakāryatve
                        vastvekarūpatayaivā+avabhāseta| kiñca cittakāryatve vastuno yadīyasya
                        cittasya tadvastu kāryaṃ tasminnarthāntaravyāsakte tadvastu na kiñcit syāt|
                        bhavatviti cenna| tadeva kathamanyairbahubhirupalabhyeta| upalabhyate ca
                        tasmānna cittakāryam| atha yugapadbahubhiḥ so+arthaḥ kriyate tadā
                        bahunirmitasyārthasyaikanirmitādvailakṣaṇyaṃ syāt| yadā tu vailakṣaṇyaṃ
                        neṣyate tadā kāraṇabhede sati kāryabhedasyābhāve nirhetukamekarūpaṃ vā jagat
                        syāt| etaduktaṃ bhavati --- satyapi bhinne kāraṇe yadi kāryasyābhedastadā
                        samagraṃ jagannānāvidhakāraṇajanyamekarūpaṃ syāt| kāraṇabhedānanugamāt
                        svātantryeṇa nirhetukaṃ vā syāt| yadyevaṃ kathaṃ tena triguṇātmanā
                        cittenaikasyaiva pramātuḥ sukhaduḥkhamohamayāni jñānāni janyante  pā0
                            kathaṃ tena triguṇātmanā+arthe naikasyaiva pramātuḥ
                            sukhaduḥkhamohabhayāni jñānāni na janyante | maivam|
                        yathā+arthastriguṇastathā cittamapi triguṇam| tasyārthapratibhāsotpattau
                        dharmādayaḥ sahakārikāraṇam| tadudbhavābhibhavavaśāt kadāciccittasya tena
                        tena rūpeṇābhivyaktiḥ| tathā ca --- kāmukasya sannihitāyāṃ yoṣiti
                        dharmasahakṛtaṃ cittaṃ sattvasyāṅgitayā pariṇamamānaṃ sukhamayaṃ bhavati|
                        tadevā+adharmasahakāri rajaso+aṅgitayā duḥkharūpaṃ sapatnīmātrasya bhavati|
                        tīvrādharmasahakāritayā pariṇamamānaṃ tamaso+aṅgitvena kopanāyāḥ sapatnyā
                        mohamayaṃ bhavati| tasmādvijñānavyatirekeṇāsti grāhyārthaḥ  pā0
                            grāhyo+arthaḥ | tadevaṃ vijñānārthayostādātmyavirodhānna
                        kāryakāraṇabhāvaḥ| kāraṇābhede satyapi kāryabhedaprasaṅgāditi
                        jñānādvyatiriktatvamarthasya vyavasthitam ||15|| 
 yadyevaṃ jñānaṃ cet prakāśakatvādgrahaṇasvabhāvamarthaśca
                        prakāśyatvādgrāhyasvabhāvastadā yugapat sarvānarthān kathaṃ na gṛhṇāti| na
                        smarati cetyāśaṅkāṃ parihartumāha ---  
 
 
 taduparāgāpekṣitvāccittasya vastu jñātājñātam ||kaivalya 16|| 
 
 
 vṛttiḥ --- tasyārthasyoparāgādākārasamarpaṇāccitte bāhyaṃ vastu jñātamajñātaṃ
                        ca bhavati| ayamarthaḥ --- sarvaḥ padārtha ātmalābhe cittaṃ
                        sāmagrīmapekṣate| nīlādijñānaṃ copajāyamānamindriyapraṇālikayā
                        samāgatamarthoparāgaṃ sahakārikāraṇatvenāpekṣate| vyatiriktasyārthasya
                        sambandhābhāvādgrahītumaśakyatvāt| tataśca yenaivārthenāsya svarūpoparāgaḥ
                        kṛtastamevārthaṃ tajjñānaṃ vyavahārayogyatāṃ nayati| tataḥ so+artho jñāta
                        ucyate| yena cā+a+akāro na samarpitaḥ sa na jñātatvena vyavahriyate|
                        yasmiṃścānubhūte+arthe sādṛśyādirarthaḥ saṃskāramudbodhayan sahakāritāṃ
                        pratipadyate tasminnevārthe smṛtirupajāyata iti na sarvatra jñānaṃ nāpi
                        smṛtiriti na kaścidvirodhaḥ ||16||  
 yadyevaṃ pramātāpi puruṣo yasmin kāle nīlaṃ vedayate na tasmin kāle
                        pītādimataścittasattvasyāpi kadācit grahītṛrūpatvādākāragrahaṇe pariṇāmitvaṃ
                        prāptamityāśaṅkāṃ parihartumāha ---  
 
 
 sadā jñātāścittavṛttayaḥ tatprabhoḥ puruṣasyāpariṇāmitvāt ||kaivalya 17|| 
 
 
 vṛttiḥ --- yā etāścittasya pramāṇaviparyayādirūpā vṛttayaḥ,
                        tāstatprabhościttasya grahītuḥ puruṣasya sadā sarvakālameva jñātāḥ  pā0
                            ġyeyāḥ | tasya cidrūpatayā+apariṇāmitvāt
                        pariṇāmitvābhāvādityarthaḥ| yadyasau pariṇāmī syāt tadā pariṇāmasya
                        kādācitkatvāt tāsāṃ cittavṛttīnāṃ sadā jñātatvaṃ nopapadyeta| ayamarthaḥ ---
                        puruṣasya cidrūpasya sadaivādhiṣṭhātṛtvena vyavasthitasya yadantaraṅgaṃ
                        nirmalaṃ sattvam tasyāpi sadaivāvasthitatvādyenārthenoparaktaṃ bhavati
                        tathāvidhasyārthasya sadaiva cicchāyāsaṃkrāntisadbhāvastasyāṃ satyāṃ siddhaṃ
                        jñātṛtvamiti na kadācit kācit pariṇāmitvāśaṅkā ||17|| 
 
 
 nanu cittameva yadi sattvotkarṣāt prakāśakam tadā
                        svaparaprakāśarūpatvādātmānamarthaṃ ca prakāśayatīti tāvataiva
                        vyavahārasamāptiḥ| kiṃ grahītrantareṇetyāśaṅkāmapanetumāha ---  
 
 
 na tatsvābhāsaṃ dṛśyatvāt ||kaivalya 18|| 
 
 
 vṛttiḥ --- taccittaṃ svābhāsaṃ svaprakāśakaṃ na bhavati puruṣavedyaṃ
                        bhavatīti yāvat| kutaḥ| dṛśyatvāt| yat kila dṛśyaṃ tat draṣṭṛvedyaṃ dṛṣṭaṃ
                        yathā ghaṭādi| dṛśyaṃ ca cittaṃ tasmānna svābhāsam ||18||  
 
 
 nanu sādhyāviśiṣṭo+ayaṃ hetuḥ| dṛśyatvameva cittasyāsiddham| kiñca
                        svabuddhisaṃvedanadvāreṇa hitāhitaprāptiparihārarūpā vṛttayo dṛśyante|
                        tathāhi --- kruddho+ahaṃ bhīto+ahamatra me rāga ityevamādyā saṃvit
                        buddherasaṃvedane nopapadyata ityāśaṅkāmapanetumāha ---  
 
 
 ekasamaye cobhayānavadhāraṇam ||kaivalya 19|| 
 
 
 vṛttiḥ --- arthasya saṃvittiridantayā vyavahārayogyatāpādanam| ayamarthaḥ
                        sukhaheturduḥkhaheturveti| buddheḥ saṃvidahamityevamākāreṇa
                        sukhaduḥkharūpatayā vyavahārakṣamatāpādanam| evaṃvidhaṃ ca
                        vyāpāradvayamarthapratyakṣakāle na yugapat kartuṃ śakyaṃ virodhāt| na hi
                        viruddhayorvyāpārayoryugapat sambhavo+asti| ata ekasmin kāla ubhayasya
                        svarūpasyā+arthasya cāvadhārayitumaśakyatvānna cittaṃ svaprakāśakaṃ bhavati|
                        kintu evaṃvidhavyāpāradvayaniṣpādyasya
                        phaladvayasyāsaṃvedanādbahirmukhatayaiva svaniṣṭhatvena cittasya svayaṃ
                        vedanādarthaniṣṭhameva phalaṃ na svaniṣṭhamityarthaḥ ||19|| 
 
 
 nanu mā bhūdbuddheḥ svayaṃ grahaṇaṃ buddhyantareṇa bhaviṣyatītyāśaṅkyāha
                        --- 
 
 
 cittāntaradṛśye buddhibuddheratiprasaṅgaḥ smṛtisaṅkaraśca ||kaivalya 20|| 
 
 
 vṛttiḥ --- yadi hi buddhirbuddhyantareṇa vedyate sā+api buddhiḥ svayamabuddhā
                        buddhyantaraṃ prakāśayitumasamartheti tasyā grāhakaṃ   pā0 bodhakam
                          buddhyantaraṃ kalpanīyaṃ tasyā+apyanyadityanavasthānāt
                        puruṣāntareṇārthapratītirna syāt| na hi pratītavapratītāyāmarthaḥ pratīto
                        bhavati| smṛtisaṃkaraśca prāpnoti --- rūpe rase vā samutpannāyāṃ buddhau
                        tadgrāhikāṇāmanantānāṃ buddhīnāṃ samutpatterbuddhijanitaiḥ saṃskārairyadā
                        yugapadbahvayaḥ smṛtayaḥ kriyante tadā buddheraparyavasānādbuddhismṛtīnāṃ ca
                        bahvīnāṃ yugapadutpatteḥ kasminnarthe smṛtiriyamutpanneti jñātumaśkyatvāt
                        smṛtīnāṃ saṃkaraḥ syāt| iyaṃ rūpe smṛtiriyaṃ rase smṛtiriti na jñāyeta
                        ||20|| 
 
 
 nanu buddheḥ svaprakāśatvābhāve buddhyantare cāsaṃvedane kathamayaṃ
                        viṣayasaṃvedanarūpo vyavahāra ityāśaṅkya svasiddhāntamāha ---  
 
 
 citterapratisaṅkramāyāstadākārāpattau svabuddhisaṃvedanam ||kaivalya 21|| 
 
 
 vṛttiḥ --- puruṣaścidrūpatvāccitiḥ sā+apratisaṃkramā| na vidyate
                        pratisakramo+anyatra gamanaṃ yasyāḥ sā tathoktā| anyenāsaṅkīrṇeti yāvat|
                        yathā guṇā aṅgāṅgibhāvalakṣaṇe pariṇāme aṅginaṃ guṇaṃ saṃkrāmanti
                        tadrūpatāmivā+a+apadyante| yathā vā loke paramāṇavaḥ prasaranto
                        viṣayamārūpayanti   pā0 āropayanti   naivaṃ citiśaktistasyāḥ
                        sarvadaikarūpatayā supratiṣṭhitatvena vyavasthitatvāt| atastatsannidhāne
                        yadā buddhistadākāratāmāpadyate cetanevopajāyate   pā0 cetanopajāyate
                          buddhivṛttipratisakrāntā ca yadā cicchaktirbuddhivṛttiviśiṣṭatayā
                        saṃvedyate  pā0 buddhivṛttyāveśāttathā saṃpadyate  tadā buddheḥ
                        svasyā ātmano vedanaṃ saṃvedanaṃ bhavatītyarthaḥ ||21|| 
 
 
 itthaṃ svasaṃviditaṃ cittaṃ sarvānugrahaṇasāmarthyena
                        sakalavyavahāranirvāhakṣamaṃ bhaviṣyatītyāha ---  
 
 
 draṣṭṛdṛśyoparaktaṃ cittaṃ sarvārtham ||kaivalya 22|| 
 
 
 vṛttiḥ --- draṣṭā puruṣastenoparaktaṃ tatsannidhānena tadrūpatāmiva prāpnoti
                        dṛśyoparaktaṃ viṣayoparaktaṃ gṛhītaviṣayākārapariṇāmaṃ yadā bhavati tadā
                        tadeva cittaṃ sarvārthagrahaṇasamarthaṃ bhavati| yathā nirmalaṃ
                        sphaṭikadarpaṇādyeva pratibimbagrahaṇasamartham| evaṃ
                        rajastamobhyāmanabhibhūtaṃ sattvaṃ śuddhatvāccicchāyāgrahaṇasamarthaṃ
                        bhavati| na punaraśuddhatvādrajastamasī| tannyagbhūtarajastamorūpamaṅgitayā
                        sattvaṃ niścalapradīpaśikhākāraṃ sadaikarūpatayā pariṇamamānaṃ
                        cicchāyāgrahaṇasāmarthyādāmokṣaprāpteravatiṣṭhate| yathā+ayaskāntasannidhāne
                        lohasya calanamāvirbhavatyevaṃ cidrūpapuruṣasannidhāne
                        sattvasyābhivyaṅgyamabhivyajyate caitanyam| ata evāsmindarśane dve cicchaktī
                        --- nityoditā+abhivyaṅgyā ca| nityoditā cicchaktiḥ
                        puruṣasannidhānādabhivyaktamabhivyaṅgyacaitanyaṃ sattvam| abhivyaṅgyā
                        cicchaktistadatyantasannihitatvādantaraṅgaṃ puruṣasya bhogyatāṃ
                        pratipadyate| tadeva śāntabrahmavādibhiḥ sāṃkhyaiḥ puruṣasya
                        paramātmano+adhiṣṭheyaṃ karmānurūpaṃ sukhaduḥkhabhoktṛtayā vyapadiśyate|
                        yattvanudriktatvādekasyāpi guṇasya kadācit kasyacidaṅgitvāt triguṇaṃ
                        pratikṣaṇaṃ pariṇamamānaṃ sukhaduḥkhamohātmakamanirmalaṃ tattasmin
                        karmānurūpe śuddhe sattve svākārasamarpaṇadvāreṇa saṃvedyatāmāpādayati
                        tacchuddhamādyaṃ cittasattvameveti pratisaṅkrāntacicchāyamanyato
                        gṛhītaviṣayākāreṇa cittenopaḍhaukitamākāraṃ citsaṅkrāntibalāt cetanāyamānaṃ
                        vāstavacaitanyābhāve+api sukhaduḥkhasvarūpaṃ bhogamanubhavati| sa evaṃ
                        bhogo+atyantasannidhānena vivekāgrahaṇādabhokturapi puruṣasya bhoga iti
                        vyapadiṣyate| anenaivābhiprāyeṇa vindhyavāsinoktam --- sattvatapyatvameva
                        puruṣatapyatvamiti| anyatrāpi --- pratibimbe
                        pratibimbamānacchāyāsadṛśacchāyodbhavaḥ pratibimbaśabdenocyate| evaṃ
                        sattve+api pauruṣeyacicchāyāsadṛśacidabhivyaktiḥ pratisaṅkrāntiśavdārtha
                        iti| nanu pratibimbaṃ nāma nirmalasya niyatapariṇāmasya nirmale dṛṣṭam|
                        yathā mukhasya darpaṇe| atyantanirmalasya vyāpakasyāpariṇāminaḥ puruṣasya
                        tasmādatyantanirmalāt puruṣādanirmale sattve kathaṃ pratibimbanamupapadyate|
                        ucyate --- pratibimbanasya svarūpamanavagacchatā bhavatedamabhyadhāyi| yaiva
                        sattvagatāyā abhivyaṅgyāyāścicchakteḥ puruṣasya sānnidhyādabhivyaktiḥ saiva
                        pratibimbanamucyate| yādṛśī puruṣagatā cicchaktistacchāyāpyatrāvirbhavati|
                        yadapyuktamatyantanirmalaḥ puruṣaḥ kathamanirmale sattve pratisaṃkrāmatīti
                        tadapyanaikāntikam| nairmalyādapakṛṣṭe+api jalādāvādityādayaḥ
                        pratisaṃkrāntāḥ samupalabhyante| yadapyuktamanavacchinnasya nāsti
                        pratisaṃkrāntiriti tadapyayuktaṃ vyāpakasyāpyākāśasya darpanādau
                        pratisaṃkrāntidarśanāt| evaṃ sati na kācidanupapattiḥ pratibimbadarśanasya|
                        nanu sāttvikapariṇāmarūpe buddhisattve
                        puruṣasannidhānādabhivyaṅgyāyāścicchakterbāhyākārasaṃkrāntau puruṣasya
                        sukhaduḥkharūpo bhoga ityuktam tadanupapannam| tadeva cittasattvaṃ
                        prakṛtāvapariṇatāyāṃ kathaṃ sambhavati kimarthaśca tasyāḥ pariṇāmaḥ|
                        athocyeta puruṣasyārthopabhogasampādanaṃ tayā kartavyam| ataḥ
                        puruṣārthakartavyatayā+asyā yukta eva pariṇāmaḥ| taccānupapannam|
                        puruṣārthakartavyatāyā evānupapatteḥ| puruṣārtho mayā kartavya
                        evaṃvidho+adhyavasāyaḥ puruṣārthakartavyatocyate| jaḍāyāśca prakṛteḥ kathaṃ
                        prathamamevaṃvidho+adhyavasāyaḥ| asti cedadhyavasāyaḥ kathaṃ jaḍatvam|
                        atrocyate --- anulomapratilomalakṣaṇapariṇāmadvaye sahajaṃ śaktidvayamasti|
                        tadeva puruṣārthakartavyatocyate| sā ca śaktiracetanāyā api prakṛteḥ
                        sahajaiva| tatra mahadādimahābhūtaparyanto+asyā bahirmukhatayā+anulomaḥ
                        pariṇāmaḥ| punaḥ svakāraṇānupraveśanadvāreṇāsmitā+antaḥ pariṇāmaḥ
                        pratilomaḥ| itthaṃ puruṣasya bhogaparisamāpteḥ  pā0 ā
                            bhogaparisamapteḥ  sahajaśaktidvayakṣayāt kṛtārthā prakṛtirna
                        punaḥ pariṇāmamārabhate| evaṃvidhāyāṃ ca puruṣārthakartavyatāyāṃ jaḍāyā api
                        prakṛterna kācidanupapattiḥ| nanu yadīdṛśī śaktiḥ sahajaiva pradhānasyāsti
                        tat kimarthaṃ mokṣārthibhirmokṣāya yatnaḥ kriyate| mokṣasya cānarthanīyatve
                        tadupadeśakaśāstrasyānarthakyaṃ syāt| ucyate --- yo+ayaṃ
                        prakṛtipuruṣayoranādirbhogyabhoktṛtvalakṣaṇaḥ  pā0
                            bhoktṛbhābalakṣaṇaḥ  sambandhastasmin sati vyaktacetanāyāḥ
                        prakṛteḥ kartṛtvābhimānādduḥkhānubhave sati kathamiyaṃ
                        duḥkhanivṛttirātyantikī mama syāditi bhavatyevādhyavasāyaḥ| ato
                        duḥkhanivṛttyupāyopadeśakaśāstropadeśāpekṣā+astyeva pradhānasya|
                        tathābhūtameva karmānurūpaṃ buddhisattvaṃ śāstropadeśasya viṣayaḥ|
                        darśanāntareṣvapyevaṃvidha evāvidyāsvabhāvaḥ śāstre+adhikriyate  
                            abhidhīyate  | sa ca mokṣāya prayatamāna evaṃvidhaśāstropadeśaṃ
                        sahakāriṇamapekṣya mokṣākhyaṃ phalamāsādayati| sarvāṇyeva kāryāṇi prāptāyāṃ
                        sāmagryāmātmānaṃ labhante| asya pratilomapariṇāmadvāreṇaivotpādyasya
                        mokṣākhyasya kāryasyedṛśyeva sāmagrī pramāṇena niścitā
                        prakārāntareṇānupapatteḥ| atastāṃ vinā kathaṃ bhavitumarhati| ataḥ
                        sthitametat --- saṃkrāntaviṣayoparāgamabhivyaktacicchāyaṃ buddhisattvaṃ
                        viṣayaniścayadvāreṇa samagrāṃ lokayātrāṃ nirvāhayatīti| evaṃvidhameva cittaṃ
                        paśyanto bhrāntāḥ svasaṃvedanaṃ cittaṃ cittamātraṃ ca jagadityevaṃ bruvāṇāḥ
                        pratibodhitā bhavanti ||22|| 
 
 
 nanu yadyevaṃvidhādeva cittāt sakalavyavahāraniṣpattiḥ kathaṃ pramāṇaśūnyo
                        draṣṭā+abhyupagamyata ityāśaṅkya draṣṭuḥ pramāṇamāha ---  
 
 
 tadasaṅkhyeyavāsanābhiścitramapi parārthaṃ saṃhatyakāritvāt ||kaivalya
                        23|| 
 
 
 vṛttiḥ --- tadeva cittaṃ saṃkhyātumaśakyābhirvāsanābhiścitramapi nānārūpamapi
                        parārthaṃ parasya svāmino bhokturbhogāpavargalakṣaṇamarthaṃ sādhayatīti|
                        kutaḥ| saṃhatyakāritvāt saṃhatya sambhūya militvā+arthakriyākāritvāt| yacca
                        saṃhatyārthakriyākāri tat parārthaṃ dṛṣṭam| yathā śayanāsanādi|
                        sattvarajastamāṃsi ca cittalakṣaṇapariṇāmabhāñji saṃhatyakārīṇi caātaḥ
                        parārthāni| yaḥ paraḥ sa puruṣaḥ| nanu yādṛśena śayanāsanādīnāṃ pareṇa
                        śarīravatā pārārthyamupalabdhaṃ taddṛṣṭāntabalena tādṛśa eva paraḥ sidhyati|
                        yādṛśaśca bhavatāṃ paro+asaṃhatarūpo+abhipretastadviparītasya
                        siddherayamiṣṭavighātakṛddhetuḥ| ucyate --- yadyapi sāmānyena parārthamātre
                        vyāptirgṛhītā tathā+api sattvādivilakṣaṇadharmiparyālocanayā tadvilakṣaṇa
                        eva bhoktā paraḥ sidhyati| yathā candanāvṛte śikhariṇi
                        vilakṣaṇāddhūmādvahniranumīyamāna itaravahnivilakṣaṇaścandanaprabhava eva
                        pratīyate| evamihāpi vilakṣaṇasya sattvākhyasya bhogyasya
                        parārthatve+anumīyamāne tathāvidha eva bhoktā+adhiṣṭhātā
                        paraścinmātrarūpo+asaṃhataḥ sidhyati| yadi ca tasya paratvaṃ
                        sarvotkṛṣṭatvamevaṃ pratīyate tathāpi tāmasebhyo viṣayebhyaḥ prakṛṣyate
                        śarīraṃ prakāśarūpendriyāśrayatvāt| tasmādapi prakṛṣyante indriyāṇi|
                        tato+api prakṛṣṭaṃ sattvaṃ prakāśarūpam| tasyāpi yaḥ prakāśakaḥ
                        prakāśyavilakṣaṇaḥ sa cidrūpa eva  pā0 iva  bhavatīti kutastasya
                        saṃhatatvam ||23|| 
 
 
 idānīṃ śāstraphalaṃ kaivalyaṃ nirṇetuṃ daśabhiḥ sūtrairupakramate --- 
 
 
 viśeṣadarśina ātmabhāvabhāvanānivṛttiḥ ||kaivalya 24|| 
 
 
 vṛttiḥ --- evaṃ sattvapuruṣayoranyatve sādhite yastayorviśeṣaṃ paśyati ---
                        ayamasmādanya ityevaṃrūpam --- tasya vijñātacittarūpasattvasya citte
                        yā+a+atmabhāvabhāvanā sā nivartate| cittameva kartṛ jñātṛ bhoktrityabhimāno
                        nivartate ||24|| 
 
 
 tasmin sati kiṃ bhavatītyāha ---  
 
 
 tadā vivekanimnaṃ kaivalyaprāgbhāraṃ cittam ||kaivalya 25|| 
 
 
 vṛttiḥ --- yadasyājñānanimnapathaṃ bahirmukhaṃ viṣayopabhogaphalaṃ
                        cittamāsīttadidānīṃ vivekanimnaṃ vivekamārgamantarmukhaṃ kaivalyaprāgbhāraṃ
                        kaivalyaprārambhaṃ sampadyata iti ||25||  
 
 
 asmiṃśca vivekavāhini citte ye+antarāyāḥ prādurbhavantiteṣāṃ
                        hetupratipādanadvāreṇa tyāgopāyamāha ---  
 
 
 tacchidreṣu pratyayāntarāṇi saṃskārebhyaḥ ||kaivalya 26|| 
 
 
 vṛttiḥ --- tasmin samādhau sthitasya chidreṣvantarāyeṣu yāni pratyayāntarāṇi
                        vyutthānarūpāṇi jñānāni prāgbhūtebhyaḥ vyutthānānubhavajebhyaḥ
                        saṃskārebhyo+ahaṃ mametyevaṃrūpāṇi kṣīyamāṇebhyo+api prādurbhavanti|
                        antaḥkaraṇocchittidvāreṇa teṣāṃ hānaṃ kartavyamityuktaṃ bhavati ||26|| 
 
 
 hānopāyaśca pūrvamevokta ityāha ---  
 
 
 hānameṣāṃ kleśavaduktam ||kaivalya 27|| 
 
 
 vṛttiḥ --- yathā kleśānāmavidyādīnāṃ hānaṃ pūrvamuktam (2|10--11) tathā
                        saṃskārāṇāmapi kartavyam| yathā te jñānāgninā pluṣṭā dagdhabījakalpā na
                        punaścittabhūmau prarohaṃ labhante tathā saṃskārā api ||27|| 
 
 
 evaṃ ca pratyayāntarāntarānudaye sthirībhūte samādhau yādṛśasya yoginaḥ
                        samādheḥ prakarṣaprāptirbhavati tathāvidhamupāyamāha ---  
 
 
 prasaṅkhyāne+apyakusīdasya sarvathā vivekakhyāterdharmameghaḥ samādhiḥ
                        ||kaivalya 28|| 
 
 
 vṛttiḥ --- prasaṃkhyānaṃ yāvatāṃ tattvānāṃ yathākramaṃ vyavasthitānāṃ
                        parasparavilakṣaṇasvarūpavibhāvanam| tasmin satyapyakusīdasya phalamalipsoḥ
                        pratyayāntarāṇāmanudaye sarvaprakāravivekakhyāteḥ pariśeṣāddharmameghaḥ
                        samādhirbhavati| prakṛṣṭamaśuklakṛṣṇaṃ dharmaṃ paramapuruṣārthasādhakaṃ
                        mehati siñcatīti dharmameghaḥ| anena prakṛṣṭadharmasyaiva
                        jñānahetutvamityupapāditaṃ bhavati ||28|| 
 
 
 tasmāddharmameghāt kiṃ bhavatītyāha ---  
 
 
 tataḥ kleśakarmanivṛttiḥ ||kaivalya 29|| 
 
 
 vṛttiḥ --- kleśānāmavidyādīnāmabhiniveśāntānāṃ karmaṇāṃ ca śuklādibhedena
                        trividhānāṃ jñānodayāt pūrvapūrvakāraṇanivṛtyā nivṛttirbhavati ||29|| 
 
 
 teṣu nivṛtteṣu kiṃ bhavatītyāha --- 
 
 
  tadā sarvāvaraṇamalāpetasya jñānasyānantyājjñeyamalpam ||kaivalya 30|| 
 
 
 vṛttiḥ --- āvriyate cittamebhirityāvaraṇāni kleśāsta eva malāstebhyo+apetasya
                        tadvirahitasya jñānasya gagananibhasyānantyādanavacchedājjñeyamalpaṃ
                        gaṇanāspadaṃ bhavati| akleśenaiva sarvaṃ jñeyaṃ jānātītyarthaḥ ||30||  
 
 
 tataḥ kimityāha ---  
 
 
 tataḥ kṛtārthānāṃ pariṇāmakramasamāptirguṇānām ||kaivalya 31|| 
 
 
 vṛttiḥ --- kṛto niṣpādito bhogāpavargalakṣaṇaḥ puruṣārthaḥ prayojanaṃ yaiste
                        kṛtārthāḥ| guṇāḥ sattvarajastamāṃsi| teṣāṃ pariṇāma
                        āpuruṣārthasamāpterānulomyena prātilomyenāṅgāṅgibhāvaḥ sthitilakṣaṇaḥ| tasya
                        yo+asau kramo vakṣyamāṇastasya parisamāptirniṣṭhā| na punarudbhava ityarthaḥ
                        ||31||  
 
 
 kramasyoktasya lakṣaṇamāha ---  
 
 
 kṣaṇapratiyogī pariṇāmāparāntanirgrāhyaḥ kramaḥ ||kaivalya 32|| 
 
 
 vṛttiḥ --- kṣaṇo+alpīyān kālastasya yo+asau pratiyogī kṣaṇavilakṣaṇaḥ
                        pariṇāmāparāntanirgrāhyo+anubhūteṣu kṣaṇeṣu paścāt saṃkalanabuddhyaiva yo
                        gṛhyate sa kṣaṇānāṃ krama ucyate| na hyananubhūteṣu kramaḥ parijñātuṃ śakyaḥ
                        ||32|| 
 idānīṃ phalabhūtasya kaivalyasyāsādhāraṇasvarūpamāha --- 
 
 
 puruṣārthaśūnyānāṃ guṇānāṃ pratiprasavaḥ kaivalyaṃ svarūpapratiṣṭhā vā
                        citiśakteriti ||kaivalya 33|| 
  citiśaktiḥ iti bahusammataḥ sūtrapāṭhaḥ|  
 
 
 vṛttiḥ --- samāptabhogāpavargalakṣaṇapuruṣārthānāṃ guṇānāṃ yaḥ pratiprasavaḥ
                        pratilomasya pariṇāmasya samāptau vikārānudbhavo yadi va
                        citiśaktervṛttisārūpyanivṛttau svarūpamātre+avasthānaṃ tat kaivalyamucyate
                        ||33|| 
 
 
 
 
 
 
 
 
 
 tadevaṃ siddhyantarebhyo vilakṣaṇāṃ
                            sarvasiddhimūlabhūtāṃ samādhisiddhimabhidhāya
                            jātyantarapariṇāmalakṣaṇasya ca siddhiviśeṣasya prakṛtyāpūraṇameva
                            kāraṇamityupapādya dharmādīnāṃ pratibandhakanivṛttamātre eva
                            sāmarthyamiti pradarśya nirmāṇacittānāmasmitāmātrādudbhava ityuktvā
                            teṣāṃ ca yogicittamevādhiṣṭhāpakamiti pradarśya yogicittasya
                            cittāntaravailakṣaṇyamabhidhāya tatkarmaṇāmalaukikatvaṃ copapādya
                            vipākānuguṇānāṃ vāsanānāmabhivyaktisāmarthyaṃ
                            kāryakāraṇayoścaikyapratipādanena vyavahitānāmapi
                            vāsanānāmānantaryamupapādya tāsāmānantye+api hetuphalādidvāreṇa
                            hānamupadarśya atītādiṣvadhvasu dharmāṇāṃ sadbhāvamupapādya vijñānavādaṃ
                            nirākṛtya sākāravādaṃ ca pratiṣṭhāpya puruṣasya jñātṛtvamuktvā
                            cittadvāreṇa sakalavyavahāraniṣpattimupapādya puruṣasattve
                            pramāṇamupadarśya kaivalyanirṇayāya daśabhiḥ sūtraiḥ
                            krameṇopayogino+arthānabhidhāya śāstrāntare+apyetadeva
                            kaivalyamityupapādya kaivalyasvarūpaṃ nirṇītamiti vyākṛtaḥ
                            kaivalyapādaḥ|  
 
 
 
 
                Extra pages
                 
                    ------------------------------------------------------------------------------------------------------------ 
 
 
 iha śrībhojadevasya
                                rājamārtaṇḍavṛttirvastutaḥ samāptā| tathā+api katipayāni pṛṣṭhāni
                                pralāpapūrṇāni saṃyojitānyasmin sthāne kenacit pāṣaṇḍenā+ayauktikāni
                                tiraskṛtāni ca sarvairapi yogibhiḥ| na kevalaṃ sarvānyapi darśanāni
                                khaṇḍitāni kiñcidvedaviruddhaṃ matamapi tena pracāritam| jijñāsoḥ
                                pāṭhakasya kautūhalanivṛttyarthametāni pṛṣṭhānyatra
                                samāviṣṭāni| 
 
 ------------------------------------------------------------------------------------------------------------ 
 
 
 
 
 
 na kevalamasmaddarśane kṣetrajñaḥ
                            kaivalyāvasthāyāmevaṃvidhaścidrūpaḥ yāvaddarśanāntareṣvapi vimṛṣyamāṇa
                            evaṃrūpo+avatiṣṭhate| tathāhi --- saṃsāradaśāyāmātmā
                            kartṛtvabhoktṛtvānusandhātṛtvamayaḥ pratīyate+anyathā yadyayamekaḥ
                            kṣetrajñastathāvidho na syāttadā jñānakṣaṇānāmeva
                            pūrvāparānusandhātṛśūnyānāmātmabhāve niyataḥ karmaphalasambandho na syāt
                            kṛtahānākṛtābhyāgamaprasaṅgaśca| yadi yenaiva śāstropadiṣṭamanuṣṭhitaṃ
                            karma tasyaiva bhoktṛtvaṃ bhavettadā hitāhitaprāptiparihārāya sarvasya
                            pravṛttirghaṭeta sarvasyaiva vyavahārasya
                            hānopādānalakṣaṇasyānusandhānenaiva prāptatvājjñānakṣaṇānāṃ
                            parasparabhedenānusandhānaśūnyatvāt tadanusandhānābhāve kasyacidapi
                            vyavahārānupapatteḥ kartā bhoktā+anusandhātā yaḥ sa ātmeti
                            vyavasthāpyate| mokṣadaśāyāṃ tu
                            sakalagrāhyagrāhakalakṣaṇavyavahārābhāvāccaitanyamātrameva
                            tasyāvaśiṣyate taccaitanyaṃ citimātratvenaivopapadyate na
                            punarātmasaṃvedanena| yasmādviṣayagrahaṇasamarthanameva cite rūpaṃ
                            nātmagrāhakatvam| tathāhi --- arthaścityā gṛhyamāṇo+ayamiti gṛhyate
                            svarūpaṃ gṛhyamāṇamahamiti na
                            punaryugapadbahirmukhatā+antarmukhatālakṣaṇavyāpāradvayaṃ
                            parasparaviruddhaṃ kartuṃ śakyam| ata ekasmin samaye vyāpāradvayasya
                            kartumaśakyatvāccidrūpatayaivāvaśiṣyate| ato mokṣāvasthāyāṃ
                            nivṛttādhikāreṣu guṇeṣu cinmātrarūpa evātmā+avatiṣṭhat ityeva yuktam|
                            saṃsāradaśāyāṃ tu evambhūtasyaiva kartṛtvaṃ bhoktṛtvamanusandhātṛtvaṃ ca
                            sarvamupapadyate| tathāhi --- yo+ayaṃ prakṛtyā sahānādirnaisargiko+asya
                            bhogyabhoktṛtvalakṣaṇasambandho+avivekakhyātimūlaḥ| asmin sati
                            puruṣārthakartavyatārūpaśaktidvayasadbhāve yā mahadādibhāvena
                            pariṇatistasyāṃ saṃyoge sati yadātmano+adhiṣṭhātṛtvaṃ
                            cicchāyāsamarpaṇasāmarthyaṃ buddhisattvasya ca
                            saṃkrāntacicchāyāgrahaṇasāmarthyaṃ cidavaṣṭabdhāyāśca buddheryo+ayaṃ
                            kartṛtvabhoktṛtvādhyavasāyastata eva sarvasyānusandhānapūrvakasya
                            vyavahārasya niṣpatteḥ kimanyaiḥ phalgubhiḥ kalpanājalpaiḥ| yadi
                            punarevambhūtamārgavyatirekeṇa pāramārthikamātmanaḥ
                            kartṛtvādyaṅgīkriyeta tadā+asya pariṇāmitvaprasaṅgaḥ|
                            pariṇāmitvāccānityatve tasyā+a+atmatvameva na syāt| yathā hyekasminneva
                            samaye ekenaikarūpeṇa na parasparaviruddhāvasthānubhavaḥ sambhavati|
                            tathāhi --- yasyāmavasthāyāmātmasamavete sukhe samutpanne
                            tasyānubhavitṛtvaṃ na tasyāmevāvasthāyāṃ duḥkhānubhavitṛtvam|
                            ato+avasthānānātvāt tadabhinnasyāvasthāvato nānātvam| nānātvācca
                            pariṇāmitvānnātmatvam| nāpi nityatvam| ata eva śāntabrahmavādibhiḥ
                            sāṃkhyairātmanaḥ sadaiva saṃsāradaśāyāṃ mokṣadaśāyāṃ caikaṃ
                            rūpamaṅgīkriyate| ye tu vedāntavādinaścidānandamayatvamātmano mokṣaṃ
                            manyante teṣāṃ na yuktaḥ pakṣaḥ| tathāhi --- ānandasya sukhasvarūpatvāt
                            sukhasya ca sadaiva saṃvedyamānatayaiva pratibhāsāt saṃvedyamānatvaṃ ca
                            saṃvedanavyatirekeṇānupapannamiti
                            saṃbedyasaṃvedanayordvayorabhyupagamādadvaitahāniḥ| atha
                            sukhātmakatvameva tasyocyeta tadviruddhadharmādhyāsādanupapannam| na hi
                            saṃvedanaṃ saṃvedyaṃ caikaṃ bhavitumarhatīti| kiñcādvaitavādibhiḥ
                            karmātmaparamātmabhedenātmā dvividhaḥ svīkṛtaḥ| itthaṃ ca tatra yenaiva
                            rūpeṇa sukhaduḥkhabhoktṛtvaṃ karmātmanastenaiva rūpeṇa yadi paramātmanaḥ
                            syāttadā karmātmavat paramātmanaḥ pariṇāmitvamavidyāsvabhāvatvaṃ ca
                            syāt| atha na tasya sākṣādbhoktṛtvaṃ kintu
                            tadupaḍhaukitamudāsīnatayā+adhiṣṭhātṛtvena svīkaroti
                            tadā+asmaddarśanānupraveśaḥ| ānandarūpatā ca pūrvameva nirākṛtā|
                            kiñcāvidyāsvabhāvatve niḥsvabhāvatvāt karmātmanāṃ kaḥ śāstrādhikārī| na
                            tāvannityanirmuktatvāt paramātmā| nāpyavidyā svabhāvatvāt karmātmā|
                            tataśca sakalaśāstravaiyarthyaprasaṅgaḥ| avidyāmayatve ca
                            jagato+aṅgīkriyamāṇe kasyāvidyeti vicāryate| na tāvat paramātmano
                            nityamuktatvādvidyārūpatvācca| karmātmano+api paramārthato
                            niḥsvabhāvatayā śaśaviṣāṇaprakhyatve kathamavidyāsambandhaḥ| athocyate
                            nama| etadevāvidyāyā avidyātvaṃ yadavicāraṇīyatvam| yaiva hi vicāreṇa
                            dinakaraspṛṣṭanīhāravadvimalamupayāti sā+avidyetyucyate| maivam|
                            yadvastu kiñcit kāryaṃ karoti tadavaśyaṃ kutaścidbhinnamabhinnaṃ vā
                            vaktavyam| avidyāyāśca saṃsāralakṣaṇakāryakartṛtvamavaśyamaṅgīkartavyam|
                            tasmin satyapi yadyanirvācyatvamucyate tadā kasyacidapi vācyatvaṃ na
                            syāt brahmaṇo+apyavācyatvaprasaktiḥ| tasmādadhiṣṭhātṛtārūpavyatirekeṇa
                            nānyadātmano rūpamupapadyate| adhiṣṭhātṛtvaṃ ca cidrūpatvameva
                            tadvyatiriktasya dharmasya kasyacit pramāṇānupapatteḥ| yairapi
                            naiyāyikādibhirātmā cetanāyogāccetana ityucyate cetanāpi tasya
                            manaḥsaṃyogajā| tathāhi --- icchājñānaprayatnādayo ye guṇāstasya
                            vyavahāradaśāyāmātmamanaḥsaṃyogādutpadyante taireva ca guṇaiḥ svayaṃ
                            jñātā kartā bhokteti vyapadiśyate| mokṣadaśāyāṃ tu mithyājñānanivṛttau
                            tanmūlānāṃ doṣāṇāmapi nivṛttiḥ| teṣāṃ buddhyādīnāṃ
                            viśeṣaguṇānāmatyantocchittiḥ svarūpamātrapratiṣṭhatvamātmano+aṅgīkṛtaṃ
                            teṣāmayuktaḥ pakṣaḥ| yatastasyāṃ daśāyāṃ nityatvavyāpakatvādayo guṇā
                            ākāśādīnāmapi santi|
                            atastadvailakṣaṇyenātmanaścidrūpatvamavaśyamaṅgīkāryam|
                            ātmatvavilakṣaṇajātiyoga iti cenna| sarvasyaiva tajjātiyogaḥ sambhavati|
                            ato jātibhyo vailakṣaṇyamātmano+avaśyamaṅgīkartavyam| tasyādhiṣṭhātṛtvaṃ
                            cidrūpatayaiva ghaṭate nānyathā| yairapi mīmāṃsakaiḥ karmakartṛrūpa
                            ātmā+aṅgīkriyate teṣāmapi na yuktaḥ pakṣaḥ| tathāhi ---
                            ahaṃpratyayagrāhya ātmeti teṣāṃ pratijñā| ahaṃpratyaye ca kartṛtvaṃ
                            karmatvaṃ cātmana eva| na caitadviruddhatvādupapadyate| kartṛtvaṃ
                            pramātṛtvaṃ karmatvaṃ ca prameyatvam| na caitadviruddhadharmādhyāso
                            yugapadekasya ghaṭate| yadviruddhadharmādhyastaṃ na tadekaṃ yathā
                            bhāvābhāvau| viruddhe ca kartṛtvakarmatve| athocyate --- na
                            kartṛtvakarmatvayorvirodhaḥ kintu kartṛtvakaraṇatvayoḥ| naitadyuktam|
                            viruddhadharmādhyāsasya tulyatvāt kartṛtvakarmatvayoreva virodho na
                            kartṛtvakarmatvayoḥ|
                            tasmādahaṃpratyayagrāhyatvaṃparihṛtyātmano+adhiṣṭhātṛtvamevopapannam|
                            tacca cetanatvameva| yairapi dravyabodhaparyāyabhedenātmano+avyāpakasya
                            śarīraparimāṇasya pariṇāmitvamiṣyate teṣāmutthānaparāhata eva pakṣaḥ|
                            pariṇāmitve cidrūpatāhāniḥ| cidrūpatā+abhāve kimātmana ātmatvam|
                            tasmādātmana ātmatvamicchatā cidrūpatvamevāṅgīkartavyam|
                            taccādhiṣṭhātṛtvameva| kecit kartṛrūpamevātmānamicchanti| tathāhi ---
                            viṣayasānnidhye yā jñānalakṣaṇā kriyā samutpannā tasyā viṣayasaṃvittiḥ
                            phalam| tasyāṃ ca phalarūpāyāṃ saṃvittau svarūpaṃ prakāśarūpatayā
                            pratibhāsate| viṣayaśca grāhyatayā| ātmā ca grāhakatayā| ghaṭamahaṃ
                            jānāmītyākāreṇa tasyāḥ samutpatteḥ| kriyāyāśca kāraṇaṃ karteva
                            bhavatītyataḥ kartṛtvaṃ bhoktṛtvaṃ cātmano rūpamiti| tadanupapannam|
                            yasmāttāsāṃ saṃvittīnāṃ sa kiṃ kartṛtvaṃ yugapat pratipadyate krameṇa
                            vā| yugapat kartṛtve kṣaṇāntare tasya kartṛtvaṃ na syāt| atha krameṇa
                            kartṛtvaṃ tadaikarūpasya na ghaṭate| ekena rūpeṇa cettasya katṛtvaṃ
                            tadaikasya sadaiva sannihitatvāt sarvaṃ phalamekarūpaṃ syāt| atha
                            nānārūpatayā tasya kartṛtvam| tadā pariṇāmitvam| pariṇāmitvācca na
                            cidrūpatvam| ataścidrūpatvamātmana icchadbhirna
                            sākṣātkartṛtvamaṅgīkartavyam| yādṛśamasmābhiḥ kartṛtvamātmanaḥ
                            pratipāditaṃ kūṭasthasya nityasya cidrūpasya tadevopapannam| etena
                            svaprakāśasyātmano viṣayasaṃvittidvāreṇa grāhakatvamabhivyajyata iti ye
                            vadanti te+api anenaiva nirākṛtāḥ|
                            kecidvimarśātmakatvenātmanaścinmayatvamicchanti| ta āhuḥ --- na
                            vimarśavyatirekeṇa cidrūpatvamātmano nirūpayituṃ śakyam|
                            jaḍādvailakṣaṇyameva cidrūpatvamucyate| tacca vimarśavyatirekeṇa
                            nirūpyamāṇaṃ nānyathā+avatiṣṭhate| --- tadanupapannam| idamitthameva
                            rūpamiti yo vicāraḥ saḥ vimarśa ityucyate| sa cāsmitāvyatirekeṇa
                            notthānameva labhate| tathāhi --- ātmanyupajāyamāno
                            vimarśo+ahamevambhūta ityanenā+a+akāreṇa saṃvedyate|
                            tataścāhaṃśabdasambhinnasyātmalakṣaṇasyārthasya tatra sphuraṇānna tatra
                            vikalpasvarūpatā+atikramaḥ| vikalpaścādhyavasāyātmā buddhidharmo na
                            ciddharmaḥ| kūṭasthanityatvena citeḥ
                            sadaikarūpatvānnityatvānnāhaṅkārānupraveśaḥ| tadanena
                            savimarśatvamātmanaḥ pratipādayatā buddhirevātmatvena bhrāntyā
                            pratipāditā na prakāśātmanaḥ parasya puruṣasya svarūpamavagatamiti|
                            itthaṃ sarveṣveva darśaneṣvadhiṣṭhātṛtvaṃ vihāya nānyadātmano
                            rūpamupapadyate| adhiṣṭhātṛtvaṃ ca cidrūpatvam| tacca
                            jaḍādvailakṣaṇyameva| cidrūpatayā yadadhitiṣṭhati tadeva bhogyatāṃ
                            nayati| yacca cetanādhiṣṭhitaṃ tadeva sakalavyāpārayogyaṃ bhavati| evaṃ
                            ca sati nityatvāt pradhānasya vyāpāranivṛttau yadātmanaḥ
                            kaivalyamasmābhiruktaṃ tadvihāya darśanāntarāṇāṃ nānyā gatiḥ|
                            tasmādidameva yuktamuktaṃ vṛttisārūpyaparihāreṇa svarūpe pratiṣṭhā
                            citiśakteḥ kaivalyam|  
 
 
 
 
 ------------------------------------------------------------------------------------------------------------ 
 
 sarve yasya vaśāḥ pratāpavasateḥ pādāntasevānati 
 prabhraśyanmukuṭeṣu mūrdhasu dadhatyājñāṃ dharitrībhṛtaḥ | 
 yadvaktrāmbujamāpya garvamasamaṃ vāgdevatā saṃśritā 
 sa śrībhojapatiḥ phaṇādhipatikṛtsūtreṣu vṛttiṃ vyadhāt || 
 
 iti śrīdhāreśvarabhojadevaviracitāyāṃ rājamārtaṇḍābhidhāyāṃ
                        pātañjalavṛttau kaivalyapādaścaturthaḥ | samāptaścāyaṃ granthaḥ | ||om
                        śāntiḥ śāntiḥ śāntiḥ||  
 
 
 
 
                atha pātañjalayogasūtrāṇi |
                 
                    atha samādhipādaḥ ||1||
                     atha yogānuśāsanam ||samādhi 1|| 
 yogaścittavṛttinirodhaḥ ||samādhi 2|| 
 tadā draṣṭuḥ svarūpe+avasthānam ||samādhi 3|| vṛttisārūpyamitaratra ||samādhi
                        4|| 
 vṛttayaḥ pañcatayyaḥ kliṣṭākliṣṭāḥ ||samādhi 5||
                        pramāṇaviparyayavikalpanidrāsmṛtayaḥ ||samādhi 6|| pratyakṣānumānāgamāḥ
                        pramāṇāni ||samādhi 7|| 
 viparyayo mithyājñānamatadrūpapratiṣṭham ||samādhi 8|| śabdajñānānupātī
                        vastuśūnyo vikalpaḥ ||samādhi 9|| abhāvapratyayālambanā vṛttirnidrā
                        ||samādhi 10|| anubhūtaviṣayāsampramoṣaḥ smṛtiḥ ||samādhi 11||
                        abhyāsavairāgyābhyāṃ tannirodhaḥ ||samādhi 12|| 
 tatra sthitau yatno+abhyāsaḥ ||samādhi 13|| 
 sa tu dīrghakālādaranairantaryasatkārāsevito dṛḍhabhūmiḥ ||samādhi 14|| 
 dṛṣṭānuśravikaviṣayavitṛṣṇasya vaśīkārasaṃjñā vairāgyam ||samādhi 15|| 
 tatparaṃ puruṣakhyāterguṇavaitṛṣṇyam ||samādhi 16||
                        vitarkavicārānandāsmitārūpānugamātsamprajñātaḥ ||samādhi 17|| 
 virāmapratyayābhyāsapūrvaḥ saṃskāraśeṣo+anyaḥ ||samādhi 18|| 
 bhavapratyayo videhaprakṛtilayānām ||samādhi 19||
                        śraddhāvīryasmṛtisamādhiprajñāpūrvaka itareṣām ||samādhi 20|| 
 tīvrasaṃvegānāmāsannaḥ ||samādhi 21|| mṛdumadhyādhimātratvāttato+api viśeṣaḥ
                        ||samādhi 22|| īśvarapraṇidhānādvā ||samādhi 23||
                        kleśakarmavipākāśayairaparāmṛṣṭaḥ puruṣaviśeṣa īśvaraḥ ||samādhi 24|| 
 tatra niratiśayaṃ sārvajñyabījam ||samādhi 25|| 
 sa pūrveṣāmapi guruḥ kālenānavacchedāt ||samādhi 26|| tasya vācakaḥ praṇavaḥ
                        ||samādhi 27|| tajjapastadarthabhāvanam ||samādhi 28|| 
 tataḥ pratyakcetanā+adhigamo+apyantarāyābhāvaśca ||samādhi 29||
                        vyādhistyānasaṃśayapramādālasyāviratibhrāntidarśanālabdhabhūmikatvānava
                        sthitatvāni cittavikṣepāste+antarāyāḥ ||samādhi 30||
                        duḥkhadaurmanasyāṅgamejayatvaśvāsapraśvāsā vikṣepasahabhuvaḥ ||samādhi
                        31|| 
 tatpratiṣedhārthamekatattvābhyāsaḥ ||samādhi 32|| 
 maitrīkaruṇāmuditopekṣāṇāṃ sukhaduḥkhapuṇyāpuṇyaviṣayānāṃ
                        bhāvanātaścittaprasādanam ||samādhi 33|| 
 pracchardanavidhāraṇābhyāṃ vā prāṇasya ||samādhi 34|| 
 viṣayavatī vā pravṛtirutpannā sthitinibandhinī ||samādhi 35|| 
 viśokā vā jyotiṣmatī ||samādhi 36|| 
 vītarāgaviṣayaṃ vā cittam ||samādhi 37|| svapnanidrājñānālambanaṃ vā
                        ||samādhi 38|| yathābhimatadhyānādvā ||samādhi 39||
                        paramāṇuparamamahattvānto+asya vaśīkāraḥ ||samādhi 40||
                        kṣīṇavṛtterabhijātasyeva maṇergrahītṛgrahaṇagrāhyeṣu tatsthatadañjanatā
                        samāpattiḥ ||samādhi 41|| śabdārthajñānavikalpaiḥ saṅkīrṇā savitarkā
                        samāpattiḥ ||samādhi 42|| 
 smṛtipariśuddhau svarūpaśūnyevā+arthamātranirbhāsā nirvitarkā ||samādhi 43||
                        etayaiva savicārā nirvicārā ca sūkṣmaviṣayā vyākhyātā ||samadhi 44|| 
 sūkṣmaviṣayatvaṃ cāliṅgaparyavasānam ||samādhi 45|| 
 tā eva sabījaḥ samādhiḥ ||samādhi 46|| nirvicāravaiśāradye+adhyātmaprasādaḥ
                        ||samādhi 47|| 
 ṛtambharā tatra prajñā ||samadhi 48|| 
 śrutānumānaprajñābhyāmanyaviṣayā viśeṣārthatvāt ||samādhi 49|| 
  prajñābhyāṃ sāmānyaviṣayā iti pāṭho+api dṛśyate|   tajjaḥ
                        saṃskāro+anyasaṃskārapratibandhī ||samādhi 50|| 
 tasyāpi nirodhe sarvanirodhānnirbījaḥ samādhiḥ ||samādhi 51|| 
 iti samādhipādaḥ ||1|| 
 
 
                    atha sādhanapādaḥ ||2||
                     tapaḥ svādhyāyeśvarapraṇidhānāni kriyāyogaḥ ||sādhana 1|| samādhibhāvanārthaḥ
                        kleśatanūkaraṇārthaśca ||sādhana 2|| avidyā+asmitārāgadveṣābhiniveśāḥ kleśāḥ
                        ||sādhana 3|| 
 avidyā kṣetramuttareṣāṃ prasuptatanuvicchinnodārāṇām ||sādhana 4||
                        anityāśuciduḥkhānātmasu nityaśucisukhātmakhyātiravidyā ||sādhana 5|| 
 dṛgdarśanaśaktyorekātmatevāsmitā ||sādhana 6|| sukhānuśayī rāgaḥ ||sādhana
                        7|| 
 duḥkhānuśayī dveṣaḥ ||sādhana 8|| 
 svarasavāhī viduṣo+api tathārūḍho+abhiniveśaḥ ||sādhana 9|| 
 te pratiprasavaheyāḥ sūkṣmāḥ ||sādhana 10|| dhyānaheyāstadvṛttayaḥ ||sādhana
                        11|| 
 kleśamūlaḥ karmāśayo dṛṣṭādṛṣṭajanmavedanīyaḥ ||sādhana 12|| 
 sati mūle tadvipāko jātyāyurbhogāḥ ||sādhana 13|| 
 te hlādaparitāpaphalāḥ puṇyāpuṇyahetutvāt ||sādhana 14||
                        pariṇāmatāpasaṃskāraduḥkhairguṇavṛttivirodhācca duḥkhameva sarvaṃ vivekinaḥ
                        ||sādhana 15|| 
 heyaṃ duḥkhamanāgatam ||sādhana 16|| 
 draṣṭṛdṛśyayoḥ saṃyogo heyahetuḥ ||sādhana 17|| 
 prakāśakriyāsthitiśīlaṃ bhūtendriyātmakaṃ bhogāpavargārthaṃ dṛśyam ||sādhana
                        18|| viśeṣāviśeṣaliṅgamātrāliṅgāni guṇaparvāṇi ||sādhana 19|| draṣṭā
                        dṛśimātraḥ śuddho+api pratyayānupaśyaḥ ||sādhana 20|| tadartha eva
                        dṛśyasyātmā ||sādhana 21|| 
  = tadarthaḥ eva   kṛtārthaṃ prati naṣṭamapyanṣṭaṃ
                        tadanyasādhāraṇatvāt ||sādhana 22|| 
 svasvāmiśaktyoḥ svarūpopalabdhihetuḥ saṃyogaḥ ||sādhana 23|| 
 tasya heturavidyā ||sādhana 24|| 
 tadabhāve saṃyogābhāvo hānaṃ taddṛśeḥ kaivalyam ||sādhana 25||
                        vivekakhyātiraviplavā hānopāyaḥ ||sādhana 26|| 
 tasya saptadhā prāntabhūmau prajñā ||sādhana 27|| 
  tasya saptadhā prāntabhūmiḥ prajñā iti vā bahusammataḥ sūtrapāṭhaḥ
                          yogāṅgānuṣṭhānādaśuddhikṣaye jñānadīptirāvivekakhyāteḥ ||sādhana
                        28|| yamaniyamāsanaprāṇāyāmapratyāhāradhāraṇādhyānasamādhayo+aṣṭāvaṅgāni
                        ||sādhana 29|| 
 ahiṃsāsatyāsteyabrahmacaryāparigrahā yamāḥ ||sādhana 30|| 
 jātideśakālasamayānavacchinnāḥ sārvabhaumā mahāvratam ||sādhana 31||
                        śaucasantoṣatapaḥsvādhyāyeśvarapraṇidhānāni niyamāḥ ||sādhana 32|| 
 vitarkabādhane pratipakṣabhāvanam ||sādhana 33|| 
 vitarkā hiṃsādayaḥ kṛtakāritānumoditā lobhakrodhamohapūrvakā
                        mṛdumadhyādhimātrā duḥkhājñānānantaphalā iti pratipakṣabhāavanam ||sādhana
                        34|| ahiṃsāpratiṣṭhāyāṃ tatsannidhau vairatyāgaḥ ||sādhana 35||
                        satyapratiṣṭhāyāṃ kriyāphalāśrayatvam ||sādhana 36|| asteyapratiṣṭhāyāṃ
                        sarvaratnopasthānam ||sādhana 37|| brahmacaryapratiṣṭhāyāṃ vīryalābhaḥ
                        ||sādhana 38|| aparigrahasthairye janmakathantāsambodhaḥ ||sādhana 39||
                        śaucātsvāṅgajugupsā parairasaṃsargaḥ ||sādhana 40||
                        sattvaśuddhisaumanasyaikāgratendriyajayātmadarśanayogyatvāni ca ||sādhana
                        41|| 
 santoṣādanuttamaḥ sukhalābhaḥ ||sādhana 42|| 
 kāyendriyasiddhiraśuddhikṣayāttapasaḥ ||sādhana 43||
                        svādhyāyādiṣṭadevatāsamprayogaḥ ||sādhana 44||
                        samādhisiddhirīśvarapraṇidhānāt ||sādhana 45|| sthirasukhamāsanam ||sādhana
                        46|| prayatnaśaithilyānantyasamāpattibhyām ||sādhana 47|| 
 tato dvandvānabhighātaḥ ||sādhana 48|| 
 tasminsati śvāsapraśvāsayorgativicchedaḥ prāṇāyāmaḥ ||sādhana 49|| 
 sa tu bāhyābhyantarastambhavṛttirdeśakālasaṅkhyābhiḥ paridṛṣṭo dīrghasūkṣmaḥ
                        ||sādhana 50|| 
 bāhyābhyantaraviṣayākṣepī caturthaḥ ||sādhana 51|| 
 tataḥ kṣīyate prakāśāvaraṇam ||sādhana 52|| 
 dhāraṇāsu ca yogyatā manasaḥ ||sādhana 53|| svaviṣayāsamprayoge
                        cittasvarūpānukāra ivendriyāṇāṃ pratyāhāraḥ ||sādhana 54|| 
 tataḥ paramā vaśyatendriyāṇām ||sādhana 55|| 
 iti sādhanapādaḥ ||2|| 
 
 
                    atha vibhūtipādaḥ ||3||
                     deśabandhaścittasya dhāraṇā ||vibhūti 1|| 
 tatra pratyayaikatānatā dhyānam ||vibhūti 2|| tadevārthamātranirbhāsaṃ
                        svarūpaśūnyamiva samādhiḥ ||vibhūti 3|| 
 trayamekatra saṃyamaḥ ||vibhūti 4 || 
 tajjayātprajñālokaḥ ||vibhūti 5 || 
 tasya bhūmiṣu viniyogaḥ ||vibhūti 6|| trayamantaraṅgaṃ pūrvebhyaḥ ||vibhūti
                        7|| 
 tadapi bahiraṅgaṃ nirbījasya ||vibhūti 8||
                        vyutthānanirodhasaṃskārayorabhibhavaprādurbhāvau nirodhakṣaṇacittānvayo
                        nirodhapariṇāmaḥ ||vibhūti 9|| 
 tasya praśāntavāhitā saṃskārāt ||vibhūti 10|| sarvārthataikāgratayoḥ
                        kṣayodayau cittasya samādhipariṇāmaḥ ||vibhūti 11|| 
 śāntoditau tulyapratyayau cittasyaikāgratāpariṇāmaḥ ||vibhūti 12|| 
 etena bhūtendriyeṣu dharmalakṣaṇāvasthāpariṇāmā vyākhyātāḥ ||vibhūti 13||
                        śāntoditāvyapadeśyadharmānupātī dharmī ||vibhūti 14|| kramānyatvaṃ
                        pariṇāmānyatve hetuḥ ||vibhūti 15|| pariṇāmatrayasaṃyamādatītānāgatajñānam
                        ||vibhūti 16||
                        śabdārthapratyayānāmitaretarādhyāsātsaṅkarastatpravibhāgasaṃyamātsarvabh
                        ūtarutajñānam ||vibhūti 17|| saṃskārasākṣātkaraṇātpūrvajātijñānam ||vibhūti
                        18|| pratyayasya paracittajñānam ||vibhūti 19|| 
 na ca tatsālambanaṃ tasyāviṣayībhūtatvāt ||vibhūti 20||
                        kāyarūpasaṃyamāttadgrāhyaśaktistambhe cakṣuṣprakāśāsaṃyoge+antardhānam
                        ||vibhūti 21|| 
 sopakramaṃ nirupakramaṃ ca karma tatsaṃyamādaparāntajñānamariṣṭebhyo vā
                        ||vibhūti 22|| 
 maitryādiṣu balāni ||vibhūti 23|| 
 baleṣu hastibalādīni ||vibhūti 24||
                        pravṛttyālokanyāsātsūkṣmavyavahitaviprakṛṣṭajñānam ||vibhūti 25|| 
 bhuvanajñānaṃ sūrye saṃyamāt ||vibhūti 26|| 
 candre tārāvyūhajñānam ||vibhūti 27|| 
 dhruve tadgatijñānam ||vibhūti 28|| 
 nābhicakre kāyavyūhajñānam ||vibhūti 29|| kaṇṭhakūpe kṣutpipāsānivṛttiḥ
                        ||vibhūti 30|| 
 kūrmanāḍyāṃ sthairyam ||vibhūti 31|| 
 mūrdhajyotiṣi siddhadarśanam ||vibhūti 32|| 
 prātibhādvā sarvam ||vibhūti 33|| 
 hṛdaye cittasaṃvit ||vibhūti 34|| 
 sattvapuruṣayoratyantāsaṅkīrṇayoḥ pratyayāviśeṣo bhogaḥ
                        parārthānyasvārthasaṃyamātpuruṣajñānam ||vibhūti 35|| 
  parārthatvāt svārthasaṃyamāt ityeva bahusammataḥ sūtrapāṭhaḥ|  
                        tataḥ prātibhaśrāvaṇavedanādarśāsvādavārtā jāyante ||vibhūti 36|| te
                        samādhāvupasargā vyutthāne siddhayaḥ ||vibhūti 37||
                        bandhakāraṇaśaithilyātpracārasaṃvedanācca cittasya paraśarīrāveśaḥ ||vibhūti
                        38|| udānajayājjalapaṅkakaṇṭakādiṣvasaṅga utkrāntiśca ||vibhūti 39|| 
 samānajayātprajvalanam ||vibhūti 40|| 
  jvalanam ityev bahusammataḥ sūtrapāṭhaḥ   śrotrākāśayoḥ
                        sambandhasaṃyamāddivyaṃ śrotram ||vibhūti 41|| 
 kāyākāśayoḥ sambandhasaṃyamāllaghutūlasamāpatteścākāśagamanam ||vibhūti
                        42|| 
 bahirakalpitā vṛttirmahāvidehā tataḥ prakāśāvaraṇakṣayaḥ ||vibhūti 43||
                        sthūlasvarūpasūkṣmānvayārthavattvasaṃyamādbhūtajayaḥ ||vibhūti 44|| 
 tato+aṇimādiprādurbhāvaḥ kāyasampattaddharmānabhighātaśca ||vibhūti 45||
                        rūpalāvaṇyabalavajrasaṃhananatvāni kāyasampat ||vibhūti 46||
                        grahaṇasvarūpāsmitānvayārthavattvasaṃyamādindriyajayaḥ ||vibhūti 47|| 
 tato manojavitvaṃ vikaraṇabhāvaḥ pradhānajayaśca ||vibhūti 48||
                        sattvapuruṣānyatākhyātimātrasya sarvabhāvādhiṣṭhātṛtvaṃ sarvajñātṛtvaṃ ca
                        ||vibhūti 49|| 
 tadvairāgyādapi doṣabījakṣaye kaivalyam ||vibhūti 50|| 
 svāmyupanimantraṇe saṅgasmayā+akaraṇaṃ punaraniṣṭaprasaṅgāt ||vibhūti 51||
                        kṣaṇatatkramayoḥ saṃyamādvivekajaṃ jñānam ||vibhūti 52||
                        jātilakṣaṇadeśairanyatānavacchedāttulyayostataḥ pratipattiḥ ||vibhūti
                        53|| 
 tārakaṃ sarvaviṣayaṃ sarvathāviṣayamakramaṃ ceti vivekajaṃ jñānam ||vibhūti
                        54|| 
 sattvapuruṣayoḥ śuddhisāmye kaivalyam ||vibhūti 55|| 
 iti vibhūtipādaḥ ||3|| 
 
 
                    atha kaivalyapādaḥ ||4||
                     janmauṣadhimantratapaḥsamādhijāḥ siddhayaḥ ||kaivalya 1|| 
 jātyantarapariṇāmaḥ prakṛtyāpūrāt ||kaivalya 2|| 
 nimittamaprayojakaṃ prakṛtīnāṃ varaṇabhedastu tataḥ kṣetrikavat ||kaivalya
                        3|| 
 nirmāṇacittānyasmitāmātrāt ||kaivalya 4|| 
 pravṛttibhede prayojakaṃ cittamekamanekeṣām ||kaivalya 5|| 
 tatra dhyānajamanāśayam ||kaivalya 6|| karmāśuklākṛṣṇaṃ
                        yoginastrividhamitareṣām ||kaivalya 7||
                        tatastadvipākānuguṇānāmevābhivyaktirvāsanānām ||kaivalya 8||
                        jātideśakālavyavahitānāmapyānantaryaṃ smṛtisaṃskārayorekarūpatvāt ||kaivalya
                        9|| 
 tāsāmanāditvaṃ cā+a+aśiṣo nityatvāt ||kaivalya 10|| 
 hetuphalāśrayālambanaiḥ saṃgṛhītatvādeṣāmabhāve tadabhāvaḥ ||kaivalya 11||
                        atītānāgataṃ svarūpato+astyadhvabhedāddharmāṇām ||kaivalya 12|| 
 te vyaktasūkṣmā guṇātmānaḥ ||kaivalya 13|| pariṇāmaikatvādvastutattvam
                        ||kaivalya 14|| 
 vastusāmye cittabhedāttayorviviktaḥ panthāḥ ||kaivalya 15||
                        taduparāgāpekṣitvāccittasya vastu jñātājñātam ||kaivalya 16|| 
 sadā jñātāścittavṛttayaḥ tatprabhoḥ puruṣasyāpariṇāmitvāt ||kaivalya
                        ||17|| 
 na tatsvābhāsaṃ dṛśyatvāt ||kaivalya 18|| 
 ekasamaye cobhayānavadhāraṇam ||kaivalya 19|| 
 cittāntaradṛśye buddhibuddheratiprasaṅgaḥ smṛtisaṅkaraśca ||kaivalya 20||
                        citterapratisaṅkramāyāstadākārāpattau svabuddhisaṃvedanam ||kaivalya
                        21|| 
 draṣṭṛdṛśyoparaktaṃ cittaṃ sarvārtham ||kaivalya 22|| 
 tadasaṅkhyeyavāsanābhiścitramapi parārthaṃ saṃhatyakāritvāt ||kaivalya
                        23|| 
 viśeṣadarśina ātmabhāvabhāvanānivṛttiḥ ||kaivalya 24|| 
 tadā vivekanimnaṃ kaivalyaprāgbhāraṃ cittam ||kaivalya 25|| 
 tacchidreṣu pratyayāntarāṇi saṃskārebhyaḥ ||kaivalya 26|| 
 hānameṣāṃ kleśavaduktam ||kaivalya 27|| 
 prasaṅkhyāne+apyakusīdasya sarvathā vivekakhyāterdharmameghaḥ samādhiḥ
                        ||kaivalya 28|| tataḥ kleśakarmanivṛttiḥ ||kaivalya 29|| 
 tadā sarvāvaraṇamalāpetasya jñānasyānantyājjñeyamalpam ||kaivalya 30|| 
 tataḥ kṛtārthānāṃ pariṇāmakramasamāptirguṇānām ||kaivalya 31|| 
 kṣaṇapratiyogī pariṇāmāparāntanirgrāhyaḥ kramaḥ ||kaivalya 32|| 
 puruṣārthaśūnyānāṃ guṇānāṃ pratiprasavaḥ kaivalyaṃ svarūpapratiṣṭhā vā
                        citiśakteriti ||kaivalya 33|| 
  citiśaktiḥ iti bahusammataḥ sūtrapāṭhaḥ|   iti kaivalyapādaḥ
                        ||4|| 
 iti pātañjalayogasūtrāṇi | 
 
 
 
