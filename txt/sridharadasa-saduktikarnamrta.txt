
 
 
 saduktikarṇāmṛtam [śrīdharadāsa-saṅkalitam] 
 maṅgalam 
 
 prajñāṃ kām api sampadaṃ ca kurute yatpādasaṃvāhanaṃ 
 nityaṃ śāmyati viṣvagandhatamasaṃ yaccakṣur unmīlanāt | 
 yatpādārghyapayo vidhūya duritaṃ niḥśreyasaṃ yacchati 
 svānte naḥ sa vasatv anāratam anākhyeyasvarūpo hariḥ  ||1|| 
 
 
 prastāvaḥ 
 
 śauryāṇīva tapāṃsi bibhrati bhayaṃ yasmin na yasyāvadhir 
 jñāne dāna iva dviṣām iva jayo yenendriyāṇāṃ kṛtaḥ | 
 samrājām iva yoginām api gurur yaś ca kṣamāmaṇḍale 
 sa śrīlalakṣmaṇasena ekanṛpatir muktaś ca jīvann abhūt  ||1|| 
 
 
 tasyāsīt pratirājatadvṛtamahāsāmantacūḍāmaṇir 
 nāmnā śrībaṭudāsa ity anupamapremaikapātraṃ sakhā | 
 tāpaṃ santamasaṃ harann aharahaḥ kīrtiṃ dadhat kaumudīṃ 
 sākṣād akṣayasūnṛtāmṛtamayaḥ pūrṇaḥ kalānāṃ nidhiḥ  ||2|| 
 
 
 śrīmān śrīdharadāsa ity adhiguṇādhāraḥ sa tasmād abhūd 
 ākaumārapārapauruṣaparādhīnasya yasyāniśam | 
 lakṣmīr vedavidāṃ gṛheṣu guṇitā goṣṭhīṣu vidyāvatāṃ 
 bhaktiḥ śrīpatipādaopallavanakhajyotsnāsu viśrāmyati  ||3|| 
 
 
 pratyekaṃ viṣayeṣu pañcakamitaiḥ ślokaiḥ kavīnām idaṃ 
 tenākāraṇabāndhavena vidadhe śrīsūktikarṇāmṛtam | 
 prītiṃ pallavayantu karṇakalasīmāpūrayantaś ciraṃ 
 majjantaḥ pariśīlayantu rasikāḥ pañca pravāhān iha  ||4|| 
 
 
 amarāḥ śṛṅgāracaṭū apadeśoccāvace kramaśaḥ | 
 iti pañcabhiḥ pravāhaiḥ saduktikarṇāmṛtaṃ kriyate  ||5|| 
 
 
 
 
 amarapravāhavīcayaḥ 
 
 
 atha dhātā ravir īśapraṇatimahādevaśivaharakrīḍāḥ | 
 praśnottarāṭṭahāsāv amuṣya mūrdhīttamāṅgagaṅgā ca  ||1|| 
 mauliśaśī koṭīro muṇḍāvalir akṣi purabhidārambhaḥ | 
 bāṇānaloṣṭamūrtir bhairavaharatāṇḍavārambhau  ||2|| 
 nṛtyaṃ haraprasādanam atha gaurī pariṇayasthagaurī ca | 
 śṛṅgāro giriduhitur durgā kālī tathārdhanārīśaḥ  ||3|| 
 śṛṅgārī ca gajānanaśarasambhavabhṛṅgiṇaḥ pramathāḥ | 
 atha hariharau sakāntau surasindhur jahnkanyakāśaṃsā  ||4|| 
 matsyakamaṭhasūkarakeśarinṛsiṃhapāṇijanmānaḥ | 
 śṛṅgārī ca nṛsiṃho vāmanamūrtis trivikramo bhṛgujaḥ  ||5|| 
 dāśarathir eṣa virahī haladharajinakalkino’tha kṛṣṇasya | 
 śiśutākumārabhāvau svapnāyitayauvanakrīḍāḥ  ||6|| 
 praśnottaraṃ ca veṇudhvananaṃ gītaṃ bhujaś ca giridharaṇam | 
 utkaṇṭhā gopavadhūsandeśo harir amuṣya bhaktiś ca  ||7|| 
 udadhimathanaharir ambudhimathanotthaśrīḥ svayaṃvaro lakṣmyāḥ | 
 śrī śṛṅgāraḥ kamalākamalopālabhavāk praśastenduḥ  ||8|| 
 candrakalā śaśibimbaṃ prauḍhavidhuḥ sarucicandramā raśmiḥ | 
 jyotsnā kalaṅkatamauḍukairavasahitendubhāvaś ca  ||9|| 
 miśrabahurūpakāstaṅgatabahuviṣayendavo’tha gandhavahaḥ | 
 dakṣiṇanadīsamudraprabhātabhinnaś ca puṣpadhanvā ca  ||10|| 
 smaraśauryam athoccāvacam iti pañcopetanavativīcibhiḥ | 
 śrīdharadāsena kṛtaḥ kṛtinā devapravāho’yam  ||11|| 
 
 
 devapravāhaḥ 
 1. atha brahmavīciḥ 
 
 
 śambhoḥ sākṣāt sakhaikaḥ surapatiparo dharmarājas tathānyaḥ 
 prāṇā viśvasya kasya prathamataramataḥ ko’nu sambhāṣaṇīyaḥ | 
 kāryāyātān viditvā muhur iti caturo lokapālāṃś caturbhir 
 vaktrair ābhāṣamāṇaḥ samam uditaravaḥ pātu padmodbhavo vaḥ  ||1|| 
 
 
 pālitasya | 
 
 
 āgaskāriṇi kālanemidalane tattāḍanārthaṃ ruṣā 
 nābhīpaṅkajam astratāṃ gamayituṃ jāne prayatne śriyaḥ | 
 āvāsonmathanopapāditabhayabhrāntātmanaḥ sambhramād 
 abrahmaṇyaparāḥ purātanamuner vācaḥ prasīdantu vaḥ  ||2|| 
 
 
 bhaṭṭaśrīnivāsasya | (sū.mu. 2.108) 
 
 
 pāyād vo madhukaiṭabhāsuravadhe viṣṇuprabodhoddhuro 
 dhātā vaktracatuṣṭayaṃ tu yugapad yasyābhavatsārthakam | 
 ekaṃ stauti mukhaṃ śivām itarad apy ārtaṃ varān yācate  
 daityau praty aparaṃ vitarjati haraty anyac chriyaḥ sambhramam  ||3|| 
 
 
 vasantadevasya | 
 
 
 yan na kṣuṇṇaṃ kadācit tuhinakaṇacayasyandibhiś candrapādair 
 nāpi vyālīnamusrair navanalinasarobandhubhir bhānavīyaiḥ | 
 tatkalpāntānuṣaṅgi drutam atanutamaḥ pāṭayantyaḥ samantād 
 ādyādhītau vidhātur mukhaśaśivisṛtāḥ pāntu vo dantabhāsaḥ  ||4|| 
 
 
 bījakasya | 
 
 
 jātas te’dharakhaṇḍanāt paribhavaḥ kāpālikādyo’bhavat 
 sa brahmādiṣu kathyatām iti muhur bālyād guhe jalpati | 
 gaurīṃ hastayugena ṣaṇmukhavaco roddhuṃ nirīkṣyākṣamāṃ 
 vailakṣyāc caturāsyaniṣphalaparāvṛttiś ciraṃ pātu vaḥ  ||5|| 
 
 
 (su.ra. 101, sū.mu. 2.105) 
 2. sūryaḥ 
 
 
 tuṅgodayādribhujagendraphaṇopalāya 
 vyomendranīlatarukāñcanapallavāya | 
 saṃsārasāgarasamutkramiyogisārtha 
 prasthānapūrṇakalasāya namaḥ savitre  ||6|| 
 
 
 varāhamihirasya | (su.ra. 150) 
 
 
 viṣvagvisāritimiraprakarāvaruddha 
 trailokyanetrapuṭasiddharasāyanāya | 
 tubhyaṃ namaḥ kamalaṣaṇḍaviṣādanidrā 
 vidrāvaṇodyatakarāya divākarāya  ||7|| 
 
 
 śrīkaṇṭhasya | 
 
 
 śukatuṇḍacchavi savituś caṇḍarucaḥ puṇḍarīkavanabandhoḥ | 
 maṇḍalam uditaṃ vande kuṇḍalam ākhaṇḍalāśāyāḥ  ||8|| 
 
 
 vidyāyāḥ | (su.ra. 149, śā.pa. 86) 
 
 
 jīyād ekaphalaṃ nabhastalataror abhraṃśi sindūriṇī 
 mudrā kairavakānanasya timirasteyāya sandhir divaḥ | 
 mandārastavakontarīkṣakavarībhārasya gaurīpateḥ 
 kampillacchadapāṭalacchavi kulacchatraṃ raghūṇāṃ raviḥ  ||9|| 
 
 
 hareḥ |  
 
 
 ādyūnas tamasāṃ cakoraramaṇīrāgābdhimanthācalo 
 jīvātur jalajasya vāsavadiśāśailendracūḍāmaṇiḥ | 
 ādeṣṭā śrutikarmaṇāṃ kumudinīśokāgnipūrṇāhutir 
 devaḥ somarasāyanaṃ vijayate viśvasya bījaṃ raviḥ  ||10|| 
 
 
 vibhākarasya | 
 
 
 3. īśapraṇatiḥ 
 
 
 maulau vegād udañcaty api caraṇabharanyañcadurvītalatvād 
 akṣuṇṇasvargalokasthitimuditasuraśreṣṭhagoṣṭhīstutāya | 
 saṃtrāsān niḥsaranaty avirataviṣajaddakṣiṇārdhāṅga 
 bandhād atyaktāyādriputryā tirpuraharajagatkleśahantre namas te  ||11|| 
 
 
 bāṇasya | (su.ra. 56) 
 
 
 namas tuṅgaśiraś cumbicandracāmaracārave | 
 trailokyanagarārambhamūlastambhāya śambhave  ||12|| 
 
 
 (su.ra. 48) 
 
 
 tādṛksaptasamudramudritamahībhūbhṛdbhir abhraṃkaṣais 
 tāvadbhiḥ parivāritā pṛthudvīpaiḥ samantād iyam | 
 yasya sphāraphaṇāmaṇau nilayanāt tiryakkalaṅkākṛtiḥ 
 śeṣaḥ so’py agamad yadaṅgadapadaṃ tasmai namaḥ śambhave  ||13|| 
 
 
 ballaṇasya | (su.ra. 38) 
 
 
 namas tasmai kasmaicana vacanavittendriyayamī 
 yam īśānaṃ jyotirmayam ayam upāste munijanaḥ | 
 gurūpajñaprajñāmukuranikurambapratiphalan 
 nijānandajyotsnābhyudayabhidurājñānatimiraḥ  ||14|| 
 
 
 hareḥ | 
 
 
 vṛṣadhana dhanadapriya priyārdha 
 grathanavidagdha vidagdhacittayone | 
 purahara hariṇāṅkacūḍa cūḍā 
 bhujagabhayaṅkara dhūrjaṭe namas te  ||15|| 
 
 
 bhojadevasya | 
 
 
 4. mahādevaḥ 
 
 
 śilpaṃ trīṇi jaganti yasya kavitā yasya trivedī guror 
 yaś cakre tripuravyayaṃ tripathagā yanmūrdhni mālyāyate | 
 trīn kālān iva vīkṣituṃ vahati yo visphūrjadakṣṇāṃ trayaṃ  
 sa traiguṇyaparicchedo vijayate devas triśūlāyudhaḥ  ||16|| 
 
 
 vasukalpadattasya | (su.ra. 30) 
 
 
 arvāñcatpañcaśākhaḥ sphuraduparijaṭāmaṇḍalaḥ saṃśritānāṃ 
 nityāparṇo’pi tāpatritayam apanayan sthāṇur avyād apūrvaḥ | 
 yaḥ pronmīlatkapardaiḥ śirasi viracitābālabandhe dyusindhoḥ 
 pāthobhir labdhasekaḥ phalati phalaśataṃ vāñchitaṃ bhaktibhājām  ||17|| 
 
 
 jahnoḥ | 
 
 
 kāmaṃ mā kāmayadhvaṃ vṛṣam api ca bhṛśaṃ mādriyadhvaṃ na vitte 
 cittaṃ datta śrayadhvaṃ param amṛtaphalā yā kalā tām ihaikām | 
 itthaṃ devaḥ smarārir vṛṣam adharacarīkṛtya mūrtyaiva ditsan 
 niḥsvo viśvopadeśānamṛtakarakalāśekharas trāyatāṃ vaḥ  ||18|| 
 
 
 kavipaṇḍitaśrīharṣasya | 
 
 
 bhūtivyājena bhūmīm amarapurasaritkaitavād ambu bibhral 
 lālāṭākṣicchalena jvalanam ahipatiśvāsalakṣyaṃ samīram | 
 vistīrṇāghoravaktrodarakuharanibhenāmbaraṃ pañcabhūtair 
 viśvaṃ śaśvad vitanvan vitaratu bhavataḥ sampadaṃ candramauliḥ  ||19|| 
 
 
 jayadevasya | 
 
 
 pīyūṣeṇa viṣeṇa tulyam aśanaṃ svarge śmaśāne sthitir 
 nirbhedāḥ payaso’nalasya vahane yasyāviśeṣagrahaḥ | 
 aiśvaryeṇa ca bhikṣayā ca gamayan kālaṃ samaḥ sarvato 
 devaḥ svātmani kautukī haratu vaḥ saṃsārapāśaṃ haraḥ  ||20|| 
 
 
 vaidyagadādharasya | 
 5. śivaḥ 
 
 
 vedānteṣu yam āhur ekapuruṣaṃ vyāpya sthitaṃ rodasī 
 yasminn īśvara ity ananyaviṣayaḥ śabdo yathārthākṣaraḥ | 
 antaryaś ca mumukṣubhir niyamitaprāṇādibhir mṛgyate  
 sa sthāṇuḥ sthirabhaktiyogasulabho niḥśreyasāyāstu vaḥ  ||21|| 
 
 
 kālidāsasya | (Vik. 1.1) 
 
 
 kaṇṭhacchāyamiṣeṇa kalparajanīm uttaṃsamandākinī 
 rūpeṇa pralayābdhim ūrdhvanayanavyājena kalpājalam | 
 bhūṣāpannagakelipānakapaṭād ekonapañcāśataṃ 
 vātān apy upasaṃharann avatu vaḥ kalpāntaśāntau śivaḥ  ||22|| 
 
 
 cittapasya | 
 
 
 kvāpy agniḥ kvacid adribhūr naraśiraḥkīrṇā kvacin nimnagā 
 rūkṣā kvāpi jaṭā kvacid viṣadharā raudraṃ viṣaṃ kutracit | 
 tādṛg bhūtagaṇair vṛto mama citābhasmormikirmīritaḥ 
 saṃsāraṃ pratimucya yātur apunaryogāya panthāḥ śivaḥ  ||23|| 
 
 
 bilhaṇasya | 
 
 
 nirmātā jagadartham eva vacasāṃ vācaṃ yamo yaḥ svayaṃ 
 bhogān viśvakṛte tanoti viṣayavyāvartitātmendriyaḥ | 
 dhatte’strāṇi jaganti rakṣitum udāsīnaḥ svadehagrahe  
 yogīndro’stu sadāśivaḥ sa bhavatāṃ bhūtyai parārthavratī  ||24|| 
 
 
 vaidyagadādharasya | 
 
 
 dūronmuktakhageśvare murabhidi vyākṣiptabāhau graha 
 vyūhe vāritamātariśvani namaty āśāpatīnāṃ gaṇe | 
 niṣkamporagahāravallir acalaccūḍendur avyākula 
 svaḥsindhuḥ sthirayoganirvṛtamanāḥ pāyāt trilokīṃ śivaḥ  ||25|| 
 
 
 tasyaiva | 
 
 
 6. haraśṛṅgāraḥ 
 
 
 evaṃ sthāpaya subhru bāhulatikām evaṃ kuru sthānakaṃ 
 nātyuccair nama kuñcitāgracaraṇaṃ māṃ paśya tāvat kṣaṇam | 
 gaurīṃ nartayataḥ svavaktramurajenāmbhodharadhvāninā 
 śambhor vaḥ sukhayantu lambhitalayacchedāhatās tālikāḥ  ||26|| 
 
 
 yogeśvarasya | (su.ra. 60) 
 
 
 tasyā nāma mayā kathaṃ katham api bhrāntyā samuccāritaṃ 
 jānāsy eva mamāśayaṃ tava kṛte gauri prasannā bhava | 
 kṣāntiḥ svīkriyatāṃ dayāvati mayi krodhaḥ parityajyatā 
 mityevaṃ bahu jalpataḥ smararipoḥ premāñjaliḥ pātu vaḥ  ||27|| 
 
 
 cakrapāṇeḥ | 
 
 
 bālaḥ sundari candramāḥ srutasudhādhārābhirāpyāyito 
 nidrām eti phaṇīśvaraḥ suradhunī ruddhā jaṭāvallibhiḥ | 
 itthaṃ manmathakelikautukavidhau vrīḍāvatīṃ pārvatīṃ 
 pāyād vaḥ pratibodhayan navavadhūṃ candrārdhacūḍāmaṇiḥ  ||28|| 
 
 
 kakkolasya |  
 
 
 śrutiḥ saktā mugdhe vacasi vadanendau nipatitā 
 dṛśaḥ svādau bimbādharamadhuni magnaiva rasanā | 
 niṣaṇṇābhūn nāsā nijaparimale śailaduhitu 
 rghanāśleṣānande vapur api vilīnaṃ purabhidaḥ  ||29|| 
 
 
 umāpatidharasya | 
 
 
 dūre dāruvanābhisāraka mṛṣā cāṭūni muñcādhunā 
 bhūyas tvaṃ punar apy ahaṃ yadi tadā candraḥ kṣitiṃ yāsyati | 
 ity uktaḥ śaśimaulir adrisutayā cūḍendubhūlambhana 
 vyājavyañjitapādapadmapatanaprītapriyaḥ pātu vaḥ  ||30|| 
 
 
 kavipaṇḍitaśrīharṣasya | (sū.mu. 2.8) 
 
 
 7. śivayoḥ praśnottaram 
 
 
 kasmāt pārvati niṣṭhurāsi sahaja śailīdbhavānām idaṃ 
 niḥsnehāsi kuto na bhasmaparuṣaḥ snehaṃ kvacin nindati | 
 kopas te mayi niṣphalaḥ priyatame sthāṇau phalaṃ kiṃ bhaved 
 itthaṃ nirvacanīkṛto dayitayā śambhuḥ śivāyās tu vaḥ  ||31|| 
 
 
 bhojadevasya | (su.ra. 35) 
 
 
 kiṃ gauri māṃ prati ruṣā nanu gauḥ kim asmi 
 kupyāmi kaṃ prati mayīty anumānato’ham | 
 jānāmi satyam aunāmanata eva sa tvam 
 itthaṃ giro giribhuvaḥ kuṭilā jayanti  ||32|| 
 
 
 rudraṭasya | (Kāvyālaṅkāra 2.15, sū.mu. 99.6) 
 
 
 keyaṃ mūrdhny andhakāre timiram iha kutaḥ subhru kāntenduyukte 
 kāntāpy atraiva kāmin nanu jalam umayā pṛṣṭam etāvad eva | 
 nāhaṃ dvandvaṃ karomi vyapanaya śirasas tūrṇam enām idānīm 
 evaṃ proktaṃ bhavān yā prativacanajaḍaḥ pātu vo manmathāriḥ  ||33|| 
 
 
 kasyacit || 
 
 
 eṣā te hara kā sugātri katamā mūrdhni sthitā kiṃ jaṭā 
 haṃsaḥ kiṃ bhajate jaṭāṃ na hi śaśī candro jalaṃ sevate | 
 mugdhe bhūtir iyaṃ kuto’tra salilaṃ bhūtis taraṅgāyate 
 itthaṃ yo vinigūhate tripathagāṃ pāyān sa vaḥ śṛṅgāraḥ  ||34|| 
 
 
 kasyacit | (Sv 67) 
 
 
 dhanyā keyaṃ sthitā te śirasi śaśikalā kiṃ nu nāmaitad asyā 
 nāmaivāsyās tad etat paricitam api te vismṛtaṃ kasya hetoḥ | 
 nārīṃ pṛcchāmi nenduṃ kathayatu vijayā na pramāṇaṃ yadīndur 
 devyā nihnotum icchor iti surasaritaṃ śāṭhyam avyād vibhor vaḥ  ||35|| 
 
 
 viśākhadattasya | (Mudrārākṣas 1.1, sū.mu. 99.1) 
 
 
 8. harahāsyam 
 
 
 pāṇau kaṅkaṇam utphaṇaḥ phaṇipatir netraṃ jvalatpāvakaṃ 
 kaṇṭhaḥ kuṇṭhitakālakūṭakuṭilo vastraṃ gajendrājinam | 
 gaurīlocanalobhanāya subhago veṣo varasyeti me 
 gaṇḍollāsavibhāvitaḥ paśupater hāsodgamaḥ pātu vaḥ  ||36|| 
 
 
 rudraṭasya | (śṛ.ti. 3.2a) 
 
 
 uddāmadantarucipallavitārdhacandra 
 jyotsnānipītatimiraprakarāvarodhaḥ | 
 śreyāṃsi vo diśatu tāṇḍavitasya śambhor 
 ambhodharāvalighanadhvanir aṭṭahāsaḥ  ||37|| 
 
 
 saṅghamitrasya | (su.ra. 41) 
 
 
 mātar brūhi kim etad añjalipuṭe tātena gopāyitaṃ 
 vatsa svāduphalaṃ prayacchati na me gatvā gṛhāṇa svayam | 
 mātraivaṃ prahite guhe vighaṭayaty ākṛṣya sandhyāñjaliṃ 
 śambhor bhagnasamādhiruddhamanaso hāsyodgamaḥ pātu vaḥ  ||38|| 
 
 
 yogeśvarasya | (su.ra. 59) 
 
 
 nirvighnaṃ ghanasārasāraviśadasvarlokakallolinī 
 kallolapratimallabāhucalanair vyāptāntarālaśriyaḥ | 
 śambhoḥ sambhavadaṅgahārataralottaṃsāmṛtāṃśudrava 
 prāṇāt prāṇikapālacāpaladṛśo hāsormayaḥ pāntu vaḥ  ||39|| 
 
 
 vācaspateḥ || 
 
 
 bhṛṅgī kas tava carcike guha na ko’py ākāra ekas tu nau 
 satyaṃ bhṛṅgariṭe susatyam anṛtaṃ lokaṃ tu moṭir vadet | 
 nagnaṃ pṛcchatam astu vāṃ pariṇayaikātmatvam ity udbhaṭa 
 stāv utsṛjya saparṣadaḥ paśupater hāsyodgamaḥ pātu vaḥ  ||40|| 
 9. haraśiraḥ 
 
 
 tvaṅgadgaṅgam udañcadinduśakalaṃ bhraśyatkapālāvali 
 kroḍabhrāmyadamandamārutacayasphārībhavadbhāṅkṛti | 
 pāyād vo ghanatāṇḍavavyatikaraprāgbhārakhedaskhala 
 dbhogīndraślathapiṅgalotkaṭajaṭājūṭaṃ śiro dhūrjaṭeḥ  ||41|| 
 
 
 vīryamitrasya | (su.ra. 42) 
 
 
 sandhyātāṇḍavitasya khaṇḍaparaśor avyāj jaganti jvalal 
 lālāṭākṣipuṭodbhavānalaśikhālīḍhendulekhaṃ śiraḥ | 
 bhraśyatkṛtti calanmahāhivigaladvyomāpagāmbuskhalat 
 khaṇḍendūcchalabhūticaṭulabhrāmyajjaṭāsantati  ||42|| 
 
 
 yogeśvarasya | 
 
 
  dhūmodbhedānabhijñasphuradana,am anāghrātapaṅkādhikāra 
 preṅkhatkallolavārivyatikaram anaghasparśajāgratkapālam | 
 ajñātāstatriyāmādayitam aviditaprāṇihiṃsoragasrag 
 bhūteśasya prabhūtādbhutam avatu śiraḥ śreyasāṃ santatiṃ vaḥ  ||43|| 
 
 
 vaidyagadādharasya | 
 
 
 nāṭyāvegaviniḥsṛtatripathagāvāripravāhākulaḥ 
 śīghrabhrāntivaśāl lalāṭanayanajvālātaḍidbhīṣaṇaḥ | 
 muṇḍālīkuharaprasarpadanilāsphālaprayuktadhvaniḥ 
 prāvṛṭkāla ivoditaḥ śivaśiromeghaḥ śivāyās tu vaḥ  ||44|| 
 
 
 kasyacit | 
 
 
 antaḥsvīkṛtajāhnavījalam atisvacchandaratnāṅkura 
 śreṇīśoṇabhujaṅganāyakaphaṇācakrīl lasatpallavam | 
 bhūyād abhuyadāya mokṣanagaraprasthānabhājam itaḥ 
 pratyūhapraśamaikapūrṇakalaśaprāyaṃ śiro dhūrjaṭeḥ  ||45|| 
 
 
 jalacandrasya | 
 10. haraśirogaṅgā  
 
 
 kapāle gambhīraḥ kuhariṇi jaṭāsandhiṣu kṛśaḥ 
 samuttānaś cūḍābhujagamaṇibandhavyatikare | 
 mṛdur lekhākoṇe rayavaśavilolasya śaśinaḥ  
 punītād dīrghaṃ vo haraśirasi gaṅgākalakalaḥ  ||46|| 
 
 
 yogeśvarasya | (su.ra. 53) 
 
 
 sa jayati gāṅgajalaughaḥ śambhor uttuṅgamauliviniviṣṭaḥ | 
 majjati punar unmajjati candrakalā yatra śapharīva  ||47|| 
 
 
 kasyacit | (su.ra. 45) 
 
 
 yaccandrakoṭikarakorakabhāvabhāji  
 babhrāma babhruṇi jaṭāpaṭale harasya | 
 tad vaḥ punātu himaśailaśilānikuñja 
 sātkāraḍambaravirāvi surāpagāmbhaḥ  ||48|| 
 
 
 kasyacit | (sa.ka.ā. 1.77) 
 
 
 gaurīvibhajyamānārdhasaṅkīrṇe haramūrdhani | 
 amba dviguṇagambhīre bhāgīrathi namo’stu te  ||49|| 
 
 
 kasyacit | (su.ra. 78, sū.mu. 1.24) 
 
 
 muktābhā nṛkapālaśuktiṣu jaṭāvallīṣu mallīnibhā 
 bahvau lājanibhā dṛśor maṇinibhā bhogotkare bhoginaḥ | 
 nṛtyāvartaparampareritapayaḥ mūrcchanocchālitāḥ 
 khelanto haramūrdhni pāntu bhavato gaṅgāpayobindavaḥ  ||50|| 
 
 
 naḍagāṅgokasya || śā.pa. 106, sū.mu. 2.53) 
 11. haraśiraścandraḥ 
 
 
 sa vaḥ pāyād indur navavisalatākoṭikuṭilaḥ 
 smarārer yo mūrdhni jvalanakapiśe bhāti nihitaḥ | 
 sravanmandākinyāḥ pratidivasasiktena payasā  
 kapālenonmuktaḥ sphaṭikadhavalenāṅkura iva  ||51|| 
 
 
 rājaśekharasya | (su.ra. 46) 
 
 
 vyalīke pārvatyāḥ parilaghulavair añjanajuṣaḥ  
 patadbhir bāṣpasya kramalikhitalakṣmyā vijayate | 
 lasallīlācandraś caraṇagatamauleḥ smarajitaḥ 
 kiradbhiḥ svajyotsnānakhamaṇibhir āpūritakaṇaḥ  ||52|| 
 
 
 vāmanasya | 
 
 
 śambhor indukalā śivaṃ viśatu vo yasyāḥ praticchāyikāṃ 
 trisrotaḥpatitām anekakuṭilībhāvaṃ gatāṃ vīcibhiḥ | 
 senānīr avalokate dhvajapaṭākūtena kātyāyanī  
 mallīdāmasmīhayā nijavadhūbodhena nāgādhipaḥ  ||53|| 
 
 
 umāpateḥ | 
 
 
 amudrakumudatviṣaḥ sphuritaphenalakṣīspṛśo 
 marālakulavibhramāḥ śapharaphālalīlābhṛtaḥ | 
 jayanti girijāpates taralamaulimandākinī 
 taraṅgacayacumbinas tuhinadīdhiter aṃśavaḥ  ||54|| 
 
 
 umāpatidharasya |  
 
 
 cyutām indor lekhāṃ ratikalahabhagnaṃ ca valayaṃ 
 dvayaṃ cakrīkṛtya prahasitamukhī śailatanayā | 
 avocad yaṃ paśyedty avatu sa śivaḥ sā ca girijā 
 sa ca krīḍācandro daśanakiraṇāpūritakalaḥ  ||55|| 
 
 
 vararuceḥ | (su.ra. 47, Sv 66, śā.pa. 96) 
 
 
 12. harajaṭā 
 
 
 jvālevordhvavisarpiṇī pariṇatasyāntas tapas tejaso 
 gaṅgātoyataraṅgasarpavasatir valmīkalakṣmīr iva | 
 sandyevārdramṛṇālakomalatanor indoḥ sahasthāyinī 
 pāyād vas taruṇāṃśukapilā śambhor jaṭāsaṃhatiḥ  ||56|| 
 
 
 ravināgasya | (su.ra. 55) 
 
 
 cūḍāpīḍanibaddhavāsukiphaṇāphūtkāraniryadviṣa 
 jvālājṛmbhitamatsyakaccapavadhūlīḍhendulekhāmṛtam | 
 avyād vaḥ smarasūdanasya madanakrīḍākacākarṣaṇaś 
 cyotannākasaritsaroṣagirijādṛṣṭaṃ jaṭāmaṇḍalam  ||57|| 
 
 
 bhavabhūteḥ | 
 
 
 kvacid amarasarit kvacit kapālaṃ 
 kvacid uragāḥ kvacid aindavī ca lekhā | 
 iti viṣamavibhūṣaṇair upetā  
 pramathapater avatāj jaṭāṭavī  ||58|| 
 
 
 daṇḍinaḥ | 
 
 
 utpatreva dṛśorciṣā kusumitevendoḥ karair bhogibhiḥ  
 sāroheva jaṭāṭavī phalatu vaḥ śreyo bhavānīpateḥ | 
 yatparyantavivartinaḥ surasaritpūrasya bhūrisphurat 
 pheneṇḍūkavilāsam añcati vidher jīrṇā kapālāvalī  ||59|| 
 
 
 umāpatidharasya | 
 
 
 mūlāvanaddhabhujagendrakṛtālavāla 
 bandhāḥ skhalattridaśasindhujalaughasiktāḥ | 
 unmuktacandrakusumā jagatāṃ hitāya 
 śambhor jaṭāḥ kanakakalpalatāḥ phalantu  ||60|| 
 
 
 daṅkasya | 
 
 
 13. harakapālaḥ 
 
 
 śāntyai vo’stu kapāladāma jagatāṃ patur yadīyāṃ lipiṃ 
 kvāpi kvāpi gaṇāḥ paṭhanti padaśo nātiprasiddhākṣaram | 
 viśvaṃ srakṣyati vakṣyati kṣitim apām īśiṣyate śiṣyate 
 nāgān rāgiṣu raṃsyate syati jagan nirvekṣyati dyām iti  ||61|| 
 
 
 kasyacit | (su.ra. 54) 
 
 
 gāḍhagranthipraphulladgalavikalaphaṇāpīṭhaniryadviṣāgni 
 jvālāniṣṭaptacandradravadamṛtarasaproṣitapretabhāvāḥ | 
 ujjṛmbhā babhrunetradyuitm asakṛdasṛktṛṣṇayālokayantyaḥ 
 pāntu tvāṃ nāganālagrathitaśavaśiraḥśreṇayo bhairavasya  ||62|| 
 
 
 bhavabhūteḥ | (su.ra. 39) 
 
 
 jayati bhujagarajjugranthiniṣpīḍitendu 
 sravadamṛtanivṛttapretabhāvaiḥ kapālaiḥ | 
 viracitanutibandho mūrdhni sadyaḥ purāreḥ 
 pariṇatabahukalpabrahmaṇāṃ brahmaghoṣaḥ  ||63|| 
 
 
 kasyacit | (sa.ka.ā. 1.84) 
 
 
 liptā lālāṭanetrasphuradurudahanajvālajālapratāpot 
 tāmyatkoṭīr abhārasthiraśaśiśakalaprasrutābhiḥ sudhābhiḥ | 
 antarnṛtyapramodapracalitaśiraś candramauleḥ kapālāḥ 
 kalyāṇaṃ vaḥ kriyāsuḥ stutim abhidhatas tāṇḍavāḍambareṣu  ||64|| 
 
 
 narasiṃhasya | 
 
 
 pāyād vaḥ sa śirāṃsi tāṇḍavavidhau yan mūrdhni khinnoraga 
 śvāsāgnidrutacūḍacandrasudhayā prāṇanty akasmād vidheḥ | 
 ṛksāme katicit paṭhanti katicin majjanti gaṅgājale 
 svātmānaṃ katicin mananti katicin netrānale juhvati  ||65|| 
 
 
 vāmadevasya | 
 
 
 14. haranayanam 
 
 
 dhūmaśyāmakakumbhi bhūdharataṭatruydyaddṛṣanti sphuṭā 
 ṭopolluṇṭhitasāgarāmpi vikalavyālokabhāsvanti ca | 
 dṛpyattūrṇamarunti kātaratarabhraśyajjaganti prabhor 
 udyanti tripurāntakṛnti nayanād arcīṃṣi puṣyantu vaḥ  ||66|| 
 
 
 kasyacit | 
 
 
 yajjyotir dvādaśārkaṃ himagiriduhitur yan niśākelidīpo 
 yat kandarpāsthibhasmīkaraṇataruṇitābhyantarajvālalekham | 
 kalpānte juhvato yat tribhuvanasamidhaṃ vedhasaḥ puṇyavahnir 
 bibhrāṇaṃ babhrukāntiṃ trinayananayanajyotir astu śriye vaḥ  ||67|| 
 
 
 aṃśudharasya | 
 
 
 ānandastimitāḥ samādhiṣu mukhe gaur yā vilāsālasāḥ 
 sambhrāntāḥ kṣaṇam adbhutāḥ kṣaṇam atha smerā nije vaikṛte | 
 krūrāḥ kṛṣṭaśarāsane manasije dagdhe ghṛṇākūṇitās 
 tatkāntāruditeśrupūrataralāḥ śambhor dṛśaḥ pāntu vaḥ  ||68|| 
 
 
 kasyacit | 
 
 
 pakṣmālīpiṅgalimnaḥ kaṇa iva taḍitāṃ yasya kṛtsnaḥ samūho 
 yasmin brahmāṇḍamīṣadvighaṭitamukule kālayajvā juhāva | 
 arcir niṣṭaptacūḍāśaśigalitasudhāghorajhāṅkārikoṇaṃ 
 tārtīyokaṃ purārer tad avatu madanaplīṣaṇaṃ locanaṃ vaḥ  ||69|| 
 
 
 bhavabhūteḥ | (Mm 1, after 5.2; śā.pa. 99) 
 
 
 ekaṃ yoganiyojanān mukulitaṃ cakṣur dvitīyaṃ punaḥ 
 pārvatyā jaghanasthale stanataṭe śṛṅgārabhāvālasam | 
 anyad dūravikṛṣṭacāpamadanakrodhānaloddīpitaṃ 
 śambhor bhinnarasaṃ samādhisamaye netratrayaṃ pātu vaḥ  ||70|| 
 
 
 śrīharṣadevasya | 
 15. tripuradāhārambhaḥ 
 
 
 saṃrabdhāṅghriniveśanād anibhṛtaṃ sarvaṃsahāvigrahe 
 vītālambanam ārasātalam adhovistraṃsini syandane | 
 yāte dṛkpathadūratāṃ mayapure devasya bhūtaprabhor 
 drāgviśvambharabāṇamokṣaviṣayo yatnaḥ śivāyāstu vaḥ  ||71|| 
 
 
 vaidyagadādharasya | 
 
 
 cāpotkṣepāpasarpadvalayaphaṇiguṇottaṃsitāpāṅgabhitti 
 pratyālīḍhānubandhocchalitajalanidhivyāptavelopakaṇṭham | 
 unmīladbhālavahni kramaśithilajaṭālambigaṅgendulekhaṃ 
 bhūyād vaś candramauler mayanagarabhidaḥ sauṣṭhavaṃ maṅgalāya  ||72|| 
 
 
 jalacandrasya | 
 
 
 saṅvyānāṃśukapallaveṣu taralaṃ veṇīguṇeṣu sthitaṃ 
 mandaṃ kañcukasandhiṣu stanataṭotsaṅgeṣu dīptārciṣam | 
 ālokya tripurāvarodhanavadhūvargasya dhūmadhvajaṃ 
 hastasrastaśarāsano vijayate devo dayārdrekṣaṇaḥ  ||73|| 
 
 
 mayūrasya | (su.ra. 61) 
 
 
 vāṇībhūtapurāṇapūruṣadhṛtipratyāśayā dhāvite 
 nidrātīkṣaṇajāśuśukṣaṇikaṇaklānte śakunteśvare | 
 namronnamrabhujaṅgapuṅgavaguṇavyākṛṣṭabāṇāsana 
 kṣiptāstrasya puradruho vijayate sandhānasīmāśramaḥ  ||74|| 
 
 
 murāreḥ | (Ar 7.114, su.ra. 31) 
 
 
 dṛṣṭaḥ saprema devyā kim idam iti bhayāt sambhramāc cāsurībhiḥ 
 śāntāntastattvasāraiḥ sakaruṇam ṛṣibhir viṣṇunā sasmitena | 
 ākṛṣyāstraṃ sagarvair upaśamitabandhusaṃbhramair daityavīraiḥ 
 sānandaṃ devatābhir mayapuradahane dhūrjaṭiḥ pātu yuṣmān  ||75|| 
 
 
 bhaṭṭanārāyaṇasya | (Vs 1.3) 
 16. harabāṇaḥ 
 
 
 kṣipto hastāvalagnaḥ prasabham abhihato’py ādadāno’ṃśukāntaṃ 
 gṛhṇan keśeṣv apāstaś caraṇanipatito nekṣitaḥ sambhrameṇa | 
 āliṅgan yo’vadhūtas tripurayuvatibhiḥ sāśrunetrotpalābhiḥ 
 kāmīvārdrāparādhaḥ sa dahatu duritaṃ śāmbhavo vaḥ śarāgniḥ  ||76|| 
 
 
 
 amaroḥ | (amaru 2; su.ra. 49) 
 
 
 sindūraśrīr lalāṭe kanakarasamayaḥ karṇapāśāvataṃso 
 vaktre tāmbūlarāgaḥ pṛthukucakalase kuṅkumasyānulepaḥ | 
 daityādhīśāṅganānāṃ jaghanaparisare lākṣikakṣaumalakṣmī 
 raśreyāṃsi kṣiṇotu tripuraharaśarodgārajanmānalo vaḥ  ||77|| 
 
 
 maṅgalasya | (su.ra. 67) 
 
 
 viṣvag vyādhūya dhūmapracayayavanikāṃ sphāyamānasphuliṅga 
 vyājād avakīrya puṣpāñjalim upari padaṃ nyasyato mandirāṇām | 
 svacchandābhogasīmā mahati mayapure dattaraudrāṅgarāga 
 vyāptāśeṣasya viśveśvaraśaraśikhinas tāṇḍavaṃ naḥ punātu  ||78|| 
 
 
 vaidyagadādharasya | 
 
 
 bāṣpair vītāṅgarāgacchaviṣu viracayann acchadhūmacchaṭābhiḥ  
 kastūrīpatramāyāṃ mayanagaravadhūvargavakṣoruheṣu | 
 āsāmlānapuṣpastavakanavakalām aṃśubhiḥ kuntaleṣu  
 vyākurvann andhakāraṃ haratu haraśarodgārajanmānalo vaḥ  ||79|| 
 
 
 jalacandrasya | 
 
 
 cāpaṃ muṣṭir bhavānyāḥ sarasijamukulaśrīḥ kathaṃ vā vidhatte 
 pratyālīḍhaṃ kathaṃ vā racayatu maṇiman nūpuro vāmapādaḥ | 
 itthaṃ yāvad vitarkaṃ vidadhati vibudhās tāvad agre ya āsīd 
 vāṇāgniḥ pluṣṭadaityo mayapuramathane dhūrjaṭeḥ so’vatād naḥ  ||80|| 
 17. aṣṭamūrtiḥ 
 
 
 payodānāṃ panthāḥ kavalaviṣayo vā parimalaṃ 
 vahan bibhrāṇo vā suhṛdapasuhṛd vā jalaruhām | 
 dadad gṛhṇāno vā havir iti muhur yasya vibudhāḥ  
 stuvanty aṣṭau mūrtīḥ sa jagad avatād andhakaripuḥ  ||81|| 
 
 
 śrīhanūmataḥ | 
 
 
 dikkālātmasamaiva yasya vibhutā yas tatra vidyotate 
 yatrāmuṣya sudhībhavanti kiraṇā rāśeḥ sa yāsām abhūt | 
 yas tatpittam uṣaḥsu yo’sya vidhaye yas tasya jīvātave 
 voḍhā yad gaṇam eṣa manmatharipos tāḥ pāntu vo mūrtayaḥ  ||82|| 
 
 
 cittapasya | (Kuval. 1056) 
 
 
 mauliṃ nenokti bhālaṃ tilakayati tanor aṅgarāgaṃ vidhatte 
 dhammillaṃ sandadhāti prathayati śirasi vyaktam uttaṃsalakṣmīm | 
 samprīṇīte bhujaṅgān apanayati rasaṃ vetti saṃmodamudrāṃ 
 yābhiḥ śṛṅgārabandhas tanubhir iva śivas tābhir astu śriye vaḥ  ||83|| 
 
 
 jalacandrasya | 
 
 
 yāṃ dhammillapade’bhiṣiñcati yayā sandhyāsu baddhāñjalir 
 yām āyamya yadātmakāni nayanāny āmīlya yāṃ dhyāyati | 
 yāṃ ca syandanatāṃ nināya sahitas tābhiḥ svayaṃ mūrtibhir 
 devo viśvatanuḥ punātu sa jagaccandrārdhacūḍāmaṇiḥ  ||84|| 
 
 
 sudhākarasya | 
 
 
 yā sṛṣṭiḥ sraṣṭur ādyā vahati vidhihutaṃ yā havir yā ca hotrī 
 ye dve kālaṃ vidhattaḥ śrutiviṣyaguṇā yā sthitā vyāpya viśvam | 
 yām āhuḥ sarvabījaprakṛtir iti yayā prāṇinaḥ prāṇavantaḥ 
 pratyakṣābhiḥ prapannas tanubhir avatu vas tābhir aṣṭābhir īśaḥ  ||85|| 
 
 
 kālidāsasya | (Çak 1.1) 
 18. bhairavaḥ 
 
 
 khaṭvāṅgīkṛtadhūmaketudhaṭitapretādhirāṭpañjara 
 protabrahmaśiraḥ kapālavalayaṃ bibhrajjaṭāmaṇḍalam | 
 kaṇṭhe saptamaharṣivaktraracitām ekāvalīm udvahan 
 pāyād vaḥ sulabhavratopakaraṇaḥ kalpāntakāpālikaḥ  ||86|| 
 
 
 kasyacit | 
 
 
 sadyaḥ pradhvastadevāsurasarasaśiraḥśreṇiśoṇāravinda 
 sragdāmānaddhamūrter ghanarudhirakaṇaklinnacarmāṃśukasya | 
 niṣparyāyatrilokībhavakavalarasavyāttavaktrasya jīyād 
 ānandaḥ kālarātrīkucakalasaparīrambhiṇo bhairavasya  ||87|| 
 
 
 umāpatidharasya | 
 
 
 vaikuṇṭhasya karaṅkam aṅkanihitaṃ sraṣṭuḥ kapālaṃ kare 
 pratyaṅgaṃ ca vibhūṣaṇaṃ viracitaṃ nākaukasāṃ kīkasaiḥ | 
 bhasma sthāvarajaṅgamasya jagataḥ śubhraṃ tanau bibhrataḥ  
 kalpānteṣu kapālino vijayate raudraṃ kapālavratam  ||88|| 
 
 
 bhavabhūteḥ | 
 
 
 ekāmbhodhīkṛtāyāṃ bhuvi jagad akhilaṃ nirjanīkṛtya khelan  
 devaḥ kālīsahāyaḥ prasabhaviharaṇonmuktalīlāṭṭahāsaḥ | 
 sadyo daṃṣṭrāṃśubhinne tamasi nijavapurbimbam ālokya kas tvaṃ 
 kas tvaṃ brūhīti kopād abhidadhad abhayaṃ bhairavaś ceṣṭatāṃ vaḥ  ||89|| 
 
 
 vaidyagadādharasya | 
 
 
 kalpānte śayitatrivikramamahākaṅkāladantī sphurac 
 cheṣasyūtanṛsiṃhapāṇinakharaprotādikolāmiṣaḥ | 
 viśvaikārṇavatānitāntam uditau tau matsyakūrmāv ubhau 
 karṣan dhīvaratāṃ gato’sya tu mahāmohaṃ mahābhairavaḥ  ||90|| 
 
 
 cittapasya | (sū.mu. 2.24) 
 19. haranṛtyārambhaḥ  
 
 
 ārdrāṃ kaṇṭhe mukhābjasrajam avanamayaty ambikā jānulambāṃ 
 sthāne kṭvendulekhāṃ niviḍayati jaṭāpannagendreṇa nandī | 
 kālaḥ kṛttiṃ nibadhnāty upanayati kare kālarātriḥ kapālaṃ 
 śambhor nṛtyāvatāre pariṣad iti pṛthag vyāpṛtā vaḥ punātu  ||91|| 
 
 
 śatānandasya | (su.ra. 76, sū.mu. 2.29) 
 
 
 nandin khañjanamañjunādam urajaṃ saṃgṛhya sajjībhava 
 kuṣmāṇḍānaya bhasmabhājanam ito lambodarāgamyatām | 
 skandaṃ nandaya mandirodaragataṃ devīti raṅgāṅgaṇe 
 śambhos tāṇḍavamaṇḍanairkamanasaḥ saṃjalpitaṃ pātu vaḥ  ||92|| 
 
 
 yogeśvarasya | 
 
 
 bho bho dikpatayaḥ prayāta parataḥ khaṃ muñcatāmbhomucaḥ 
 pātālaṃ vraja medini praviśata kṣoṇītalaṃ kṣmābhṛtaḥ | 
 brahmann unnaya dūram ātmasadanaṃ devasya no nṛtyataḥ  
 śambhoḥ saṃkaṭam etad ity avatu vaḥ protsāraṇā nandinaḥ  ||93|| 
 
 
 tasyaiva | (su.ra. 74, sū.mu. 2.30) 
 
 
 asthīny asthīny ajinam ajinaṃ bhasma bhasmendur indur 
 gaṅgā gaṅgoraga uraga ity ākulāḥ sambhrameṇa | 
 bhūṣād ānopakaraṇagaṇaprāpaṇavyāpṛtānāṃ 
 nṛtyārambhapraṇayini śive pāntu vāco gaṇānām  ||94|| 
 
 
 dhanapālasya | (sa.ka.ā. 2.235, sū.mu. 2.27) 
 
 
 kṣoṇi kṣobhaṃ kṣamasva tvam api kuru mahākūrma karma svakīyaṃ 
 bho bhoḥ kailāsameruprabhṛtikuladharādhāriṇo gacchatādhaḥ | 
 brahmann udgaccha dūraṃ kuruta jaladhayaḥ sthairyam ity aṣṭamūrter 
 bhartur nṛtyāvatāre sarabhasagaditāḥ pāntu vo nandivācaḥ  ||95|| 
 
 
 dvaipāyanasya | 
 
 
 20. haranṛtyam  
 
 
 bhrāmyadviśvaṃbharāṇi bhramicalananamatkūrmakumbhīnasāni 
 truṣṭyattārāṇi riṅgaddhariṇadharaśiraḥśreṇīśīryaddṛṣanti | 
 dikkīreodañcad ampi dravadamaracamūcakracañcadviyanti  
 vyasyantu vyāpadaṃ vas tripuravijayinas tāṇḍavārambhaṇāni  ||96|| 
 
 
 rājaśekharasya | 
 
 
 helāpādrapratāpān namadavanibharākrāntakūrmeśaśeṣa 
 prodbhūtaśvāsavātocchaladudadhipayodhautasūryendutāram | 
 bhrāmyaddoḥsaṅghavegāpatadacalakuladhvānasaṃtrastaviśvaṃ 
 trailokyaiśvaryakāri dyatu tava duritaṃ tāṇḍavaṃ candramauleḥ  ||97|| 
 
 
 vācchokasya | 
 
 
 uttānāḥ kati vellitāḥ kati rayād ābhugnamadhyāḥ kati  
 kṣiptotkṣiptavikuñcitāḥ kati bhujās tauryatrikānukramāt | 
 kalpānteṣu mahānaṭasya jhaṭiti prakrāntacakrabhrami  
 bhrāntau kevalam agnihāsagaralair lekhātrayaṃ pātu vaḥ  ||98|| 
 
 
 sāgaradharasya | 
 
 
 pāyād vaḥ suradīrghikājalarayabhrāmyajjaṭāmaṇḍalī 
 vegavyākulanāganāyakaphaṇāphūtkāravātocchalam | 
 saptāmbhonidhijanmacaṇḍalaharīmajjannabhomaṇḍala 
 grāsatrastasurāṅganākalakalakrīḍāvilakṣo haraḥ  ||99|| 
 
 
 brahmahareḥ | (su.ra. 68, karkarājasya) 
 
 
 sandhyātāṇḍavaḍambaravyasanino bhīmasya caṇḍabhrami 
 vyānṛtyadbhujadaṇḍamaṇḍalabhuvo jhañjhānilāḥ pāntu vaḥ | 
 yeṣām ucchalatāṃ javena jhagiti vyūheṣu bhūmībhṛtām 
 uḍḍīneṣu viḍaujasā punar asau dambholir ālokitaḥ  ||100|| 
 
 
 kasyacit | (su.ra. 50, sū.mu. 2.31) 
 
 
 21. haraprasādanam 
 
 
 niḥśaṅkaṃ śaṅkara karagrathitāhibhoga 
 bhogaprada pradalitāmaravairivṛnda | 
 vṛndārakārcita citābhasitāṅgarāga 
 rāgātidūra duritāpahara prasīda  ||101|| 
 
 
 bāṇasya | 
 
 
 karakalitapināka nākanātha 
 dviṣadurumānasaśūla śūlapāṇe | 
 bhava vṛṣabhavimāna mānaśauṇḍa 
 trijagadakāraṇatāraka prasīda  ||102|| 
 
 
 sañcādharasya | 
 
 
 kaṭuviśikhaśikhiprapañca pañcā 
 nana dhanadapriyamitra mitranetra | 
 dhṛtasakalavikalpa kalpaśeṣa 
 prakaṭamahānaṭa nāṭaya prasādam  ||103|| 
 
 
 tasyaiva | 
 
 
 bhava śiva śavabhasmagaura gaurī 
 grathitaśarīra sarīsṛpottarīya | 
 smarahara hara bhīma bhīmabhūta 
 prakarabhayaṅkara śaṅkara prasīda  ||104|| 
 
 
 tasyaiva | 
 
 
 dhṛtanidhanadhanuḥ pracaṇḍa caṇḍī 
 mukhakamalabhramarāmarādhinātha | 
 hara raṇaraṇakānta kāntamūrte 
 gaganadukūla vikūlayāpadaṃ naḥ  ||105|| 
 
 
 tasyaiva | 
 
 
 22. gaurī 
 
 
 yān uddhūlayatīśvaraḥ sikatilā yair maulimandākinī 
 yair bālendukaṇārdraketakadalotsaṅge parāgāyitam | 
 yaiḥ kailāsavilāsakānanataṭīkaṅkellipuṣpodgama 
 krīḍākārmaṇam adrijācaraṇayos te reṇavaḥ pāntu vaḥ  ||106|| 
 
 
 umāpatidharasya | 
 
 
 lākṣārāgaṃ harati śikharāj jāhnavīvāri yeṣāṃ 
 ye tatvanti srajam adhijaṭāmaṇḍalaṃ mālatīnām | 
 pratyutsarpadvimalakiraṇair yais tirodhānam indor 
 devyāḥ sthāṇau caraṇapatite te nakhāḥ pāntu viśvam  ||107|| 
 
 
 kasyacit | (su.ra. 81, dakṣasya) 
 
 
 bhavajaladhijalāvalambayaṣṭir  
 mahiṣamahāsuraśailavajradhārā | 
 harahṛdayataḍāgarājahaṃsī  
 diśatu śivaṃ bhavataś ciram  ||108|| 
 
 
 bhagīrathadattasya | (su.ra. 86) 
 
 
 kāṃ tapasvī gato’vasthām iti smerāv iva stanau | 
 vande gaurīghanāśleṣabhavabhūtisitānanau  ||109|| 
 
 
 bhavabhūteḥ | 
 
 
 abhimataphalasiddhisiddhamantrā 
 vali balijitparameṣṭinor upāsye | 
 bhagavati madanārināri vande 
 nikhilanagādhipabhartṛdārike tvām  ||110|| 
 
 
 vāmadevasya | 
 
 
 23. vivāhasamayagaurī 
 
 
 gonāsāya viyojitāgadarajāḥ sarpāya baddhauṣadhiḥ 
 kaṇṭhasthāya viṣāya vīryamahataḥ pāṇau maṇīn bibhratī | 
 bhartur bhūtagaṇāya gotrajaratīnirdiṣṭamantrākṣarā 
 rakṣatv adrisutā vivāhasamaye prītā ca bhītā ca vaḥ  ||111|| 
 
 
 rājaśekharasya | (vi.śā.bha. 1.3, su.ra. 102, sū.mu. 2.36) 
 
 
 pratyāsannavivāhamaṅgalavidhau devārcanavyastayā 
 dṛṣṭvāgre pariṇetur eva likhitāṃ gaṅgādharasyākṛtim | 
 unmādasmitaroṣalajjitarasair gauryā kathaṃcic cirād 
 vṛddhastrīvacanāt priye vinihitaḥ puṣpāñjaliḥ pātu vaḥ  ||112|| 
 
 
 bhāsasya | (su.ra. 88, śā.pa. 102, sū.mu. 2.37) 
 
 
 brahmāyaṃ viṣṇur eṣa tridaśapatir asau lokapālās tathaite 
 jāmātā ko’tra yo’sau bhujagaparivṛto bhasmarūkṣaḥ kapālī | 
 hā vatse vañcitāsīty anabhimatavaraprārthanāvrīḍitābhir 
 devībhiḥ śocyamānāpy upacitapulakā śreyase vo’stu gaurī  ||113|| 
 
 
 kasyacit | 
 
 
 dhūmavyākuladṛṣṭir indukiraṇair āhlāditākṣī punaḥ 
 paśyantī varam utsukā natamukhī bhūyo hriyā brahmaṇaḥ | 
 serṣyā pādanakhācchadarpaṇagatāṃ gaṅgāṃ dadhāne hare 
 sparśād utpulakā karagrahavidhau gaurī śivāyāstu vaḥ  ||114|| 
 
 
 śrīharṣadevasya | (Priyadarśikā 1.1) 
 
 
 pādāgre sthitayā muhuḥ stanabhareṇānītayā namratāṃ 
 śambhoḥ sasprṛhalocanatrayapathaṃ yāntyā tadārādhane | 
 hrīmatyā śirasīhitaḥ sapulakasvedodgamotkampayā  
 viśliṣyan kusumāñjalir girijayā kṣipto’ntare pātu vaḥ  ||115|| 
 
 
 tasyaiva | (Ratnāvali 1, sū.mu. 2.38) 
 
 
 24. gaurīśṛṅgāraḥ 
 
 
 svedas te katham īdṛśaḥ priyatame tvannetravahner vibho 
 kasmāt kampitam etad induvadane bhogīndrabhīter bhava | 
 romāñcaḥ katham eṣa devi bhagavan gaṅgāmbhasāṃ śīkara 
 itthaṃ bhartari bhāvagopanaparā gaurī ciraṃ pātu vaḥ  ||116|| 
 
 
 
 lakṣmīdharasya | (su.ra. 75, śā.pa. 104) 
 
 
 śambho satyam idaṃ payodhimathane lakṣmyā vṛte keśave 
 vailakṣyāt kila kākakūṭam aśitaṃ pītaṃ viṣaṃ yat tvayā | 
 satyaṃ pārvati nāsti naḥ subhagatā sākṣī tathā ca smaro 
 deveneti kṛtasmṛtiḥ smitamukhī gaurī ciraṃ pātu vaḥ  ||117|| 
 
 
 śrīharṣadevasya | 
 
 
 carmālambidukūlavallaricitābhasmāvadhūtastano 
 nmīlaccandanam uttarīyabhujagavyāsaktamuktāvali | 
 mugdhāyā api śailarājaduhitur gaṅgādhārāliṅganaṃ 
 gāḍhapremarasānubandhanikaṣagrāvā śivāyās tu vaḥ  ||118|| 
 
 
 jalacandrasya | 
 
 
 śirasi kuṭilā sindhur doṣākaras tava bhūṣaṇaṃ 
 saha viṣadharaiḥ pratyāsannā piśācaparamparā | 
 harasi na hara prāṇān eva na veda kathaṃ nv iti 
 praṇayakupitakṣmābhṛtputrīvacāṃsi punantu vaḥ  ||119|| 
 
 
 bhagavadgovindasya | 
 
 
 nādatte phaṇikaṅkaṇapraṇayinaṃ nīīvīniveśe karaṃ 
 no cūṇair upahanti bhālanayanajyotirmayīṃ dīpikām | 
 dhatte carma hareṇa muktam api na dvaipaṃ bhayād ity asau 
 pāyād vo navamohanavyatikaravrīḍāvatī pārvatī  ||120|| 
 
 
 ācāryagopīkasya | 
 
 
 25. durgā 
 
 
 ekaṃ mahiṣaśiraḥsthitam 
 aparaṃ sānandasuragaṇapraṇatam | 
 giriduhituḥ padayugalaṃ 
 śoṇitamaṇirāgarañjitaṃ jayati  ||121|| 
 
 
 jalacandrasya | 
 
 
 tribhuvanaśubhapañjikāñjikeva 
 sphurati bhavāni tavāṅkuśaḥ karāgre | 
 ḍamarur api bibharti devi tat tad 
 vipadavasānavisarjanīyalakṣmīm  ||122|| 
 
 
 hareḥ | 
 
 
 jyākṛṣṭibaddhakhaṭakāmukhapāṇipṛṣṭha 
 preṅkhannakhāṃśucayasaṃvalito’mbikāyāḥ | 
 tvāṃ pātu mañjaritapallavakarṇapūra 
 lobhabhramadbhramaravibhramabhṛtkaṭākṣaḥ  ||123|| 
 
 
 
 amaroḥ | (amaru 1; su.ra. 100) 
 
 
 pādāvaṣṭambhanamrīkṛtamahiṣatanor ullasadbāhumūlaṃ 
 śūlaṃ prollāsayantyāḥ saralitavapuṣo madhyabhāgasya devyāḥ | 
 viśliṣṭaspaṣṭadṛṣṭonnataviralabahuvyaktagaurāntarālās 
 tisro vaḥ pāntu rekhāḥ kramavaśavikasatkañcukaprāntamuktāḥ  ||124|| 
 
 
 bāṇasya | 
 
 
 vidrāṇe rudravṛnde savitari tarale vajriṇi dhvastavajre 
 jātāśaṅke śaśāṅke viramati maruti tyaktavaire kubere | 
 vaikuṇṭhe kuṇṭhitās te mahiṣam atiruṣaṃ pauruṣopaghnivighnaṃ 
 nirvighnaṃ nighnatī vaḥ śamayatu duritaṃ bhūribhāvā bhavānī  ||125|| 
 
 
 tasyaiva | 
 
 
 26. kālī 
 
 
 yadvaktrākāśaśeṣo nabhasi na sulabho yadbhujānāṃ sahasraiḥ 
 preṅkhadbhiḥ kīryamāṇāsvanur api vidito nāvakāśo diśāsu | 
 pañca grāsā na yasyās tribhuvanam abhavat pūraṇārthaṃa samastaṃ 
 kṣṇḍtkṣāmākāṇḍacaṇḍī ciram avatutarāṃ bhairavī kālarātriḥ  ||126|| 
 
 
 bhāsokasya | 
 
 
 śikhaṇḍe khaṇḍenduḥ śaśidinakarau karṇayugale 
 gale tārāhārastaralam uḍucakraṃ ca kucayoḥ | 
 taḍitkāñcī sandhyāsicayaracitā kāli tad ayaṃ 
 tavākalpaḥ kalpavyuparamavidheyo vijayate  ||127|| 
 
 
 kasyacit | 
 
 
 nirmāṃsaprakaṭāsthijālavikaṭāṃ pātālanimnodarīṃ 
 kūpakroḍagabhīranetrakuharām unnaddhajūṭāṭavīm | 
 dantāntargatadaityakīkasakaṇavyākarṣaṇavyāpṛta 
 krūraikāgranakhām akhaṇḍitarucaṃ tvāṃ caṇḍi vandāmahe  ||128|| 
 
 
 kasyacit | 
 
 
 tārāntarjvaladagnilakṣanayanaśvabhrāntakṛpāntarāṃ 
 kruddāgastyanirastavāridhipayaḥpātālanimnodarīm | 
 vande tvām ajitāvṛtotkaṭasirāpṛṣṭhāsthisārākṛtiṃ 
 daṃṣṭrākoṭitaṭotpatiṣṇuditijāsṛkcarcitāṃ carcikām  ||129|| 
 
 
 umāpatidharasya | 
 
 
 jayati tava kūṇitekṣaṇam aśnatyā daśanapeṣam asurāsthi | 
 kalpaśikhisphuṭadadrikvāṇakarālaḥ kaḍatkāraḥ  ||130|| 
 
 
 śatānandasya | 
 
 
 27. ardhanārīśaḥ  
 
 
 sa jayati girikanyāmiśritāścarymūrtis 
 tripurayuvatilīlāvibhramabhraṃśahetuḥ | 
 upacayavati yasya pronnataikastanatvād 
 upari bhujagahāraḥ sthānavaiṣamyam eti  ||131|| 
 
 
 māghasya | 
 
 
 āśleṣādharabimbacumbanasukhālāpasmitānyāsatāṃ 
 dūre tāvad idaṃ mitho na sulabhaṃ jātaṃ mukhālokanam | 
 itthaṃ vyarthakṛtaikadehaghaṭanāvinyāsayor āvayoḥ  
 keyaṃ prītividambanety avatu vaḥ smero’rdhanārīśvaraḥ  ||132|| 
 
 
 kasyacit | (Sv 68) 
 
 
 candrālokaya paśya pannagapate vīkṣadhvam etadgaṇāḥ 
 kāmāreḥ stanabhāramantharam uro lākṣāruṇāṅghriśriyaḥ | 
 ākarṇya tridaśāpagāgiram imāṃ sollāsam ābhāṣitāṃ 
 vrīḍāsmeranatānano vijayate kāntārdhanārīśvaraḥ  ||133|| 
 
 
 yogeśvarasya | 
 
 
 svacchandaikastanaśrīrubhayagatamilanmaulicandraḥ phaṇīndra 
 prācīnāvītavāhī sukhayatu bhagavān ardhanārīśvaro vaḥ | 
 yasyārdhe viśvadāhavyasanavisṛmarajyotir ardhaṃ kṛpodyad 
 bāṣpaṃ cānyonyavegaprahatisimasimākāri cakṣṇḍsmṛtīyam  ||134|| 
 
 
 murāreḥ | (Ar 7.38, sū.mu. 2.21) 
 
 
 dhammillaṃ ca jaṭāṃ ca mauktikasaraṃ cāhiṃ ca ratnāni ca 
 brahmāsthīni ca kuṅkumaṃ ca nṛśiraś cūrṇottaraṃ bhasma ca | 
 kṣaumaṃ ca dvipacarma caikavapuṣā bibhraddiśann ekatāṃ 
 bhāvānām iva yogināṃ diśatu vaḥ śreyo’rdhanārīśvaraḥ  ||135|| 
 
 
 śaṅkaradevasya | 
 
 
 28. śṛṅgārātmakārdhanārīśvaraḥ 
 
 
 ardhaṃ dantacchadasya sphurati japavaśād ardham apy utprakopād  
 ekaḥ pāṇiḥ praṇantuṃ śirasi kṛtapadaḥ kṣeptum anyas tam eva | 
 ekaṃ dhyānān nimīlaty aparam avikasad vīkṣate netram itthaṃ  
 tulyān icchāvidhitsā tanur avatu sa vo yasya saṃdhyāvidhāne  ||136|| 
 
 
 kasyacit | 
 
 
 acchinnamekhalam alabdhadṛḍhopagūḍham  
 aprāptacumbanam avīkṣitavaktrakānti | 
 kāntāvimiśravapuṣaḥ kṛtavipralambha 
 sambhogasakhyam iva pātu vapuḥ smarāreḥ  ||137|| 
 
 
 chittipasya | 
 
 
 prauḍhapremarasād abhedaghaṭitām aṅge dadhānaḥ priyāṃ 
 devaḥ pātu jaganti kelikalahe tasyāḥ prasādāya yaḥ | 
 vyāhartuṃ praṇayocitaṃ namayituṃ mūrdhānam apy akṣamo 
 dhatte kevalam eva vāmacaraṇāmbhoje karaṃ dakṣiṇam  ||138|| 
 
 
 gadādharasya | 
 
 
 miśrībhūtāṃ tava tanulatāṃ bibhrato gauri kāmaṃ 
 devasya syād aviralaparīrambhajanmā pramodaḥ | 
 kintu premastimitamadhurasnigdhamugdhā na dṛṣṭir 
 dṛṣṭety antaḥkaraṇam asakṛt tāmyati tryambakasya  ||139|| 
 
 
 bhagīrathasya | (su.ra. 82) 
 
 
 anyasyai saṃpratīyaṃ kuru madanaripo svāṅgadānaprasādaṃ  
 nāhaṃ soḍhuṃ samarthā śirasi suranadīṃ nāpi saṃdhyāṃ praṇantum | 
 ity uktvā kopabiddhāṃ vighaṭayitum umām ātmadehaṃ pravṛttāṃ  
 rundhānaḥ pātu śambhoḥ kucakalasahaṭhasparśakṛṣṭo bhujo vaḥ  ||140|| 
 
 
 mayūrasya |  
 
 
 29. gaṇeśaḥ  
 
 
 ekaḥ sa eva paripālayatāj jaganti 
 gaurīgirīśacaritānukṛtiṃ dadhānaḥ | 
 ābhāti yo daśanaśūnyamukhaikadeśa 
 dehārdhahāritavadhūka ivakadantaḥ  ||141|| 
 
 
 vasukalpasya | (su.ra. 94) 
 
 
 kapolād uḍḍīnair bhayavaśavilolair madhukarair  
 madāmbhaḥsaṃlobhād upari patituṃ baddhapaṭalaiḥ | 
 caladbarhacchatraśriyam iva dadhāno’tirucirām 
 avighnaṃ herambo jagadaghavighâtaṃ ghaṭayatu  ||142|| 
 
 
 tasyaiva | (su.ra. 93) 
 
 
 sandhyāsindūrarāgāruṇagaganatalāsaṅgigaṅgottamāṅga 
 tvaṅgannakṣatramālākṛtaruciraruciḥ karṇaśaṃkhīkṛtenduḥ | 
 nistoyaāmbhodavṛndaiḥ śrutiyugalacalaccāmarāḍambaraśrīr 
 avyājālaṅkṛtir vaḥ pravitaratu gaṇagrāmaṇīr maṅgalāni  ||143|| 
 
 
 daṅkasya | 
 
 
 garjadgabhīraghanaghargharaghoraghoṣa 
 digdantibhītijananodgatakaṇṭhanādaḥ | 
 dhunvan mukhaṃ tava nirasyatu sarvavighnaṃ 
 lambodaraḥ sahajanāṭhyarasapravṛttaḥ  ||144|| 
 
 
 pāpākasya | 
 
 
 devendramaulimandāramakarandakaṇāruṇāḥ | 
 vighnaṃ harantu herambacaraṇāmbujareṇavaḥ  ||145|| 
 
 
 umāpatidharasya || 
 30. kārttikeyaḥ 
 
 
 svecchāramyaṃ luṭhitvā pitur urasi ciraṃ bhasmadhūlīcitāṅgo 
 gaṅgāvāriṇy agādhe jhaṭiti harajaṭājūṭato dattajhampaḥ | 
 sadyaḥ sītkārakārī jalajaḍimaraṇahantapaṅktir guho vaḥ 
 kampī pāyād apāyāj jvalitaśikhiśikhe cakṣuṣi nyastahastaḥ  ||146|| 
 
 
 bāṇasya | (su.ra. 91, sū.mu. 2.43) 
 
 
 arciṣmanti vidārya vaktrakuharāṇy āsṛkkato vāsukes 
 tarjanyā viṣakarburān gaṇayataḥ saṃspṛśya dantāṅkurān | 
 ekaṃ trīṇi navāṣṭa sapta ṣaḍativyastāstasaṅkhyākramā 
 vācaḥ śaktidharasya śaiśavakalāḥ kurvantu vo maṅgalam  ||147|| 
 
 
 kasyacit | (su.ra. 95, śā.pa. 105) 
 
 
 suptaṃ pakṣapuṭe nilīnaśirasaṃ sṛṣṭvā mayūraṃ puraḥ 
 kṛttaṃ kena śiro’sya tāta katham ity ākrandataḥ śaiśavāt | 
 antarhāsapinākipāṇiyugalasphālollasaccetasas 
 tanmūrdhekṣaṇaharṣitasya hasitaṃ pāyāt kumārasya vaḥ  ||148|| 
 
 
 kasyacit | (su.ra. 96) 
 
 
 haṃsaśreṇikutūhalena kalayan bhūṣākapālāvalīṃ 
 bālām indukalāṃ mṛṇālarabhasād āndolayan pāṇinā | 
 raktāmbhojadhiyā ca locanapuṭaṃ lālāṭam udghāṭayan 
 pāyād vaḥ pitur aṅkabhāk śiśujanakrīḍonmukhaḥ ṣaṇmukhaḥ  ||149|| 
 
 
 balabhadrasya | (su.ra. 92) 
 
 
 nālair nīlotpalānāṃ racitagurujaṭājūṭavinyāsaśobhaḥ 
 kṛtvā saṃbhugnakoṭidvayam atha visinīkandam indoḥ pradeśe | 
 mātuś citrāṃśukena tvacam ucitapade pauṇḍarīkīṃ vidhāya 
 krīḍārudrāyamāṇo jagad avatu guho vīkṣyamāṇaḥ pitṛbhyām  ||150|| 
 
 
 halāyudhasya | 
 
 
 31. bhṛṅgī 
 
 
 digvāsā yadi tat kim asya dhanuṣā sāstrasya kiṃ bhasmanā 
 bhasmāthāsya kim aṅganā yadi ca sā kāmaṃ paridveṣṭi kim | 
 ity anyonyaviruddhaceṣṭitam idaṃ paśyan nijasvāmino 
 bhṛṅgī sāndraśirāvanaddhaparuṣaṃ dhatte’sthiśeṣaṃ vapuḥ  ||151|| 
 
 
 
 yogeśvarasya (su.ra. 103, Sv 2399) 
 
 
 kasmāt tvaṃ tāta gehād aparam abhinavā brūhi kā tatra vārtā  
 devyā devo jitaḥ kiṃ vṛṣaḍamarucitābhasmabhogīndracandrān | 
 ity evaṃ barhināthe kathayati sahasā bhartṛbhikṣā vibhūṣā 
 vaiguṇyodvegajanmā jagad avatu ciraṃ hāravo bhṛṅgirīṭeḥ  ||152|| 
 
 
 tuṅgokasya | (su.ra. 98) 
 
 
 carceyaṃ kṣudhitā sadaiva gṛhiṇī putro’py ayaṃ ṣaṇmukho 
 duṣpūrodarabhāramantharavapurlambodaro’pi svayam | 
 ity evaṃ svakuṭumbam ekavṛṣabho devaḥ kathaṃ pokṣatīty 
 ālokyeva viśuṣkapañjaratanur bhṛṅgī ciraṃ pātu vaḥ  ||153|| 
 
 
 nīlāṅgasya | 
 
 
 bhikṣābhojini kṛttivāsasi vasuprāptiḥ kutaḥ syād iti  
 prāg ardhaṃ vapuṣaḥ svayaṃ vyasanino yasyāharat pārvatī | 
 tasyārdhaṃ kupitā haṭhād yadi haren mūrdhni sthitā jāhnavī 
 hā nātha kva tadeti duḥsthahṛdayo bhṛṅgī bhṛśaṃ śuṣyati  ||154|| 
 
 
 bhavānandasya | 
 
 
 sevāṃ no kurute karoti na kṛṣiṃ vāṇijyam asyāsti no 
 paitryaṃ nāsti dhanaṃ na bāndhavabalaṃ naivāsti kaścid gaṇaḥ | 
 dyūtastrīvyasanaṃ na muñcati tathāpīśas tad asmāt phalaṃ 
 kiṃ me syād iti cintayann iva kṛśo bhṅgī ciraṃ pātu vaḥ  ||155|| 
 
 
 kasyacit | 
 
 
 32. gaṇoccāvacam 
 
 
 sthūlo dūramayaṃ na yāsyati kṛśo naiṣa prayāṇakṣamas 
 tenaikasya mamaiva tatra kaśipuprāptiḥ paraṃ dṛśyate | 
 ity ādau paricintitaṃ pratimuhus tadbhṛṅgikūṣmāṇḍayor 
 anyonyapratikūlam īśaśivayoḥ pāṇigrahe pātu vaḥ  ||156|| 
 
 
 kasyacit | (su.ra. 99) 
 
 
 carcāyāḥ katham eva rakṣati sadā sadyo nṛmuṇḍasrajaṃ 
 caṇḍīkeśariṇo vṛṣaṃ ca bhujagān sūnor mayūrād api | 
 ity antaḥparibhāvayan bhagavato dīrghaṃ dhiyaḥ kauśalaṃ 
 kūṣmāṇḍo dhṛtisambhṛtām anudinaṃ puṣṇāti tundaśriyam  ||157|| 
 
 
 kasyacit | (su.ra. 97) 
 
 
 devī sūnum asūta nṛtyata gaṇāḥ kiṃ tiṣṭhatety udbhuje 
 harṣād bhṛṅgariṭāvayācitagirā cāmuṇḍayāliṅgite | 
 avyād vo hatadundubhisvanaghanadhvānātiriktas tayor 
 anyonyapracalāsthitpañjararaṇatkaṅkālajanmā ravaḥ  ||158|| 
 
 
 yogeśvarasya | (su.ra. 71, sū.mu. 2.55) 
 
 
 śṛṅgaṃ bhṛṅgin vimuñca tyaja gajavadana tvaṃ ca lāṅgūlamūlaṃ 
 mandānando’si nandinn alam abala mahākāla kaṇṭhagraheṇa | 
 ity uktvā nīyamānaḥ sukhayatu vṛṣabhaḥ pārvatīpādamūle 
 paśyann akṣair vilakṣaṃ valitagalacalatkambalaṃ tryambakaṃ vaḥ  ||159|| 
 
 
 abhinandasya | (su.ra. 77) 
 
 
 digvāsā vṛṣavāhano naraśirodhārī dadhāno’jinaṃ 
 bhikṣur bhasmabhujaṅgabhūṣitatanur bhūtair bhraman kānanam | 
 smartṬṇāṃ śivakṛt tathāpi jagati jyeṣṭho’smadīyaḥ prabhur 
 dhanyo’smīty atitoṣapuṣṭajaṭharaḥ kūṣmāṇḍako’vyāj jagat  ||160|| 
 
 
 mahānidheḥ | 
 
 
 33. hariharau  
 
 
 yad baddhārdhajaṭaṃ yadardhamukuṭaṃ yaccandramandārayor 
 dhatte dhāma ca dāma ca smitalasatkundendranīlaśriyoḥ | 
 tat khaṭvāṅgarathāṅgasaṅgavikaṭaṃ śrīkaṇṭhavaikuṇṭhayor 
 vande nandimahokṣatārkṣyapariṣannāmāṅkam ekaṃ vapuḥ  ||161|| 
 
 
 rājaśekharasya | (su.ra. 1639) 
 
 
 niyamitajaṭāvallīlīlāprasuptamahoragaṃ 
 caraṇakamalaprānte muktasvavikramagovṛṣam | 
 vitataphaṇibhukpatracchatraṃ gadālaguḍaśriyaṃ 
 hariharavapurbrahmopāsyaṃ punātu jagat trayam  ||162|| 
 
 
 bhavānandasya | 
 
 
 yena dhvastamanobhavena balijitkāyaḥ purāstrīkṛto 
 yo gaṅgāṃ ca dadhe’ndhakakṣayakaro yo barhipatrapriyaḥ | 
 yasyāhuḥ śaśimacchiro hara iti stutyaṃ ca nāmāmarāḥ  
 so’vyād iṣṭabhujaṅgahāravalayas tāṃ sarvado mādhavaḥ  ||163|| 
 
 
 bhāraveḥ | (Sv 44, sū.mu. 2.104, Sāh.D. 10.12) 
 
 
 ekāvasthitir astu vaḥ puramurapradveṣiṇor devayoḥ  
 prāleyāñjanaśailaśṛṅgasubhagacchāyāṅgayoḥ śreyase | 
 tārkṣyatrāsavihastapannagaphaṭā yasyāṃ jaṭāpālayo  
 bālendudyutikośasuptajalajo yasyāṃ ca nābhīhradaḥ  ||164|| 
 
 
 tuṅgokasya | 
 
 
 yajjambūkamburociḥ phaṇadharapariṣadbhojibhogīndrakāntaṃ 
 nandaccandrāravindadyuticaraṇaśiraḥsyandimandākinīkam | 
 rakṣāsaṃhāradakṣaṃ madanasamudayoddīpanaṃ śaśvad avyād 
 avyāghātaṃ vibodhe’py udadhigirisutākāntayor deham ekam  ||165|| 
 
 
 jalacandrasya | 
 
 
 34. kāntāsahitahariharau 
 
 
 sambhogaspṛhayālumanmathapunarjanmāspadaṃ bhūr bhuvaḥ 
 svaḥ pāyāt puruṣottamakratubhidor ardhārdhapūrṇaṃ vapuḥ | 
 yallakṣmīgirijākaṭākṣakuṭilakrīḍāhaṭhākṛṣṭibhiḥ 
 syād eva truṭitaṃ parasparaguṇasyūtaṃ na ced antarā  ||166|| 
 
 
 tripurāripālasya | 
 
 
 vapur avatu jaṭākirīṭamiśraṃ 
 puramurasūdanayor vimiśritaṃ vaḥ | 
 girijalaghisutāsvabhartṛkaṇṭha 
 grahacalitāhṛtabāhuvallarīkam  ||167|| 
 
 
 tasyaiva | 
 
 
 sphaṭikamarakataśrīhāriṇoḥ prītiyogāt 
 tad avatu vapur ekaṃ kāmakaṃsadviṣor vaḥ | 
 na viramati bhavānyāḥ sārdham abdher duhitrā 
 sadṛśamahasi kaṇṭhe yatra sīmāvivādaḥ  ||168|| 
 
 
 yogeśvarasya | (śā.pa. 110, sū.mu. 2.103) 
 
 
 devasyaikatamālapatramukuṭasyārdhaṃ puradveṣiṇo 
 dehārdhena samasyamānam asamaṃ śvaḥśreyasāyās tu vaḥ | 
 yasmin bhūdharakanyakābdhisutayor aprāptasambhogayor 
 anyonyapratikarmanarmabhiduro bhūyān anaṅgajvaraḥ  ||169|| 
 
 
 hareḥ | 
 
 
 dhātrā sauhṛdasīmavismitamukhaṃ bhedabhramāpāsanāt 
 sānandaṃ munibhiḥ sanirvṛti surair ekatra sevāsukhāt | 
 pārvatyā svapadāvakṛṣṭikuṭilabhrūbhaṅgam ālokitaḥ  
 pāyād vo bhagavāṃś carācaragurur dehārdhahārī haraḥ  ||170|| 
 
 
 āryāvilāsasya | 
 
 
 35. gaṅgā 
 
 
 brāhmaṃ tejo dvijānāṃ jvalayati jaḍimaprakramaṃ hanti buddher 
 vṛddhiṃ sekena sadyaḥ śamayati valino duṣkṛtānokahasya | 
 ūrdhvaṃ caivātra lokād api nayatitarāṃ janmino magnamūrtīṃs 
 tvaddhārāvāri kāśīpraṇayini paritaḥ prakriyā kīdṛśīyam  ||171|| 
 
 
 kolāhalasya | 
 
 
 durvāradoṣatimirāgamavāsaraśrīḥ  
 kaivalyakairavavikāsasitāṃśulekhā | 
 jīyāt triviṣṭapadhunī kalikālabhagna 
 gīrvāṇarājanagarākaravaijayantī  ||172|| 
 
 
 graheśvarasya | 
 
 
 tīrthāṭanaiḥ kim adhikaṃ kṣaṇam īkṣitā cet 
 pītaṃ tvadambu yadi devi mudhā sudhāpi | 
 snātaṃ yadi tvayi viriñcipadaṃ na dūre 
 muktiḥ kare yadi ca sā samupāsitāsi  ||173|| 
 
 
 viriñceḥ | 
 
 
 tīraṃ tavāvataratīha yathā yathaiva 
 dehena devi jaratā munajo mumūrṣuḥ | 
 amba svayaṃvaravaśaṃvadanākanārī  
 dorvallipallavi nabho’pi tathā tathaiva  ||174|| 
 
 
 tasyaiva | 
 
 
 taptaṃ yan na tapo hutaṃ ca na havir yaj jātavedo mukhe 
 dattaṃ yac ca na kiṃcid eva na kṛto yat tīrthayātrādaraḥ | 
 kākeneva śuneva kevalam ayaṃ yat pūritaḥ pudgalo 
 mātas tvāṃ parirabhya jāhnavi sa me śānto’yam antarjvaraḥ  ||175|| 
 
 
 sentutasya | 
 
 
 36. gaṅgāpraśaṃsā  
 
 
 dharmasyotsavavaijayantimukuṭasragveṇigaurīpates 
 tvāṃ ratnākarapatni jahnutanaye bhāgīrathi prārthaye | 
 tvattoyāntaśilāniṣaṇṇavapuṣas tvadvīcibhiḥ preṅkhatas 
 tvannāma smaratas tadarpitadṛśaḥ prāṇāḥ prayāsyanti me  ||176|| 
 
 
 lakṣmīdharasya | (su.ra. 1613, sa.ka.ā. 4.183) 
 
 
 śatrau me suhṛdīva kāpy upakṛtir bhūyād asūyā na tu 
 svācchyaṃ satsu matir janeṣu karuṇā hīnā na dīnātmasu | 
 prakṣīṇā kalikalmaṣakṣayakarī tṛṣṇā na kṛṣṇārcane 
 devi śraddadhatāṃ gatis tvayi mudā mandā na mandākini  ||177|| 
 
 
 tasyaiva | 
 
 
 prasīda śrīgaṅge mṛḍamukuṭacūḍāgrasubhage 
 tavollolonmūlaḥ skhalatu mama saṃsāraviṭapī | 
 athotpatsye bhūyas trijagad adhirājo’pi na tadā 
 śvapākaḥ kāko vā bhagavati bhaveyaṃ tava taṭe  ||178|| 
 
 
 pādukasya | 
 
 
 kadā te sānandaṃ vitatanavadūrvāñcitataṭī 
 kuṭīre tīre vā savanam anu manvādikathitaiḥ | 
 kathābandhair andhaṅkaraṇakaraṇagrāmaniyamād 
 yamād ujjhan bhītiṃ bhagavati bhaveyaṃ pramuditaḥ  ||179|| 
 
 
 gopīcandrasya | 
 
 
 baddhāñjalir naumi kuru prasādam 
 apūrvamātā bhava devi gaṅge | 
 ante vayasy aṅgagatāya mahyam 
 adehabandhāya payaḥ prayaccha  ||180|| 
 
 
 kevaṭṭapapīpasya | 
 37. harer matsyāvatāraḥ 
 
 
 matsyaḥ punātu jagadoṅkṛtikuñcitāsyo 
 brahmādvayapraṇayapīvaramadhyabhāgaḥ | 
 krīḍann asau jaladhivīcibhir eva neti 
 nety ādarād iva vibhāvitapucchakampaḥ  ||181|| 
 
 
 āvantyakṛṣṇasya | 
 
 
 devyāḥ śruter danujadurṇayadūṣitāyā 
 bhūyaḥsamudgamavidhāvavalambabhūmiḥ | 
 ekārṇavībhavadaśeṣapayodhimadhya 
 dvīpaṃ vapur jayati mīnatanor murāreḥ  ||182|| 
 
 
 umāpatidharasya | 
 
 
 brahmāṇḍodaradarpaṇe bhramirayotkṣiptāmbudhikṣālite 
 saṃkrāntām animeṣalocanayugenotpaśyataḥ svāṃ tanum | 
 śaurer mīnatanoḥ kṛśānukapiśaṃ pārśvadvayaṃ prollasac 
 candrārkāṅkitakāñcanādriśikharākāraṃ śiraḥ pātu vaḥ  ||183|| 
 
 
 vasantadevasya | 
 
 
 pātu trīṇi jaganti pārśvakaṣaṇaprakṣuṇṇadiṅmaṇḍalo 
 naikābdhistimitodaraḥ sa bhagavān krīḍājhaṣaḥ keśavaḥ | 
 tvaṅganniṣṭhurapṛṣṭharomakhacitabrahmāṇḍabhāṇḍāvadher 
 yasyotphālakutūhalena katham apy aṅgeṣu jīrṇāyitam  ||184|| 
 
 
 raghunandasya | (su.ra. 135) 
 
 
 matsyaḥ pucchābhighātena tucchīkṛtamahodadhiḥ | 
 aparyāptajalakrīḍāraso diśatu vaḥ śivam  ||185|| 
 
 
 kasyacit |  
 
 
 38. kūrmaḥ 
 
 
 pṛṣṭhabhrāmyad amandamandaragirigrāvāgrakaṇḍūyanān 
 nidrāloḥ kamaṭhākṛter bhagavataḥ śvāsānilāḥ pāntu vaḥ | 
 yatsaṃskārakalānuvartanavaśād velāchalenāmbhasāṃ 
 yātāyātam ayantritaṃ jalanidher nādyāpi viśrāmyati  ||186|| 
 
 
 keśaṭācāryasya | (BhP 12.13.2; su.ra. 105, vākpatirājasya; Sv 36) 
 
 
 kṣīrābdhau mathyamāne tridaśadanusutonmuktakolāhalaughe 
 brahmāṇḍakāṇḍacaṇḍasphuṭanagururavabhrāntibhājitrilokyām | 
 sadyo nirdāvabodhād upari rayavaśakṣiptadīrghakṣitidhā 
 lagnagrīvāprakāṇḍo jayati kamaṭharāṭ caṇḍaviṣkambhatulyaḥ  ||187|| 
 
 
 vasusenasya | 
 
 
 pāyād vo mandarādribhramaṇanikaṣaṇākṛṣṭapṛṣṭhāgrakaṇḍū 
 līnānidrālur abdheḥ kṣubhitam agaṇayann adbhutaḥ kūrmarājaḥ | 
 yasyāṅgamardahelāvaśacalitamahāśailakīlā dharitrī 
 tvaṅgatkallolaratnākaravalayacalanmekhalā nṛtyatīva  ||188|| 
 
 
 sūreḥ | 
 
 
 pārśvāsphālātivegāj jhagiti ca virahād ucchaladbhiḥ patadbhir 
 bhūyo bhūyaḥ samudrair mihiramatirayād āpibadbhir vamadbhiḥ | 
 koṭīras toyadānāṃ kṣaṇam iva gagane darśayan vaḥ punītād 
 pṣad gātrāvahelācalitavasumatīmaṇḍalaḥ kūrmarājaḥ  ||189|| 
 
 
 dharaṇīdharasya | 
 
 
 kurmaḥ kūrmākṛtaye haraye muktāvalambanāya namaḥ | 
 pṛṣṭhe yasya niṣaṇṇaṃ śaivalavallīsamaṃ viśvam  ||190|| 
 
 
 bhavānandasya | 
 39. varāhaḥ 
 
 
 daṃṣṭrāpiṣṭeṣu sadyaḥ śikhariṣu na kṛtaḥ skandhakaṇḍūvinodaḥ 
 sindhuṣv aṅgāvagāhaḥ khurakuharaviśattoyatuccheṣu nāptaḥ | 
 prāptāḥ pātālapaṅke na luṭhanaratayaḥ potramātropayukte 
 yenoddhāre dharitryāḥ sa jayati vibhutābṛṃhiteccho varāhaḥ  ||191|| 
 
 
 varāhamihirasya | (su.ra. 134) 
 
 
 asti śrīstanapatrabhaṅgam akarīmudrāṅkitoraḥsthalī 
 devaḥ sarvajagatpatir madhuvadhūvaktrābjacandrodayaḥ | 
 krīḍākroḍatanor navenduviśade daṃṣṭrāṅkure yasya bhūr 
 bhāti sma pralayābdhipalvalatalotkhātaikamustākṛtiḥ  ||192|| 
 
 
 nagnasya | (su.ra. 104) 
 
 
 seyaṃ candrakaleti nāgavantiānetrotpalair arcitā 
 madbhārāpagamakṣameti phaṇinā sānandam ālokitā | 
 diṅnāgaiḥ saralīkṛtāyatakaraiḥ spṛṣṭā mṛṇālāśayā 
 bhittvorvīm abhiniḥsṛtā madhuripor daṃṣṭrā ciraṃ pātu vaḥ  ||193|| 
 
 
 keśavasya | 
 
 
 ghoṇāghorābhidhātocchaladudadhijalāsārasiktāgraromā 
 romāgraprotatārānikara iti surair dhīram ālokito vaḥ | 
 śvāsākṛṣṭāvakṛṣṭapraviśad apasarad budhnabimbānubandhād 
 āvir naktaṃ dinaśrīḥ sa diśatu duritadhvaṃsam ādyo varāhaḥ  ||194|| 
 
 
 narasiṃhasya | 
 
 
 yenādhomukhapadminīdaladhiyā kūrmaś ciraṃ vīkṣito 
 ghrāto yena mṛṇālamugdhalatikābuddhyā phaṇigrāmaṇīḥ | 
 yaḥ śālūkam ivoddadhāra dharaṇībimbaṃ punītād asau 
 tvām ekārṇavapalvalaikarasikaḥ krīḍāvarāho hariḥ  ||195|| 
 
 
 kasyacit | 
 
 
 40. narasiṃhaḥ 
 
 
 somārdhāyitaniṣpidhānadaśanaḥ sandhyāyitāntarmukho 
 bālārkāyitalocanaḥ suradhanur lekhāyitabhrūlataḥ | 
 antarnādagabhīrapalvalagalatvagrūpaniryattaḍit 
 tārasphārasaṭāvaruddhagaganaḥ pāyān nṛsiṃho jagat  ||196|| 
 
 
 murāreḥ | 
 
 
 caṭaccaṭini carmaṇi ccham iti cocchalacchoṇite 
 dhagaddhag iti medasi sphuṭataro’sthiṣu ṣṭhād iti | 
 punātu bhavato harer amaravairināthorasi 
 kvaṇatkarajapañjarakrakacakāṣajanmā ravaḥ  ||197|| 
 
 
 vākpatirājasya | (su.ra. 116, śā.pa. 126, sū.mu. 2.77) 
 
 
 preṅkhadbhāsvarakeśaraugharacitatrailokyasandhyātapo 
 brahmāṇḍodararodhighargharasaghūtkārapracaṇḍadhvaniḥ | 
 sphūrjadvajrakaṭhoranakharakṣuṇṇāsuroraḥsthalī 
 raktāsvādavidīrṇadīrgharasanaḥ pāyān nṛsiṃho jagat  ||198|| 
 
 
 tasyaiva | 
 
 
 cakra brūhi vibho gade jaya hare kambo samājñāpaya 
 bho bho nandaka jīva pannagaripo kiṃ nātha bhinno mayā | 
 ko daityaḥ katamo hiraṇyakaśipuḥ satyaṃ bhavadbhyaḥ śape 
 kenāstreṇa nakhair iti pravadataḥ śaurer giraḥ pāntu vaḥ  ||199|| 
 
 
 keśaṭasya | 
 
 
 kiṃ kiṃ siṃhas tataḥ kiṃ narasadṛśavapur deva citraṃ gṛhīto 
 naivaṃ dhik ko’tra jīva drutam upanaya taṃ so’pi samprāpta eva | 
 cāpaṃ cāpaṃ na khaḍgaṃ jhaṭiti hahahahā karkaśatvaṃ nakhānām 
 ity evaṃ daityarājaṃ nijanakhakuliśair jaghnivān so’vatād vaḥ  ||200|| 
 
 
 śrīvyāsapādānām | (su.ra. 128, sū.mu. 2.76) 
 
 
 41. narasiṃhanakhāḥ 
 
 
 daṃṣṭrāsaṅkaṭavaktraghargharalalajjihvābhṛto havyabhug 
 jvālābhāsvarabhūrikeśarasaṭābhārasya daityadruhaḥ | 
 vyāvalgad balavad dhiraṇyakaśipukroḍasthalīpāṭana 
 spaṣṭaprasphuṭadasthipañjararavakrūrā nakhāḥ pāntu vaḥ  ||201|| 
 
 
 dakṣasya | (su.ra. 141) 
 
 
 ye bālendukalārdhavibhramabhṛto māyānṛsiṃhākṛter 
 niryātā iva ye sirāsaraṇibhir nābhyabjakandāṅkurāḥ | 
 te vakṣaḥsthaladāritāsurasaritkīlāladhārāruṇāḥ 
 pāyāsur navakiṃśukāmramukulaśrīsākṣiṇaḥ pāṇijāḥ  ||202|| 
 
 
 varāhasya | 
 
 
 asrasrotas taraṅgabhramiṣu taralitā māṃsapaṅkte luṭhantaḥ 
 sthūlāsthibhaṅgair dhavalavisalatāgrāsam ākalpayantaḥ | 
 māyāsiṃhasya śaureḥ sphuradaruṇahṛdambhojasaṃśleṣabhājaḥ 
 pāyāsur daityavakṣaḥsthalakuharasarorājahaṃsā nakhā vaḥ  ||203|| 
 
 
 mayūrasya | 
 
 
 punantu bhuvanatrayaṃ dalitadaityavakṣaḥsthala 
 prasarpirudhiracchaṭācchuraṇabālasūryatviṣaḥ | 
 dṛḍhāsthicayacūrṇanāghaṭitaśabdasārā harer 
 nṛsiṃhavapuṣaś ciraṃ piśitapiṇḍagarbhā nakhāḥ  ||204|| 
 
 
 dhūrjaṭirājasya | 
 
 
 jayanti nirdāritadaityavakṣaso 
 nṛsiṃharūpasya harer nakhāṅkurāḥ | 
 vicintya yeṣāṃ caritaṃ surārayaḥ  
 priyānakhebhyo’pi rateṣu bibhyati  ||205|| 
 
 
 
 kasyacit (su.ra. 130) 
 
 
 42. śṛṅgārinarasiṃhaḥ 
 
 
 lakṣmīm uraḥparisare vahataḥ salīlaṃ 
 yogāsanaṃ ca carato nṛharer jayanti | 
 ekakṣaṇopanatamānmathabhāvamugdha 
 svātmāvabodham asṛṇāni vilokitāni  ||206|| 
 
 
 kasyacit | 
 
 
 nyañcatkesaram uttaraṅgapulakasraṅnaddhamardhaskhalad 
 dvandvālāpam apāstagarjanam aṭadbhrūbhaṅgam ārdrekṣaṇam | 
 svidyatpāṇi vinītadṛptikarajaṃ pāyān nṛsiṃhākṛter 
 devasya śriyam aṅkasīmni dadhato viśrāntaraudraṃ vapuḥ  ||207|| 
 
 
 vaidyagadādharasya | 
 
 
 svacchandaṃ vairivakṣaḥsthalakuliśabhido vīkṣya kandarpacāpa 
 krīḍābhājo nakhāgrān samasamayabhayānandalolāyatākṣyāḥ | 
 lakṣmyā vakṣojakumbhaṃ karikalabhaśiraḥśaṅkayā vīkṣyamāṇaḥ 
 svairaṃ śāntākṣirāgo jayati naraharir jātacittānurāgaḥ  ||208|| 
 
 
 jalacandrasya | 
 
 
 avyād vo vajrasārasphuradurunakharakrūracakrakramāgra 
 prodbhinnendrārivakṣaḥsthalagaladasṛgāsārakāśmīragauraḥ | 
 prasphūrjatkeśarāgragrathitajaladharaśreṇinīlābjamālyaḥ  
 sūryācandrāvataṃso naraharir asamābaddhaśṛṅgāralīlaḥ  ||209|| 
 
 
 prajāpateḥ | 
 
 
 ānandamugdhanayanāṃ śriyam aṅkabhittau  
 bibhrat punātu bhavato bhagavān nṛsiṃhaḥ | 
 yasyāvalokanavilāsavaśād ivāsīd  
 utsannalāñchanamṛgaḥ kamalāmukhenduḥ  ||210|| 
 
 
 umāpatidharasya | 
 
 
 43. vāmanaḥ 
 
 
 idaṃ prāyo loke na paricitapūrvaṃ nayanayor 
 na yācñā yat puṃsaḥ suguṇaparimāṇaṃ laghayati | 
 viśadbhir viśvātmā svavapuṣi baliprārthanakṛte 
 trapālīnair aṅgair yad ayam abhavad vāmanatanuḥ  ||211|| 
 
 
 vaṅkasya | 
 
 
 apasara pṛthivi samudrāḥ saṃvṛṇutāmbūni bhūbhṛto namata | 
 vāmanaharilaghutunde jagatīkalahaḥ sa vaḥ pātu  ||212|| 
 
 
 bhavānandasya | 
 
 
 kutas tvam aṇukaḥ svataḥ svam iti kiṃ na yat kasyacit 
 kim icchasi padatrayaṃ nanu bhuvā kim ity alpayā | 
 dvijasya śamino mama tribhuvanaṃ tad ity āśayo 
 harer jayati nihnutaḥ prakaṭitaś ca vakroktibhiḥ  ||213|| 
 
 
 vākpateḥ | (su.ra. 114) 
 
 
 pūjyo brahmavidāṃ tvam eva vimalajñānaikapātraṃ bhavān 
 madbhāgyena gato’tithitvam adhunā kiṃ te tribhir bhūpadaiḥ | 
 trailokyaṃ bhavataṃ svam ity upagato daityeśvareṇādarāj 
 jñāto’smīti salajjanamravadanaḥ pāyāj jagad vāmanaḥ  ||214|| 
 
 
 vasusenasya | 
 
 
 lakṣmīpayodharotsaṅgakuṅkumāruṇito hareḥ | 
 balir eṣa sa yenāsya bhikṣāpātrīkṛtaḥ karaḥ  ||215|| 
 
 
 gaṇādhyakṣasya | (śā.pa. 278) 
 
 
 44. trivikramaḥ 
 
 
 kiṃ chatraṃ kiṃ nu ratnaṃ tilakam atha tathā kuṇḍalaṃ kaustubho vā 
 cakraṃ vā vārijaṃ vety amarayuvatibhir yad balidhvaṃsi dehe | 
 ūrdhvaṃ maulau lalāṭe śravasi hṛdi kare nābhideśe ca dṛṣṭaṃ 
 pāyāt tad vo’rkabimbaṃ sa ca danujaripur vardhamānaḥ krameṇa  ||216|| 
 
 
 śrīhanūmataḥ | 
 
 
 jyotiś cakrākṣadaṇḍaḥ kṣaradamarasaritpaṭṭikā ketudaṇḍaḥ 
 kṣoṇīnaukūpadaṇḍaḥ śatadhṛtibhavanāmbhoruho nāladaṇḍaḥ | 
 brahmāṇḍacchatra daṇḍas tribhuvanastambhadaṇḍoṅghridaṇḍaḥ 
 śreyas trivikramas te vitaratu vibudhadveṣiṇāṃ kāladaṇḍaḥ  ||217|| 
 
 
 daṇḍinaḥ | 
 
 
 cañcatpādanakhāgramaṇḍalaruciprasyanigaṅgājalo 
 visphūrjadbalirājyanāśapiśunotpātāmbuvāhadyutiḥ | 
 pātu tvāṃ caraṇo hareḥ kramavidhau yasyādhikaṃ dyotate 
 dūrād aṅgulimudrikāmaṇir iva sphārāṅkuśajālo raviḥ  ||218|| 
 
 
 vikramādityasya | 
 
 
 yat kāṇḍaṃ gaganadrumasya yad api kṣoṇītaḍāgodare 
 devasyaiva yaśo’mbuśobhini mahāyaṣṭiḥ pratiṣṭhākarī | 
 tad viṣṇoḥ padam antarālajaladher ādhārato bhūtalāt 
 pāraṃ dyāmupagantum udyamavatāṃ setūbhavat pātu vaḥ  ||219|| 
 
 
 cakrapāṇeḥ | 
 
 
 kharvagranthivimuktasandhivikasadvakṣaḥsphuratkaustubhaṃ 
 niryan nābhisarojakuḍmalakuṭīgambhīrasāmaedhvani | 
 pātrāvāptisamutsukena balinā sānandam ālokitaṃ 
 pāyād vaḥ kramavardhamānamahimāścaryaṃ murārer vapuḥ  ||220|| 
 
 
 vākpatirājasya | (su.ra. 124) 
 
 
 45. paraśurāmaḥ  
 
 
 diṅmātaṅgaghaṭāvibhaktacaturāghāṭā mahī sādhyate 
 siddhā sāpi vadanta eva hi vayaṃ romāñcitāḥ paśyata | 
 viprāya pratipādyate kim aparaṃ rāmāya tasmai namo 
 yatraivāvirabhūt kathādbhutam idaṃ yatraiva cāstaṃgatam  ||221|| 
 
 
 keśaṭasya | 
 
 
 hā tāteti na jalpitaṃ na ruditaṃ na svīkṛtaṃ tad dhanaṃ 
 na snātaṃ na ca vīkṣitaḥ parijanaḥ pitre na dattaṃ jalam | 
 yāvan na krakacābhighātavigaladdāmnām arīṇām asṛg 
 gaṇḍūṣair ghanaghoragharghararavāḥ santarpitāḥ pheravaḥ  ||222|| 
 
 
 tasyaiva | 
 
 
 śauryaṃ śatrukulakṣayāvadhi yaśo brahmāṇḍakhaṇḍāvadhi 
 tyāgaḥ saptasamudramudritamahīnirvājadānāvadhiḥ | 
 vryaṃ yantu girāṃ na tat pathi nanu vyaktaṃ hi tatkarmabhiḥ  
 satyaṃ brahmataponidher bhagavataḥ kiṃ kiṃ na lokottaram  ||223|| 
 
 
 bhavabhūteḥ | 
 
 
 gotrācāraviśeṣapāragatayā vṛddhābhir ādiṣṭayā 
 mātrā vastuṣu teṣu teṣu viśadanyasteṣu dṛṣṭeḥ puraḥ | 
 annaprāśanavāsare sarabhasaṃ vakṣobharotsarpiṇā  
 yenāttaṃ dhanur īkṣitāś ca jhaṭiti kṣatrāvataṃsā diśaḥ  ||224|| 
 
 
 keśaṭasya | 
 
 
 triḥsaptāvadhi vādhitā kṣitibhujām ājanma vaikhānasaḥ  
 kartā mātṛvadhainasaḥ sa sakalaśrutyarthavīthīguruḥ | 
 viśvasyāś ca bhuvaḥ kratau vitaritā śyāmakamuṣṭiṃpaco 
 rāmaḥ so’yam udagrageyamahimā kāsāṃ girāṃ gocaraḥ  ||225|| 
 
 
 kasyacit | 
 
 
 46. śrīrāmaḥ 
 
 
 śauryotkarṣatṛṇīkṛtatribhuvano laṅkāpatiḥ so’bhavat 
 kārāyām upavāsayan vijayate taṃ helayā haihayaḥ | 
 līlālūnaviśālatadbhujavano’bhūj jāmadagnyas tatas 
 tajjetā janakātmajāparivṛḍho rāmaḥ kathaṃ varṇyatām  ||226|| 
 
 
 surabheḥ | 
 
 
 rāmaḥ kasya na vismayāya manaso niḥśaṅkalaṅkeśvara 
 truṭyanmaulisirāsamucchaladasṛgdhārānubandhena yaḥ | 
 taddorvikramavidrutā daśadiśo bhogāya bhūmaṇḍale 
 samyag vāsayituṃ pravālaghaṭitā yaṣṭīr udastambhayan  ||227|| 
 
 
 daṅkasya | 
 
 
 mārtaṇḍaikakulaprakāṇḍatilakas trailokyarakṣāmaṇir 
 viśvāmitramahāmuner nirupadhiḥ śiṣyo raghugrāmaṇīḥ | 
 rāmas tāḍitatāḍakaḥ kim aparaṃ pratyakṣanārāyaṇaḥ  
 kauśayānayanotsavo vijayate bhūkaśyapasyātmajaḥ  ||228|| 
 
 
 rājaśekharasya | 
 
 
 rāmo nūnam ayaṃ niśācaracamūkālāgnirudropamo 
 niḥsandeham ayaṃ ca vikramanidhiḥ saumitrir asyānujaḥ | 
 vāraṃ vāram apāṅgabhāgacalitair yad dṛṣṭipātair iyaṃ 
 laṅkābhartur anīkinī pitṛpateḥ pāśair ivāvadhyate  ||229|| 
 
 
 śrīmitrasya | 
 
 
 rāmo’sau bhuvaneṣu vikramaguṇair yātaḥ prasiddhiṃ parām 
 asmadbhāgyaviparyayād yadi punaḥ devo na jānāti tam | 
 vandīvaiṣa yaśāṃsi gāyati marud yasyaikabāṇāhati 
 śrīeṇībhūtaviśālasālavivarodgīrṇaiḥ śaraiḥ saptabhiḥ  ||230|| 
 
 
 viśākhadattasya | 
 
 
 47. virahiśrīrāmaḥ 
 
 
 sarasi virasaḥ prasthe duḥstho latāsu gatādaraḥ 
 prati parisaraṃ bhrāntodbhrāntaḥ saritsu nirutsukaḥ | 
 dadad api dṛśau kubje kubje rudann upanirjharaṃ 
 suciravirahakṣāmo rāmo na kari anurudyate  ||231|| 
 
 
 vāsudevajyotiṣaḥ | 
 
 
 niṣpandaṃ girikandareṣu vipinacchāyāsu mūrcchālasaṃ 
 sāsraṃ pañcavaṭītaṭīṣu taṭinītīreṣu tīvravyatham | 
 kākutsthaṃ tadavastham ādhividhuraṃ dṛṣṭvā taḍidvyājato 
 manye manyubharair abhedi hṛdayaṃ gāḍhaṃ ghanānām api  ||232|| 
 
 
 vasurathasya | 
 
 
 anuvanam anuśailaṃ tām anālokya sītāṃ 
 pratidinam atidīnaṃ vīkṣya rāmaṃ virāmam | 
 girir aśanimayo’yaṃ yas tadā na dvidhābhūt 
 kṣitir api na vidīrṇā sāpi sarvaṃsahaiva  ||233|| 
 
 
 śobhākasya | 
 
 
 ko’haṃ vatsa sa ārya eva bhagavān āryaḥ sa ko rāghavaḥ  
 ke yūyaṃ bata nātha nātha kim idaṃ bhṛtyo’smi te lakṣmaṇaḥ | 
 kāntāre kim ihāsmahe bata vṛthā devyā gatir mṛgyate 
 kā devī janakādhirājatanayā hā jānaki kvāsi me  ||234|| 
 
 
 kasyacit | 
 
 
 kūjan kuñje kim api karuṇaṃ kandare kāndiśīkaḥ 
 sānau śūnyapraṇihitamanāḥ kānane dhyānanetraḥ | 
 gacchan mūrcchāṃ kusumaśayane vītarāgas taḍāge 
 jīyāj jāyāvirahaviduṣāṃ grāmaṇīḥ rāmabhadraḥ  ||235|| 
   
 ācāryagopīkasya | 
 48. haladharaḥ  
 
 
 surāpīto gotraskhalanaparivṛddhādhikaruṣaḥ 
 prasādaṃ revatyā janayitum anīśaḥ katham api | 
 vicumban saṃśliṣyan stanavasanam asyann avirataṃ 
 madhūn mādāviṣṭaḥ sa kila balabhadro vijayate  ||236|| 
 
 
 lakṣmīdharasya | 
 
 
 āghūrṇadvapuṣaḥ skhalanmṛdugiraḥ kiñcillasadvāsaso 
 revatyaṃ saniṣaṇṇaniḥsahabhujasyātāmranetradyuteḥ | 
 śvāsāmodamadāndhaṣaṭpadakulavyādaṣṭakaṇṭhasrajaḥ 
 pāyāsuḥ parimantharāṇi halino mattasya yātāni vaḥ  ||237|| 
 
 
 kokasya | 
 
 
 bhabhabhramati medinī lalalandate candramāḥ 
 kṛkṛṣṇa vavada drutaṃ hahahasanti kiṃ vṛṣṇayaḥ | 
 sisīdhu mumumuñca me papapapānapātre sthitaḥ 
 madaskhalitam ālapan haladharaḥ śriyaḥ vaḥ kriyāt  ||238|| 
 
 
 puruṣottamadevasya | (su.ra. 127; bā.rā.s 2.4.37) 
 
 
 revatīdaśanocchiṣṭaparipūtapuṭe dṛśau | 
 vahan halī madakṣīvaḥ pānagoṣṭhyāṃ punātu vaḥ  ||239|| 
 
 
 māghabhojadevayoḥ | (sa.ka.ā. 2.61) 
 
 
 bhramati dharaṇīcakraṃ cakre nabhastalayantraṇāt 
 prabhavati na me gātraṃ kiñcit kriyāsu vidhūrṇate | 
 jaladhisalile magnaṃ viśvaṃ vilokya revati 
 trijagad avatāj jalpann evaṃ halī madavihvalaḥ  ||240|| 
 
 
 mādhavasya | 
 
 
 49. buddhaḥ 
 
 
 kāmakrodhau dvayam api yadi pratyanīkaṃ prasiddhaṃ 
 hatvānaṅgaṃ kim iva hi ruṣā sādhitaṃ tryambakena | 
 yas tu kṣāntyā śamayati śataṃ manmathādīnarātīn 
 kalyāṇaṃ vo diśatu sa munigrāmaṇīr arkabandhuḥ  ||241|| 
 
 
 saṅghaśriyaḥ | (su.ra. 4)  
 
 
 pādāmbhojasamīpasannipatitasvarṇāthadehasphuran 
 netrastomatayā parisphuṭamilannīlābjapūjāvidhiḥ | 
 vandārutridaśaudharatramukuṭotsarpatprabhāpallava 
 pratyunmīladapūrvacīvarapaṭaḥ śākyo muniḥ pātu vaḥ  ||242|| 
 
 
 vasukalpasya | (su.ra. 15) 
 
 
 kāruṇyāmṛtakandalīsumanasaḥ prajñāvadhūmauktika 
 grīvālaṅkaraṇaśriyaḥ śamasaritpūrocchalacchīkarāḥ | 
 te maulau bhavatāṃ milantu jagatīrājyābhiṣekocita 
 sragbhedā abhayapradānacaraṇapreṅkhannakhāgrāṃśavaḥ  ||243|| 
 
 
 śrīdharanandinaḥ | (su.ra. 7) 
 
 
 śīlāmbhaḥpariṣekaśītaladṛḍhadhyānālavālasphurad 
 dānaskandhamahonnatiḥ pṛthutaraprajñollasatpallavaḥ | 
 deyāt tubhyaṃ avārthavīryaviṭapaḥ kṣāntiprasūnodgamaḥ 
 succhāyaḥ ṣaḍabhijñakalpaviṭapīsambodhabījaṃ phalam  ||244|| 
 
 
 tasyaiva | (su.ra. 8) 
 
 
 yadākhyānāsaṅgād uṣasi punate vācam ṛṣayo 
 yadīyaḥ saṅkalpo hṛdi sukṛtināmeva ramate | 
 sa sārvaḥ sarvajñaḥ pathi nirapavāde kṛtapado 
 jino jantūn uccair damayatu bhavāvartapatitān  ||245|| 
 
 
 maṅgalasya | 
 
 
 50. kalkī 
 
 
 bhrāntvā mahīṃ tata itas turagādhirūḍho 
 vedadviṣo vidalayan dalitākhilāśaḥ | 
 devo nivartitakaliḥ kṛtamārgadarśī 
 kalkaṃ sa te haratu kalkikule bhaviṣyan  ||246|| 
 
 
 kasyacit | 
 
 
 vāmanād aṇutamād anu jīyās 
 tvaṃ trivikrama tanūbhṛtadikkaḥ | 
 vītahiṃsanapathād atha buddhāt 
 kalkitāhatasamasta namaste  ||247|| 
 
 
 śrīharṣasya | (Nc 21.96) 
 
 
 kalkī kalkaṃ haratu jagataḥ sphūrjadūrjasvitejā 
 vedocchedasphuritaduritadhvaṃsane dhūmaketuḥ | 
 yenotkṣipya kṣaṇam asilatāṃ dhūmavat kalmaṣecchān 
 mlecchān hatvā dalitakalinākāri satyāvatāraḥ  ||248|| 
 
 
 jayadevasya |  
 
 
 āghrāṇaśravaṇāvalokanarasāsvādādayaś cumbana 
 śraddhā vāg viṣavarṣaṇaṃ ca śiraso doṣā ime yair janaḥ | 
 mūḍho laṅghitasatpatho’yam iti saṃkruddhaḥ śaṭhānāṃ haṭhād yaḥ 
 śīrṣāṇi kṛpāṇapāṇir alunāt tasmai namaḥ kalkine  ||249|| 
 
 
 kuladevasya |  
 
 
 tīrthānāṃ śatam asti kintu phalati śraddhābharādity aser 
 dhārātīrhtam apūrvam eva kalayan kalkī śivāyāstu vaḥ | 
 yat prāpyākhilavedabhedakadhiyaḥ śraddhātiraskāriṇaḥ 
 śakrasyātithayo bhavanti bhavaenṣv enasvino jantavaḥ  ||250|| 
 
 
 kasyacit | 
 51. kṛṣṇaśaiśavam 
 
 
 kṛṣṇenādya gatena rantumanasā mṛdbhakṣitā svecchayā 
 satyaṃ kṛṣṇa ka evam āha musalī mithyāmba paśyānanam | 
 vyādehīti vidārite śiśumukhe dṛṣṭvā samastaṃ jagan 
 mātā yasya jagāma vismayapadaṃ pāyāt sa vaḥ keśava  ||251|| 
 
 
 kasyacit | (sa.ka.ā.v 23, śā.pa. 4016) 
 
 
 līlottānaśayo’pi gopanivahair udgīyamāneṣv ati 
 prauḍhaprauḍhamurārivikramakathāgīteṣu dattaśravāḥ | 
 kasmiṃścit kṣubhitaḥ kuto’pi calitaḥ kutrāpi romāñcitaḥ 
 kvāpi prasphuritaḥ kuto’pi hasitaḥ prāpto hariḥ pātu vaḥ  ||252|| 
 
 
 mahīdharasya | 
 
 
 nyañcann udañcan bahuśaḥ kathaṃcid 
 udañcito vephathumān harir vaḥ | 
 devo’si devo’si sapāṇitālaṃ 
 yaśodayoktaḥ prahasan punātu  ||253|| 
 
 
 kasyacit | 
 
 
 adharamadhure kaṇṭhaṃ kaṇṭhe sacāṭu dṛśau dṛśor  
 alikam alike kṛtvā gopījanena sasambhramam | 
 śiśur iti rudan kṛṣṇo vakṣaḥsthale nihitaś cirān 
 nibhṛtapulakaḥ smeraḥ pāyāt smarālasavigrahaḥ  ||254|| 
 
 
 
 divākaradattsya | (padyā. 135; bā.rā.k 5.1751) 
 
 
 brūmas tvaccaritaṃ tavādhijanani cchadmātibālyākṛte 
 tvaṃ yādṛg girikandareṣu nayanānandaḥ kuraṅgīdṛśām | 
 ity uktaḥ parilehanacchalatayā nyastāṅguliḥ svānane 
 gopībhiḥ purataḥ punātu jagatīm uttānasupto hariḥ  ||255|| 
 
 
 
 vanamālinaḥ | (padyā. 135) 
 
 
 52. kṛṣṇakaumāram 
 
 
 vatsa sthavarakandareṣu vicaran dūrapracāre gavāṃ 
 hiṃsrān vīkṣya puraḥ purāṇapuruṣaṃ nārāyaṇaṃ dhyāsyasi | 
 ity uktasya yaśodayā murāripor avyāj jaganti sphurad 
 bimboṣṭhadvayagāḍhapīḍanavaśād avyaktabhāvaṃ smitam  ||256|| 
 
 
 
 abhinandasya | (su.ra. 144, padyā. 149) 
 
 
 śyāmoccandrā svapiti na śiśo naiti mām amba nidrā 
 nidrāhetoḥ śṛṇu kathāṃ kām apūrvāṃ kuruṣva | 
 vyaktaḥ stambhān naraharir abhūd dānavaṃ dārayiṣyann 
 ity uktasya smitam udayate devakīnandanasya  ||257|| 
 
 
 
 śatānandasya | (su.ra. 123; Pk 151 sarvānandasya; bā.rā.k 5.1761) 
 
 
 mā dūraṃ vraja vatsa tiṣṭhati puras te lūnakarṇo vṛkaḥ 
 potān atti iti prapañcacaturodārā yaśodāgiraḥ | 
 ākarṇyocchaladacchahāsavikasadbimbābhadantacchada 
 dvandvodīritadantamauktikamaṇiḥ kṛṣṇaḥ sa puṣṇātu vaḥ  ||258|| 
 
 
 kasyacit |  
 
 
 kālindīpuline mayā na na mayā śīlopaśalye na na 
 nyagrodhasya tale mayā na na mayā rādhāpituḥ prāṅgane | 
 dṛṣṭaḥ kṛṣṇa itīrite saniyamaṃ gopair yaśodāpater 
 vismerasya puro hasan nijagṛhān niryan hariḥ pātu vaḥ  ||259|| 
 
 
 
 umāpatidharasya | (padyā. 148) 
 
 
 manthānam ujjha mathituṃ dadhi na kṣamas tvaṃ 
 bālo’si vatsa virameti yaśodayoktaḥ | 
 kṣīrābdhimanthanavidhismṛtijātahāso 
 vāñchāspadaṃ diśatu vo vāsudevasūnuḥ  ||260|| 
 
 
 kasyacit | 
 
 
 53. kṛṣṇasvapnāyitam 
 
 
 śambho svāgatam āsyatām ita ito vāmena padmodbhava 
 krauñcāre kuśalaṃ sukhaṃ surapate vitteśa no dṛśyate | 
 itthaṃ svapnagatasya kaiṭabharipoḥ śrutvā jananyā giraḥ  
 kiṃ kiṃ bālaka jalpasīty anucitaṃ thūthūtkṛtaṃ pātu vaḥ  ||261|| 
 
 
 
 mayūrasya (KKA 2.59, padyā. 146; bā.rā.k 5.1758) 
 
 
 dhīrā dharitri bhāva bhāram avehi śāntaṃ 
 nanv eṣa kaṃsahatakaṃ vinipātayāmi | 
 ity adbhutastimitagopavadhūśrutāni 
 svapnāyitāni vasudevaśiśor jayanti  ||262|| 
 
 
 
 abhinandasya | (padyā. 147) 
 
 
 ete lakṣmaṇa jānakīvirahiṇaṃ māṃ khedayanty ambudā 
 marmāṇīva ca ghaṭṭayanty alam amī krūrāḥ kadambānilāḥ | 
 itthaṃ vyāhṛtapūrvajanmaviraho yo rādhayā vīkṣitaḥ  
 serṣyaṃ śaṅkitayā sa vaḥ sukhayatu svapnāyamāno hariḥ  ||263|| 
 
 
 
 śubhāṅkasya | (KK 2.69(70); su.ra. 131, padyā. 252) 
 
 
 kālindīpulināntavañjulalatā kuñja kutaścit kramāt 
 suptasyaiva mithaḥ kathājuṣi śanaiḥ saṃvāhikāmaṇḍale | 
 vaidehīṃ daśakandharo’paharatīty ākarṇya kaṃsadviṣo 
 huṃ huṃ vatsa dhanur dhanur iti vyagrā giraḥ pāntu vaḥ  ||264|| 
 
 
 viriñceḥ | 
 
 
 nirmagnena mayāmbhasi smarabhayād ālī samāliṅgitā 
 kenālīkam idaṃ tavādya kathitaṃ rādhe mudhā tāmyasi | 
 itthaṃ svapnaparamparāsu śayane śrutvā giraṃ śārṅgiṇaḥ  
 savyājaṃ śithilīkṛtaḥ kamalayā kaṇṭhagrahaḥ pātu vaḥ  ||265|| 
 
 
 
 kasyacit | (da.rū. under 4.60, padyā. 372) 
 
 
 54. kṛṣṇayauvanam 
 
 
 sottāpaṃ jaratītbhir aphuṭarasaṃ bālābhir unmīlita 
 śvāsaṃ veśma suvāsinībhir adhikākṛtaṃ bhujiṣyājanaiḥ | 
 pratyagraprakaṭīkṛtārti kulaṭāsārthena dṛṣṭaṃ harer 
 avyād vo navayauvanotsavadaśānirvyājamugdhaṃ vapuḥ  ||266|| 
 
 
 bhaṭṭaśālīyapītāmbarasya | 
 
 
 rādhāyām anubaddhanarmanibhṛtākāraṃ yaśodābhayād 
 abhyarṇeṣv atinirjaneṣu yamunārodholatāveśmasu | 
 mandākṣaślathavallavānukaraṇakrīḍasya kaṃsadviṣo 
 labdhaṃ yauvanamātrayā vijayate gambhīraśobhaṃ vapuḥ  ||267|| 
 
 
 abhinandasya | 
 
 
 vatsa tvaṃ navayauvano’si capalāḥ prāyeṇa gopastriyaḥ 
 kaṃso bhūpatir abjanālabhiduragrīvā vayaṃ goduhaḥ | 
 saiṣānarthaparampareti bhagavaty āśaṅktātikrame 
 kṛṣṇe tadvinayāya nandagṛhiṇīśikṣoktayaḥ pāntu vaḥ  ||268|| 
 
 
 vardhamānasya | 
 
 
 ārūḍhāntarayauvanasya parito goṣṭhīr anubhrāmyatas 
 tat tat tāsu manogataṃ sunibhṛtaṃ saṃvyācikīrṣor hareḥ | 
 vegād ucchalitāsphuṭākṣaradaśā garbhāstrapāgauravāt 
 pratyañco valitā bhavantu bhavatāṃ kṛtyāya vāgūrmayaḥ  ||269|| 
 
 
 cakrapāṇeḥ | 
 
 
 āhūtādya mayotsave niśi gṛhaṃ śūnyaṃ vimucyāgatā 
 kṣīvaḥ preṣyajanaḥ kathaṃ kulavadhūr ekākinī yāsyati | 
 vatsa tvaṃ tad imāṃ nayālayam iti śrutvā yaśodāgiro 
 rādhāmādhavayor jayanti madhurasmerālasā dṛṣṭayaḥ  ||270|| 
 
 
 
 śrīmatkeśavasenadevasya | (padyā. 206) 
 
 
 55. harikrīḍā 
 
 
 iha niculanikuñje madhyamadhyāsya rantur 
 vijanam ajani śayyā kasya bālapravālaiḥ | 
 iti nigadati vṛnde yoṣitāṃ pāntu yuṣmān 
 smitaśavalitarādhāmādhavālokitāni  ||271|| 
 
 
 (padyā. 201) 
 
 
 kṛṣṇa tvadvanamālayā saha kṛtaṃ kenāpi kuñjāntare 
 gopīkuntalabarhadāma tad idaṃ prāptaṃ mayā gṛhyatām | 
 itthaṃ dugdhamukhena gopaśiśunākhyāne trapānamrayo 
 rādhāmādhavayor jayanti balitasmerālasā dṛṣṭayaḥ  ||272|| 
 
 
 
 lakṣmaṇasenadevasya | (padyā. 202) 
 
 
 bhrūvallīcalanaiḥ kayāpi nayanonmeṣaiḥ kayāpi smita 
 jyotsnāvicchuritaiḥ kayāpi nibhṛtaṃ sambhāvitasyādhvani | 
 garvād bhedakṛtāvahelavinayaśrībhāji rādhānane 
 sātaṅkānunayaṃ jayanti patitāḥ kaṃsadviṣaḥ dṛṣṭayaḥ  ||273|| 
 
 
 
 umāpatidharasya | (padyā. 259, RKAD 129) 
 
 
 vyālāḥ santi tamālavalliṣu vṛtaṃ vṛndāvanaṃ vānarair 
 unnakraṃ yamunāmbu ghoravadanavyāghrā gireḥ sandhayaḥ | 
 itthaṃ gopakumārakeṣu vadataḥ kṛṣṇasya tṛṣṇottara 
 smerābhīravadhūniḍedhinayanasyākuñcanaṃ pātu vaḥ  ||274|| 
 
 
 ācāryagopīkasya | 
 
 
 saṅketīkṛtakokilādininadaṃ kaṃsadviṣaḥ kurvato 
 dvāronmocanalolaśaṅkhavalayakvāṇaṃ muhuḥ śṛṇvataḥ | 
 keyaṃ keyam iti pragalbhajaratīvākyena dūnātmano 
 rādhāprāṅgaṇakoṇakoliviṭapikroḍe gatā śarvarī  ||275|| 
 
 
 
 ācārya gopīkasya (padyā. 205; bā.rā.k 5.1159) 
 
 
 56. praśnottaram 
 
 
 rādhe tvaṃ kupitā tvam eva kupitā ruṣṭāsi bhūmer yato 
 mātā tvaṃ jagatāṃ tvam eva jagatāṃ mātā na vijño’paraḥ | 
 devi tvaṃ parihāsakelikalahe’nantā tvam evety asau 
 smero vallavasundarīm avanamac chauriḥ śriyaḥ vaḥ kriyāt  ||276|| 
 
 
 
 vākpateḥ | (su.ra. 108; padyā. 284) 
 
 
 ko’yaṃ dvāri hariḥ prayāhy upavanaṃ śākhāmṛgeṇātra kiṃ 
 kṛṣṇo’haṃ dayite bibhemi sutarāṃ kṛṣṇaḥ kathaṃ vānaraḥ | 
 mugdhe’haṃ madhusūdano vraja latāṃ tām eva puṣpānvitām 
 itthaṃ nirvacanīkṛto dayitayā hrīṇo hariḥ pātu vaḥ  ||277|| 
 
 
 śubhaṅkarasya | (su.ra. 109, Sv. 104, śā.pa. 122) 
 
 
 kas tvaṃ bho niśi keśavaḥ śirasijai :y kiṃ nāma garvāyase 
 bhadre śaurir ahaṃ guṇaiḥ pitṛgataiḥ putrasya kiṃ syād iha | 
 cakrī candramukhi prayacchasi na me kuṇḍīṃ ghaṭīṃ dohanīm 
 itthaṃ gopavadhūjitottaratayā hrīṇo hariḥ pātu vaḥ  ||278|| 
 
 
 
 kasyacit | (padyā. 282) 
 
 
 vāsaḥ samprati keśava kva bhavato mugdhekṣaṇe nanv idaṃ 
 vāsaṃ brūhi śaṭha prakāmasubhage tvadgātrasaṃsargataḥ | 
 yāminyām uṣitaḥ kva dhūrta vitanur muṣṇāti kiṃ yāminī 
 śaurir gopavadhūṃ chalaiḥ parihasann evaṃvidhaiḥ pātu vaḥ  ||279|| 
 
 
 
 kasyacit | (padyā. 283; bha.ra.si. 2.1.83) 
 
 
 kuśalaṃ rādhe sukhito’si kaṃsa kaṃ sa kva nu sā rādhā | 
 iti pālīprativacanair vilakṣahāso harir jayati  ||280|| 
 
 
 kasyacit | (sa.ka.ā. 2.351) 
 57. veṇunādaḥ 
 
 
 kṛṣṇaḥ pātu sa yasya saṃsadi gavāṃ veṇupraṇādor mayo 
 gopīnām anuvāsaraṃ navanavā ghūrṇanti karṇodare | 
 tadvaktrāsavavāsitā iva tadākūtiprapañcā iva  
 bhrāmyattatkarapallavāṅguligalallāvaṇyaliptā iva  ||281|| 
 
 
 lakṣmīdharasya | 
 
 
 tiryakkandharam aṃsadeśamilitaśrotrāvataṃsaṃ sphurad 
 barhottambhitakeśapāśam anṛjubhrūvallarīvibhramam | 
 guñjadveṇuniveśitādharapuṭaṃ sākūtarādhānana 
 nyastāmīlitadṛṣṭi gopavapuṣo viṣṇor mukhaṃ pātu vaḥ  ||282|| 
 
 
 
 lakṣmaṇasenadevasya | (padyā. 260) 
 
 
 sāyaṃ vyāvartamānakhilasurabhikulāhvānasaṃketanāmāny 
 abhīrīvṛndaceto haṭhaharaṇakalāsiddhamantrākṣarāṇi | 
 saubhāgyaṃ vaḥ samantād dadhatu madhubhidaḥ keligopālamūrteḥ 
 sānandakṛṣṭavṛndāvanarasikamṛgaśreṇayo veṇunādāḥ  ||283|| 
 
 
 
 umāpatidharasya | (padyā. 5) 
 
 
 mandrakvāṇitaveṇur ahni śithile vyāvartayan gokulaṃ 
 barhāpīḍakam uttamāṅgaracitaṃ godhūlidhumraṃ dadhat | 
 mlāyantyā vanamālayā parigataḥ śrānto’pi ramyākṛtir 
 gopastrīnayanotsavo vitaratu śreyāṃsi vaḥ keśavaḥ  ||284|| 
 
 
 
 kasyacit | (Kvs 22, SKM 1.57.4, su.ra. 110, padyā. 256) 
 
 
 aṃsāsaktakapolavaṃśavadanavyāsaktabimbādhara 
 dvandvodīritamandamandapavanaprārabdhamugdhadhvaniḥ | 
 īṣadvakrimalolahāranikaraḥ pratyekarokānana 
 nyañcaccañcadudañcadaṅgulicayas tvāṃ pātu rādhādhavaḥ  ||285|| 
 
 
 
 keśarakīlīyanāthokasya | (padyā. 261, nāthokasya) 
 
 
 58. gītam 
 
 
 sañjāte virahe kayāpi hṛdaye sandānite cintayā 
 kālindītaṭavetasīvanaghanacchāyāniṣaṇṇātmanaḥ | 
 pāyāsuḥ kalakaṇṭhakūjitakalā gopasya kaṃsadviṣo 
 jihvāvarjitatālumūrcchitamarudvisphāritā gītayaḥ  ||286|| 
 
 
 
 kasyacit | (padyā. 240) 
   
 kālindījalakuñjavañjulavanacchāyāniṣaṇṇātmano 
 rādhābaddhanavānurāgarasikasyotkaṇṭhitaṃ gāyataḥ | 
 tat pāyād apariskhalajjalaruhāpīḍaṃ kalaspṛṅnata 
 grīvottānitakarṇatarṇakakulair ākarṇyamānaṃ hareḥ  ||287|| 
 
 
 udbhaṭasya |  
 
 
 devas tvām ekajaṅghāvalayitaguḍīmūrdhni vinyastabāhur 
 gāyan goyuddhagītir uparacitaśiraḥśekharaḥ pragraheṇa | 
 darpasphūrjan mahokṣadvayasamarakalābaddhadīrghānubandhaḥ 
 krīḍāgopālamūrtir muraripur avatād āttagorakṣalīlaḥ  ||288|| 
 
 
 
 yogeśvarasya | (su.ra. 129, sonnokasya; padyā. 152)  
 
 
 yāte dvāravatīpuraṃ muraripau tadvastrasaṃvyānayā 
 kālindītaṭakuñjavañjulalatām ālāmbya sotkaṇṭhayā | 
 udgītaṃ gurubāṣpagadgadagalattārasvaraṃ rādhayā 
 yenāntarjalacāribhir jalacarair apy utkam utkūjitam  ||289|| 
 
 
 
 kasyacit | (Dhv, Vak 2.59; etc.; padyā. 373 aparājitasya, u.nī.
                            14.188) 
 
 
 yāni taccaritāmṛtāni rasanālehyāni dhanyātmanāṃ 
 ye vā śaiśavacāpalyavyatikarā rādhāvarodhonmukhāḥ | 
 yā vā bhāvitaveṇugītagatayo līlāmukhāmbhoruhe 
 dhārāvāhikayā vahantu hṛdaye tāny eva tāny eva me  ||290|| 
 
 
 kasyacit | (KKA 1.106) 
 
 
 59. kṛṣṇabhujaḥ 
 
 
 bhrāmyadbhāsvaramandarādriśikharavyāghaṭṭanād visphurat 
 keyūrāḥ puruhūtakuñjarakaraprāgbhārasaṃvardhinaḥ | 
 daityendrapramadākapolavilasatpatrāṅkuracchedino 
 dordaṇḍāḥ kalilkālakalmaṣamuṣaḥ kaṃsadviṣo pātu vaḥ  ||291|| 
 
 
 
 kasyacit | (padyā. 386) 
 
 
 lakṣmyāḥ keśaprasavarajasāṃ bindubhiḥ sāndrapātair 
 udvarṇaśrīr ghananidhuvanaklāntinidrāntareṣu | 
 dordaṇḍo’sau jayati jayinaḥ śārṅgiṇo mandarādri 
 grāvaśreṇikaṣamasṛṇakṣuṇṇukeyūrapatraḥ  ||292|| 
 
 
 bhagīrathasya | (su.ra. 142) 
 
 
 ye govardhanamūlakardamarasavyādaṣṭabarhacchadā 
 ye vṛndāvanakukṣiṣu vrajavadhūlīlopadhānāni ca | 
 ye cābhyaṅgasugandhayaḥ kuvalayāpīḍasya dānāmbhasā 
 te vo maṅgalam ādiśantu satataṃ kaṃsadviṣo bāhavaḥ  ||293|| 
 
 
 
 śubhāṅkasya | (padyā. 4) 
 
 
 jayaśrīvinyastair mahita iva mandārakusumaiḥ  
 svayaṃ sindūreṇa dviparaṇamudā mudrita iva |  
 bhujāpīḍakrīḍāhatakuvalayāpīḍakariṇaḥ 
 prakīrṇāsṛgbindur jayati bhujadaṇḍo murajitaḥ  ||294|| 
 
 
 jayadevasya | (Gg 11.35) 
 
 
 pāntu vo jaladaśyāmāḥ 
 śārṅgajyāghātakarkaśāḥ | 
 trailokyanagarastambhāś 
 catvāro haribāhavaḥ  ||295|| 
 
 
 śrīvyāsapādānām | (śā.pa. 113) 
 60. govardhanoddhāraḥ  
 
 
 satrāsarti yaśodayā priyaguṇaprītekṣaṇaṃ rādhayā 
 lagnair vallavasūnubhiḥ sarabhasaṃ sambhāvitātmorjitaiḥ | 
 bhītānanditavismitena viṣamaṃ nandena cālokitaḥ  
 pāyād vaḥ karapadmasusthitamahāśailaḥ salīlo hariḥ  ||296|| 
 
 
 
 sollokasya | (su.ra. 140 sonnokasya; padyā. 264 sohnokasya) 
 
 
 ekenaiva cirāya kṛṣṇa bhavatā govardhano’yaṃ dhṛtaḥ  
 śrānto’si kṣaṇam āssva sāmpratam amī sarve vayaṃ dadhmahe | 
 ity ullāsitadoṣṇi gopanivahe kiñcid bhujākuñcana 
 nyañcacchailabharārdite viruvati smero hariḥ pātu vaḥ  ||297|| 
 
 
 
 śaraṇasya | (padyā. 265) 
 
 
 snehād aṃsataṭe’valambya caraṇāv āropya tatpādayor 
 dūrād astamahīdharasya tanutām āśaṅkya doṣṇo hareḥ | 
 śailoddhārasahāyatāṃ jigamiṣor aprāptagovardhanā 
 rādhāyāḥ suciraṃ jayanti gagane bandhyāḥ karabhrāntayaḥ  ||298|| 
 
 
 śatānandasya || 
 
 
 dūraṃ dṛṣṭipathāt tirobhava harer govardhanaṃ vibhratas 
 tvayy āsaktadṛśaḥ kṛśodari karasrasto’sya mā bhūd ayam | 
 gopīnām iti jalpitaṃ kalayato rādhānirodhāśrayaṃ 
 śvāsāḥ śailabharaśramabhramakarāḥ kaṃsadviṣaḥ pāntu vaḥ  ||299|| 
 
 
 
 śubhāṅkasya | (padyā. 267) 
 
 
 mugdhe nātha kim āttha tanvi śikhariprāgbhārabhugno bhujaḥ 
 sāhāyyaṃ priya kiṃ bhajāmi subhage dorvallim āyāsaya | 
 ity ullāsitabāhumūlavicalaccelāñcalavyaktayo 
 rādhāyāḥ kucayor jayanti calitāḥ kaṃsadviṣo dṛṣṭayaḥ  ||300|| 
 
 
 śaṅkarasya |  
 61. utkaṇṭhā 
 
 
 ratnacchāyācchuritajaladhau mandire dvārakāyā 
 rukmiṇyāpi prabalapulakodbhedam āliṅgitasya | 
 viśvaṃ pāyān masṛṇayamunātīravānīrakuñje 
 rādhākelīparimalabharadhyānamūrcchā murāreḥ  ||301|| 
 
 
 
 umāpatidharasya | (padyā. 371, u.nī. 14.184; Jīva and VCT to bha.ra.si.
                            2.4.178) 
 
 
 kalindīm anukūlakomalarayām indīvaraśyāmalāḥ  
 śailopāntabhuvaḥ kadambakusumair āmodinaḥ kandarāt | 
 rādhāṃ ca prathamābhisāramadhurāṃ jātānutāpaḥ smarann 
 astu dvāravatīpatis tribhuvanāmodāya dāmodaraḥ  ||302|| 
 
 
 
 śaraṇasya | (padyā. 369) 
 
 
 kāmaṃ kāmayate na kelinalinīṃ nāmodate kaumudī 
 nisyandair na samīhate mṛgadṛśām ālāpalīlām api | 
 sīdann eṣa niśāsu niḥsahatanur bhogābhilāṣālasair 
 aṅgais tāmyati cetasi vrajavadhūm ādhāya mugdho hariḥ  ||303|| 
 
 
 
 tasyaiva | (padyā. 370) 
 
 
 pratyagrojjhitagokulasya śayanād utsvapnamūḍhasya māṃ 
 mā gotraskhalitād upaitu ca divā rādheti bhīror ati | 
 rātrāv asvapato divā ca vijane lakṣmīti cābhyasyato 
 rādhāṃ saṃsmarataḥ śriyaṃ ramayataḥ khedo hareḥ pātu vaḥ  ||304|| 
 
 
 kasyacit | (sa.ka.ā.v 448) 
 
 
 talpīkṛtasya bhujagādhipateḥ phaṇāyāṃ 
 ratneṣu saṃvalitabimbatasyācalāyāḥ | 
 kṛṣṇāvatārakṛtagopavadhūsahasra 
 saṅgasmṛtir jayati sotkalikasya viṣṇoḥ  ||305|| 
 
 
 kasyacit | 
 
 
 62. gopīsandeśaḥ 
 
 
 te govardhanakandarāḥ sa yamunākacchaḥ sa ceṣṭāraso 
 bhāṇḍīraḥ sa vamaspatiḥ sahacarās te tac ca goṣṭhāṅganam | 
 kiṃ dvāravatībhujaṅga hṛdayaṃ nāyāti doṣair apīty 
 avyād vo hṛdi duḥsahaṃ vrajavadhūsandeśaśalyaṃ hareḥ  ||306|| 
 
 
 
 nīlasya | (padyā. 375) 
 
 
 pāntha dvāravatīṃ prayāsi yadi he tad devakīnandano 
 vaktavyaḥ smaramohamantravivaśo gopyo’pi nāmojjhitāḥ | 
 etāḥ kelikadambadhūlipaṭalair ālokaśūnyā diśaḥ  
 kālindītaṭabhūmayo bhavato nāyānti cittāspadam  ||307|| 
 
 
 
 govardhanācāryasya | (padyā. 374; Çṛṅgāraprakāśa, check su.ra.) 
 
 
 upanaya masiṃ patraṃ cedaṃ likhāmi kim atra vā 
 tvam iti vinayabhraṃśo yūyaṃ tviti praṇayakṣatiḥ | 
 suhṛd iti mṛṣā nāthety ūnaṃ nṛpeti taṭasthatā  
 katham iti tataḥ sandeṣṭavyo mayā yadunandanaḥ  ||308|| 
 
 
 puṃsokasya || 
 
 
 kālindyāḥ pulinaṃ pradoṣamaruto ramyāḥ śaśaṅkāṃśavaḥ  
 santāpaṃ na harantu nāma nitarāṃ kurvanti kasmāt punaḥ | 
 sandiṣṭaṃ vrajayoṣitām iti hareḥ saṃśṛṇvato’ntaḥpure  
 niḥśvāsāḥ prasṛtā jayanti ramaṇīsaubhāgyagarvacchidaḥ  ||309|| 
 
 
 
 pañcatantrakṛtaḥ | (padyā. 376, u.nī. 15.164) 
 
 
 mathurāpathika murārer  
 upageyaṃ dvāri vallavīvacanam | 
 punar api yamunāsalile  
 kāliyagaralānalo jvalati  ||310|| 
 
 
 
 vīrasarasvatyāḥ | (padyā. 368; u.nī. 10.98) 
 
 
 63. sāmānyahariḥ  
 
 
 seyaṃ dyos tad idaṃ śaśāṅkadinakṛccihnaṃ nabhaḥ sā kṣitis 
 tatpātālatalaṃ ta eva girayas te’mbhodharās tā diśaḥ | 
 itthaṃ nābhivinirgatena saśiraḥkampādbhutaṃ vedhasā 
 yasyāntaś ca bahiś ca dṛṣṭam akhilaṃ trailokyam avyāt sa vaḥ  ||311|| 
 
 
 vākpatirājasya | (su.ra.. 137) 
 
 
 lakṣmīṃ yat paricāriketi nayanaṃ yasyeti yāsāṃ patiṃ 
 yatpādārdhabhaveti nākasaritaṃ yenoddhṛteti śrutim | 
 īśaṃ yat tanubhāgabhāg iti janaḥ śuśrūṣate sādaraṃ 
 bhūyād viśvanamasyamānamahimā bhūtyai sa vaḥ keśavaḥ  ||312|| 
 
 
 samantabhadrasya | 
 
 
 saṃsārārtipariśramādhvaviṭapī kṣīrodavāpīpayaḥ 
 krīḍānāṭakanāyako vijayate satkarmabījāṅkuraḥ | 
 daityastrīstanapālipāṇijapadavyālopiśilpīt tarī 
 devaḥ śrīvadanendubimbalaḍahajyotsnācakoro hariḥ  ||313|| 
 
 
 bhānīḥ || 
 
 
 bījaṃ brahmaiva devo madhujalanidhayaḥ karṇikā svarṇaśailaḥ 
 kando nāgādhirājo viyad api vipulaḥ patrakośāvakāśaḥ | 
 dvīpāḥ patrāṇi meghā madhupakulam abhūt tārakāgarbhadhūlir 
 yasyaitannābhipadmaṃ bhuvanam iti sa vaḥ śarma devo dadhātu  ||314|| 
 
 
 halāyudhasya | (su.ra. 146) 
 
 
 yaṃ lakṣmīr upajīvati sma bhajate yaṃ bhāratī sambhramā 
 detasmai kim u kīyatāṃ katham asāv asmādṛśaiḥ stūyatām | 
 sevyo vā katham eṣa yasya śirasā dhatte padārghyaṃ śiva 
 stasmāt kṛtyam ajānato mama manovṛtteḥ pramāṇaṃ hariḥ  ||315|| 
 
 
 tilacandrasya |  
 
 
 64. haribhaktiḥ 
 
 
 baddhenāñjalinā natena śirasā gātraiḥ saromodgamaiḥ 
 kaṇṭhena svaragadgadena nayanenodgīrṇabāṣpāmbunā | 
 nityaṃ tvaccaraṇāravindayugaladhyānāmṛtāsvādinām 
 asmākaṃ sarasīruhākṣa satataṃ sampadyatāṃ jīvitam  ||316|| 
 
 
 
 śrīkulaśekharasya | (Mukundamālā 25) 
 
 
 nāsthā dharme na vasunicaye naiva kāmopabhoge 
 yad bhāvyaṃ tad bhavatu bhagavan pūrvakarmānurūpaṃ | 
 etat prārthyaṃ mama bahu mataṃ janmajanmāntare’pi 
 tvatpādāmbhoruhayugagatā niścalā bhaktir astu  ||317|| 
 
 
 
 tasyaiva | (Mukundamālā 7) 
 
 
 majjanmanaḥ phalaṃ idaṃ madhukaitabhāre 
 matprārthanīyamadanugraha eṣa eva | 
 tvadbhṛtyabhṛtyaparicārakabhṛtyabhṛtya 
 bhṛtyasya bhṛtya iti māṃ smara lokanātha  ||318|| 
 
 
 
 tasyaiva | (Mukundamālā 32) 
 
 
 nāhaṃ vande tava caraṇayor dvandvam advandvahetoḥ 
 kumbhīpākaṃ gurum api hare nārakaṃ nāpanetuṃ | 
 ramyārāmāmṛdutanulatā nandane nāpi rantuṃ 
 bhāve bhāve hṛdayabhavane bhāvayeyaṃ bhavantaṃ  ||319|| 
 
 
 
 tasyaiva | (Mukundamālā 6) 
 
 
 mukunda mūrdhnā praṇipatya yāce 
 bhavantaṃ ekāntaṃ iyantam arthaṃ | 
 avismṛtis tvaccaraṇāravinde 
 bhave bhave me’stu bhavatprasādāt  ||320|| 
 
 
 
 tasyaiva | (Mukundamālā 4) 
 
 
 65. samudramathane hariḥ  
 
 
 śreyo’syāś ciram astu mandaragirer māghāni pāśrvair iya 
 māvaṣṭambhi mahormibhiḥ phaṇipater māle’pi lālāviṣaiḥ | 
 ity ākūtajuṣaḥ śriyaṃ jalanidher ardhotthitāṃ paśyato 
 vācontaḥsphuritā bahir vikṛtibhir vyaktā hareḥ pātu vaḥ  ||321|| 
 
 
 vākpatirājasya | (su.ra. 115) 
 
 
 pāṇḍulakṣmīkucābhoge nartitā hariṇā dṛśaḥ | 
 autsukyād iva tenādau nihitā varaṇasrajaḥ  ||322|| 
 
 
 śrīmatkeśavasenadevasya | 
 
 
 pātu trilokīṃ harir amburāśau 
 pramathyamāne kamalāṃ vilokya | 
 ajñātahastacyutabhoginetraḥ 
 kurvan vṛthā bāhugatāgatāni  ||323|| 
 
 
 tribhuvanasarasvatyāḥ | 
 
 
 grāvṇā nāsi gireḥ kṣatā na payasāpy ārtāsi na mlāpitā 
 niḥśvāsaiḥ phaṇino’si na tvaanugā nāyāsitā kāpi na | 
 svaṃ veśma pratigacchator ito muhuḥ śrīśārṅgiṇoḥ saspṛhaṃ 
 sā parśnottarayugmapaṃktir ubhayor atyāyatā pātu vaḥ  ||324|| 
 
 
 kasyacit | (sa.ka.ā. 1.96) 
 
 
 pāthodheḥ parmathyamānasalilād ardhotthitāyāḥ śriyaḥ 
 sānandollasitabhuvaḥ kuṭilayā dṛṣṭyaiva pītānanaḥ | 
 ajñātasvakaradvayīvigalitavyālolamanthoragaḥ  
 śūnye bāhugatāgatāni racayan nārāyaṇaḥ pātu vaḥ  ||325|| 
 
 
 sāgarasya | 
 
 
 66. samudrotthitalakṣmīḥ 
 
 
 sampūrṇaḥ punar abhyudeti kiraṇair indus tato dantinaḥ 
 kumbhadvandvam idaṃ punaḥ surataror agrollasanmañjarī | 
 itthaṃ yadvadanastanadvayavaladromāvalīṣu bhramaḥ 
 kṣīrābdher mathane bhavaddiviṣadāṃ alakṣmīr asāv astu vaḥ  ||326|| 
 
 
 kasyacit | (su.ra. 126) 
 
 
 sānandaṃ tridaśaiḥ savismayam aviśvastaiḥ suradveṣibhiḥ 
 sāścaryaṃ surasundarīparijanaiḥ serṣyaṃ ca rambhādibhiḥ | 
 sākūtaṃ ca sakautukaṃ ca samanohlādaṃ ca kaṃsadviṣā 
 dṛṣṭā dugdhamahodadhipramathane lakṣmīḥ śivāyāstu vaḥ  ||327|| 
 
 
 śaṅkarasevasya |  
 
 
 jayati mahodadhimathane muraripuparirambhasaṃbhṛtā lakṣmīḥ | 
 satvarasatrapasarabhasasapulakasotkampasasvedā  ||328|| 
 
 
 kasyacit | 
 
 
 manthānollāsalīlācalacikuramilatkuṇḍalāṃ karṇapāliṃ 
 mithyaivonmocayantyāḥ kṛtakapaṭaparāvṛttayas te kaṭākṣāḥ | 
 lakṣmyāḥ pāyāsurantaḥ smarabharavikasatsmeragaṇḍasthalāyā 
 lajjālolaṃ valanto madhuripuvadanāmbhojabhṛṅgāś ciraṃ vaḥ  ||329|| 
 
 
 bhojadevasya | 
 
 
 śriyaḥ kṣīrāmbhodher nijavinayanamreṇa vapuṣā 
 śanair uttiṣṭhantyāḥ pavanacalitendīvaradṛśaḥ | 
 kaṭākṣo mandākṣastimitalulitabhrūr harim anu 
 prakīrṇaḥ kālindīlaghulaharivṛttir vijayate  ||330|| 
 
 
 kasyacit | 
 
 
 67. lakṣmīsvayaṃvaraḥ 
 
 
 sodvegaṃ karikṛttivāsasi bhavadvrīḍānvitaṃ brahmaṇi  
 trailokyaikaguāv anādaravalattāraṃ śacībhartari | 
 trāsāmīlitapakṣma bhāsvati lasatpremaprasannaṃ harau 
 kṣīrodotthitayā śriyā vinihitaṃ cakṣṇḍḥ śivāyāstu vaḥ  ||331|| 
 
 
 samudramathanavyagrasurasandohanispṛhāḥ | 
 lagnāḥ kṛṣṇasya vaktrendau pāntu no dṛṣṭayaḥ  ||332|| 
 
 
 umāpatidharasya | 
 
 
 sotsāhaṃ dadhati svayaṃvaramahāraṅge mithaḥ spardhayā 
 nepathyapratipannacittakalanāścaryaṃ surāṇāṃ gaṇe | 
 udyāntyā makarālayāt kamalayā saṃbhāvitaḥ kena 
 cid dṛkpātena virūḍhagūḍhahasitānando hariḥ pātu vaḥ  ||333|| 
 
 
 mahādevasya | 
 
 
 ākhyāte hasitaṃ pitāmaha iti trastaṃ kapālīti ca  
 vyāvṛttaṃ gurur ity asau dahana ity āviṣkṛtā bhīrutā | 
 paulomīpatir ity asūyitam atha vrīḍāvanamraṃ śriyā  
 pāyād vaḥ puruṣottamo’yam iti ca nyastaḥ sa puṣpāñjaliḥ  ||334|| 
 
 
 kṣemeśvarasya | 
 
 
 mugdhe muñca viṣādam atra balabhit kampo gurus tyajyatāṃ 
 sadbhāvaṃ bhaja puṇḍarīkanayane mānyān imān mānaya | 
 lakṣmīṃ śikṣayataḥ svayaṃvaravidhau dhanvantarer vākchalād 
 ity anyapratiṣedham ātmani vidhiṃ śṛṇvan hariḥ pātu vaḥ  ||335|| 
 
 
 
 puṇḍarīkasya | (Sbhv 84 dākṣiṇātyasya kasyāpi, padyā. 384 kasyacit) 
 
 
 68. lakṣmīśṛṅgāraḥ 
 
 
 śāntaṃ śete na śeṣaḥ sthagayati timiraṃ kaustubhīr nāpi bhāsaḥ 
 sāma brahmāpi gītvā mukulitanayano nidrayā dhyāyatīva | 
 lakṣmyā karṇe gaditvā mṛdukam iti harer vrīḍayā hāri hāsyaṃ 
 hasto hastena nīvīvasanavighaṭanād vārito vaḥ punātu  ||336|| 
 
 
 kasyacit | 
 
 
 tiryaktvād abudhaḥ phaṇīmaṇirco’py asyopadhānīkṛtair 
 mandāraiḥ sthagitāṃśavaḥ stanaghanasvedāspadaṃ kaustubhaḥ | 
 nābhīpadmarajo’ndha eva satataṃ vedhā mudhā lajjase 
 lakṣmīm ity avabodhayan nidhuvanārambhe hariḥ pātu vaḥ  ||337|| 
 
 
 gaṇapateḥ | 
 
 
 mithyākaṇḍūtisācīkṛtagalasaraṇir yeṣu jāto garutmān 
 ye nidrāṃ nāṭayadbhiḥ śayanaphaṇiphaṇair lakṣitā na śrutāś ca | 
 ye ca dhyānānubandhacchalamukuladṛśā vedhasā naiva dṛṣṭās 
 te lakṣmīṃ narmayanto nidhuvanavidhayaḥ pāntu vo mādhavasya  ||338 || 
 
 
 
 rājaśekharasya (su.ra. 132) 
 
 
 uttiṣṭhantyā ratānte bharam uragapatau pāṇinaikena kṛtvā 
 dhṛtvā cānyena vāso vigalitakavarībhāram aṃśaṃ vahantyāḥ | 
 bhūyas tatkālakāntidviguṇitasurataprītinā śauriṇā vaḥ 
 śayyām ālambya nītaṃ vapur alasalasadbāhu lakṣmyāḥ punātu  ||339 || 
 
 
 
 vararuceḥ (sa.ka.ā. 2.33, V 165, Vs 1.3; su.ra. 125, Sv 79, śā.pa.
                            135) 
 
 
 kacacibuka kucāgre pāṇiṣu vyāpṛteṣu 
 prathamajaladhiputrīsaṃgame’naṅgadhāmni | 
 grathitaniviḍanīvībandhanirmocanārthaṃ 
 caturadhikakarāśaḥ pātu vaś cakrapāṇiḥ  ||340|| 
 
 
 dākṣiṇātyasya | 
 69. lakṣmīḥ 
 
 
 pravīrahaṭhabhogyāpi 
 jayati śrīr mahāsatī | 
 kṛtsnatrailokyavāsāpi 
 kṛṣṇoraḥsthalaśāyinī  ||341|| 
 
 
 rājaśekharasya | 
 
 
 vidvān akṣaranaṣṭdhīr iti śurcir dharmadhvajīti sthira 
 stabdhaḥ kruddha iti grahīti sudṛḍhaḥ kṣantā laghīyān iti | 
 māyāvīti ca nītiśāstrakuśalo yām antareṇeśvarair 
 gaṇyante guṇino’pi dūṣaṇapadaṃ tasyai namas te śriye  ||342|| 
 
 
 solukasya | 
 
 
 viṣṇuvakṣogṛhe lakṣmīr 
 asti kaustubhadīpike | 
 punātu nivasantī vo 
 dṛḍhadoḥstambhatoraṇe  ||343|| 
 
 
 rājaśekharasya | 
 
 
 jayati śrīmukhaṃ kāntaṃ 
 kaustubhapratibimbitam | 
 candramā manaso jāta 
 iti yad gāyati śrutiḥ  ||344|| 
 
 
 ācāryagopīkasya | 
 
 
 vṛtte sāṅgavivāhamaṅgalavidhau labdhāpi daityadruhaḥ  
 sauhārdaṃ vimanāḥ punātu bhavato lakṣmīḥ smarantī pituḥ | 
 yām āśvāsayatīva sodaratayā pratyagrabimbagraha 
 vyājād aṅgagatām anaṅkuśanijasneho muhuḥ kaustubhaḥ  ||345|| 
 
 
 śaraṇadevasya | 
 
 
 70. lakṣmyupālambhaḥ 
 
 
 kopas teja iti grahaḥ sthitir iti krīḍeti duśceṣṭatā 
 māyā ca vyavahārakauśalam iti svacchatvam ity ajñatā | 
 daurjanyaṃ sphuṭavāditeti dhaninām agre budhair yadvaśād 
 doṣo’pi vyapadiśyate guṇatayā tasyai namo’stu śriye  ||346|| 
 
 
 śālūkasya | 
 
 
 ratnākaras tava pitā sthitir ambujeṣu 
 bhrātā tuṣārakiraṇaḥ patir ādidevaḥ | 
 kenāpareṇa kamale bata śikṣitāsi 
 sāraṅgaśṛṅgakuṭilāni viceṣṭitāni  ||347|| 
 
 
 kasyacit | (su.ra. 1516) 
 
 
 kasmaicit kapaṭāya kaiṭabharipūraḥpīṭhadīrghālayāṃ  
 devi tvāmabhivādya kupyasi na cet tat kiṃcidācakṣmahe | 
 yat te mandiramambujanma kimidaṃ vidyāgṛhaṃ yacca te  
 nīcānnīcataropasarpaṇamapāmetat kimācāryakam  ||348|| 
 
 
 murāreḥ | (Ar 7.43) 
 
 
 asmān mā bhaja kālakūṭabhagini svapne’pi padmālaye  
 vyādhībhūya kadarthayanti bahuśo mātar vikārā ime | 
 yac cakṣur na nirīkṣatecchaviṣayaṃ naivaṃ śṛṇoti śrutiḥ  
 prāṇā eva varaṃ prayānti na punarniryānti vāco bahiḥ  ||349|| 
 
 
 bhavagrāmīṇavāthokasya | 
 
 
 lakṣmi nīcānuraktāsi  
 punar abdhivilaṃ viśa | 
 kva mandara kva te devāḥ 
 kas tvām uttolayiṣyati  ||350|| 
 
 
 kasyacit | 
 
 
 71. sarasvatī 
 
 
 vīṇākvāṇalayollāsi 
 loladaṅgulipallavaḥ | 
 bhāratyāḥ pātu bhūtāni  
 pāṇir lasitakaṅkaṇaḥ  ||351|| 
 
 
 kaṅkaṇasya | 
 
 
 ādityād api nityadīptam amṛtaprasyandi candrād api  
 trailokyābharaṇaṃ maṇer api tamaḥkāṣaṃ hutāśād api | 
 viśvāloki vilocanād api parabrahmasvarūpād api  
 svāntānandanam astu dhāma jagatas toṣāya sārasvatam  ||352|| 
 
 
 baladevasya | 
 
 
 nigūḍhaṃ kutrāpi kvacid api bahir vyaktamadhuraṃ 
 sarasvatyāḥ srotaḥ parimalagabhīraṃ vijayate | 
 atisvāduny antaḥpihitarasaramye yad upari 
 plavante bhūyāṃsaḥ katicid api majjanti nipuṇāḥ  ||353|| 
 
 
 kvacid iva ravir jāḍyacchedi kvacit pracurācira 
 dyutir iva camatkāri kvāpi kṣapākaravan mṛdu | 
 śikhivad anṛju kvāpi kvāpi pradīpavad ujjvalaṃ 
 vijayi kim api jyotiḥ sārasvataṃ tad upāsmahe  ||354|| 
 
 
 apidevasya | 
 
 
 yasyāḥ prasādaparamāṇurasāyanena 
 kalpāntare sukavikīrtiśarīram asti | 
 yā kāmadhenur iva kāmaśatāni dugdhā 
 devī prayacchati namāmi sarasvatīṃ tām  ||355|| 
 
 
 puruṣottamadevasya | 
 
 
 72. praśastacandraḥ 
 
 
 śṛṅgāre sūtradhāraḥ kusumaśaramuner āśramabrahmacārī 
 nārīṇām ādidevas tribhuvanamahito rāgayajñe purodhāḥ | 
 jyotsnāsatraṃ dadhānaḥ puramathanajaṭājūṭakoṭīśayālur 
 devaḥ kṣīrodajanmā jayati kumudinīkāmukaḥ śvetabhānuḥ  ||356|| 
 
 
 vasukalpasya | (su.ra. 897) 
 
 
 kāmāyuṣṭomayajvā puramathanajaṭācakrakaumārabhaktiḥ 
 prāṇāyāmopadeṣṭā sarasiruhavane śarvarīsārvabhaumaḥ | 
 devo jāgarti bhānor bhuvanabharabhṛtaḥ skandhaviśrāmabandhuḥ 
 śṛṅgārādvaitavādī śamitakumudinī maunamudro mṛgāṅkaḥ  ||357|| 
 
 
 murāreḥ | (Ar. 7.62) 
 
 
 kandarpasya jagattrayīvijayinaḥ sāmrājyadīkṣāguruḥ  
 kāntāmānaśiloñchavṛttir akhiladhvāntābhicāre kṛtī | 
 devas tryambakamaulimaṇḍanasarittīrasthalītāpasaḥ  
 śṛṅgārādhvaradīkṣito vijayate rājā dvijānāmayam  ||358|| 
 
 
 viśveśvarasya | 
 
 
 vyomāmbhonidhipuṇḍarīkam amṛtaprādhāradhārāgṛhaṃ 
 śṛṅgāradrumapuṣpam īśvaraśikhālaṅkāramuktāmaṇiḥ | 
 kākākāratamobhibhūtakumudagrāmāya mṛtyuñjayo 
 jīyān manmatharāṣṭrapoṣṭhikamahāśāntidvijaś candramāḥ  ||359|| 
 
 
 umāpatidharasya | 
 
 
 līlāsadmapradīpas tripuravijayinaḥ svarṇadīkelihaṃsaḥ 
 kandarpollāsa sabījaṃ ratirasakalahakleśavicchedacakram | 
 kahlārādvaitabandhus timirajalanidher ucchikho bāḍavāgnir 
 lakṣmyāḥ krīḍāravindaṃ jayati bhujabhuvāṃ vaṃśakandaḥ  ||360|| 
 
 
 śrīmatkeśavasenasya | 
 
 
 73. candrakalā 
 
 
 śyāmāyāḥ karajakṣataṃ ratipater jaitraṃ dhanur bandhakī 
 hṛtkambukakacaś cakorakhuralī sauhṛdyabījāṅkuraḥ | 
 coragrāmagajāṅkuśaḥ parilasanmandākinīrohito 
 dhvāntāmbhastaraṇaikanaur udayate bālaḥ sudhādīdhitiḥ  ||361|| 
 
 
 umāpateḥ | 
 
 
 lekhām anaṅgapuratoraṇakāntibhājam 
 indor vilokaya tanūdari nūtanasya | 
 deśāntarapraṇayinor api yatra yūnor 
 nūnaṃ mithaḥ sakhi milanti vilokitāni  ||362|| 
 
 
 vasukalpasya | (su.ra. 903, rājaśekharasya) 
 
 
 vigāḍhadoṣaṃ timiraṃ nirasyatā 
 krameṇa biddhvāgrakalāśalākayā | 
 cikitsakeneva vilokanakṣamaṃ 
 punar nabhaś cakṣur ivendunā kṛtam  ||363|| 
 
 
 gaṇapateḥ | 
 
 
 prasarattimirasarittarir asatīhṛddārudāruṇakrakacaḥ | 
 smaragṛhakavāṭavighaṭanarājatakuñjīkalā śaśinaḥ  ||364|| 
 
 
 sehnokasya | 
 
 
 caitanyaṃ nabhasaś cakoraramaṇīkarpūrapālī sudhā 
 niryāsadravadohadasya kumudastomasya sandhukṣaṇam | 
 dhvāntottuṅgamataṅgavāraṇasṛṇiḥ śṛṅgārabījāṅkuraḥ 
 paśyodañcati saspṛhaṃ praṇayini prāleyabhānoḥ kalā  ||365|| 
 
 
 indrajyotiṣaḥ | 
 
 
 74. candrabimbaḥ 
 
 
 analasajavāpuṣpotpīḍacchavi prathamaṃ tataḥ 
 samadayavanīgaṇḍacchāyaṃ punar madhupiṅgalam | 
 tad anu ca navasvarṇāmbhojaprabhaṃ śaśinas tata 
 staruṇi tagarākāraṃ bimbaṃ vibhāti nabhastale  ||366|| 
 
 
 kasyacit | (su.ra. 943) 
 
 
 uddarpahūṇataruṇīramaṇopamarda 
 bhugnonnatastananiveśanibhaṃ himāṃśoḥ | 
 bimbaṃ kaṭhoravisakāṇḍakaḍāragaurai 
 rviṣṇoḥ padaṃ prathamam agrakarair vyanakti  ||367|| 
 
 
 aparājitarakṣitasya | (su.ra. 924) 
 
 
 sphuṭakokanadāruṇaṃ purastād 
 atha jāmbūnadapatrapiñjarābham | 
 kramalaṅghitamugdhabhāvam indoḥ 
 sphaṭikacchedanibhaṃ vibhāti bimbam  ||368|| 
 
 
 bhagīrathasya | (su.ra. 941) 
 
 
 karamūlabaddhapannagaviṣāgnidhūmahatamadhyam | 
 aiśānam iva kapālaṃ sphuṭalakṣma sphurati śaśibimbam  ||369|| 
 
 
 kasyacit | (su.ra. 950, Jh 7.17) 
 
 
 madhyeyāmini pārvaṇāmṛtarucer bimbaṃ sphuraccandrikā 
 tatprāntaṃ parito visārikiraṇaśreṇī śalākāvali | 
 tārāgranthivisaṃṣṭhulaṃ sthalam iva jyotsnāsphuradvāsasā  
 saṃvītaṃ sukham adhyaśeta jagatī suvyaktam ālokyate  ||370|| 
 
 
 aṃśudharasya |  
 
 
 75. prauḍhacandraḥ 
 
 
 etattarkaya kairavaklamahare śṛṅgāradīkṣāgurau 
 dikkāntāmukure cakorasuhṛdi prauḍhe tuṣāratviṣi | 
 karpūraiḥ kim apūri kiṃ malayajair ālepi kiṃ pāradair 
 akṣāli sphaṭikopalaiḥ kim aghaṭi dyāvāpṛthivyor vapuḥ  ||371|| 
 
 
 vasukalpasya | (śā.pa. 3639, su.ra. 900) 
 
 
 janānandaś candro bhavatu na kathaṃ nāma sukṛtī 
 prayātovasthābhis tisṛbhir api yaḥ koṭim iyatīm | 
 bhruvor līlāṃ bālaḥ śiryam alikapaṭṭasya taruṇo 
 mukhendoḥ sarvasvaṃ harati hariṇākṣyāḥ pariṇataḥ  ||374|| 
 
 
 murāreḥ | (su.ra. 425, sū.mu. 53.33) 
 
 
 niryāsaiḥ karapatrapīḍanavaśān niryadbhir indūpalān 
 mānagranthibhir aśrameṇa kaṭhinais truṭyadbhir eṇīdṛśām | 
 devo’yaṃ paripaṣṭacakrahṛdayād utsarpibhiḥ pāvakair 
 vyaktāhaṃkṛtir abhyudeti tamasāṃ mārāṅkamallaḥ śaśī  ||375|| 
 
 
 76. sakiraṇacandraḥ 
 
 
 adyāpi stanaśailadurgaviṣame kiṃ māninīnāṃ hṛdi  
 sthātuṃ vāñchati māna eṣa jhagiti krodhād ivālohitaḥ | 
 udyaddūrataraprasāritakaraḥ karṣaty asau tatkṣaṇāt  
 phullatkairavakośaniḥsaradaliśreṇīkṛpāṇaṃ śaśī  ||376|| 
 
 
 vasukalpasya | (Mn 2.41, su.ra. 921, śā.pa. 3636, sā.da. under 7.4, Kp
                            237) 
 
 
 sadyaḥ kuṅkumapaṅkapicchilam iva vyomāṅgaṇaṃ kalpayan 
 paśyairāvatakāntadantamusalacchedopameyākṛtiḥ | 
 udgacchaty ayam acchamauktikamaṇiprālambalambaiḥ karair 
 mugdhānāṃ smaralekhavācanakalākelipradīpaḥ śaśī  ||377|| 
 
 
 rājaśekharasya | (su.ra. 908) 
 
 
 salīlaṃ limpadbhir dhavaladhavalair ambaratalaṃ 
 karaughaiḥ kahlāraprasavanavakarmasthapatibhiḥ | 
 cakorastomānām amṛtaghṛtakulyām upanayann 
 ayaṃ devaḥ prācīm avatarati tārāpraivṛḍhaḥ  ||378|| 
 
 
 hareḥ | 
 
 
 gorocanārucakabhaṅgapiśaṅgtāṅgas 
 tārāpatir masṛṇam ākramate krameṇa | 
 gobhir navīnabisatantuvitānagaurair 
 āḍhyambhaviṣṇur ayam ambaram āvṛṇoti  ||379|| 
 
 
 kasyacit | (su.ra. 945) 
 
 
 rasātalasthānavisāriṇīṃ haran 
 prabhāṃ mṛṇālīm iva dhautakardamām | 
 samutpapātārdratanūruhaḥ śanair 
 udanvato haṃsa iva kṣapākaraḥ  ||380|| 
 
 
 bhṛṅgasvāminaḥ | 
 
 
 77. candraraśmiḥ 
 
 
 ye pūrvaṃ yavaśūkasūcisuhṛdo ye ketakāgracchada 
 cchāyādhāmabhṛto mṛṇālalatikā lāvaṇyabhājaś ca ye | 
 ye dhārāmbuviḍambinaḥ kṣaṇam atho ye tārahāraśriyas 
 te’mī sphāṭikadaṇḍaḍambararuco jātāḥ sudhāṃśoḥ karāḥ  ||381|| 
 
 
 rājaśekharasya | (vi.śā.bha. 3.10, su.ra. 953) 
 
 
 kapāle mārjāraḥ paya iti karān leḍhi śaśinaḥ  
 tarucchidraprotān bisam iti karī saṃkalayati | 
 ratānte talpasthān harati vanitāpy aṃśukam iti  
 prabhāmattaś candro jagad idam aho vihvalayati  ||382|| 
 
 
 tasyaiva | (Kp 546, Sv. 1994, sa.ka.ā. 3.114, su.ra. 905) 
 
 
 nidrānandakarīr nitāntadhavalā āmodinīr apy amūḥ 
 pīyūṣaṃ madhu varṣatīr api tamobhṛṅgān nirākurvatīḥ | 
 ākāśadrumamañjarīr iva vidhor bhāsaḥ kakupkāminī 
 līlottaṃsarucaḥ karoti niyataṃ bāṇān prasūnāyudhaḥ  ||383|| 
 
 
 surabheḥ | 
 
 
 etair jahnusutājalair ayamunābhinnair alagnāñjanair  
 nārīṇāṃ nayanair akardamalavāliptair mṛṇālāṅkuraiḥ | 
 hārair asphuradindranīlataralaiḥ kundair alīnālibhir  
 velladbhir bhuvanaṃ vibhūṣitam idaṃ śītadyuter aṃśubhiḥ  ||384|| 
 
 
 tasyaiva | 
 
 
 hāraśrīsuhṛdo rathāṅgaramaṇīsaṃnyāsapuṇyāpagā 
 vandībhūtamadhuvratābjakalikākārākavāṭārgalāḥ | 
 unmīlanti cakoradaivatasudhāpūrṇāhutīnāṃ sruvo 
 vyomāntaḥparimāṇasūtrasaralās tās tā himāṃśoḥ kalāḥ  ||385|| 
 
 
 abhinandasya | 
 78. jyotsnā 
 
 
 śītāṃśuḥ śaśikāntanirmalaśilā tasyāṃ prasuptaḥ sukhaṃ 
 jagdhvā dhvāntatṛṇāṅkurān mṛgaśiśuḥ khaṇḍendranīlatviṣaḥ | 
 nidrāmudritalocanālasatayā romanthaphenacchaṭāṃ 
 rodaḥkandarapūraṇāya tanute jyotsnācchalenāmunā  ||386|| 
 
 
 kāpālikasya | 
 
 
 saṃpraty ākramate purandarapurīkāsārakahlāriṇī 
 koṣoddhāṭanakuñjikāḥ prakaṭayann ārambhataḥ kaumudīḥ | 
 paurastyādritaṭīkuṭumbi mṛgayuvyāpāritāstravyadha 
 vyaṅgakroḍakuraṅgasaṅgaladasṛksaṃsargaśoṇaḥ śaśī  ||387|| 
 
 
 apidevasya | 
 
 
 karpūradravaśīkarotkaramahānīhāramagnām iva  
 pratyagrāmṛtaphenapaṅkapaṭalīlepopadigdhām iva | 
 svacchaikasphaṭikāśmaveśmajaṭharakṣiptām iva kṣmām imāṃ  
 kurvan pārvaṇaśarvarīpatir asāv uddāma vidyotate  ||388|| 
 
 
 parameśvarasya | (su.ra. 937) 
 
 
 sadyaḥpāṭitaketakodaradalaśreṇīśriyaṃ bibhratī 
 yeyaṃ mauktikadāmagumphanavidhau yogyacchaviḥ prāg abhūt | 
 unmeyākalaśībhir añjalipuṭair grāhyā mṛṇālāṅkuraiḥ 
 pātavyā ca śaśinyamugdhavibhave sā vartate candrikā  ||389|| 
 
 
 rājaśekharasya | (śā.pa. 3638, sū.mu. 72.15, su.ra. 952) 
 
 
 kṣīrodāmbhasi majjatīva divasavyāpārakhinnaṃ jagat 
 tat kṣobhāj jalabudbudā iva bhavanty ālohitās tārakāḥ | 
 candraḥ kṣīram iva kṣaraty avirataṃ dhārāsahasrotkarair 
 udgrīvais tṛṣitair ivādya kumudair jyotsnāpayaḥ pīyate  ||390|| 
 
 
 vikramādityacaṇḍālavidyākālidāsānām | (su.ra. 927) 
 
 
 79. kalaṅkaḥ 
 
 
 mahānīlaśyāmaṃ narakaripuvakṣo viyad idaṃ 
 tatāṃśuśreṇīkas tuhinakiraṇaḥ kaustubhamaṇiḥ | 
 kalaṅko’py etasya pramukhanivasattoyādhisutā 
 stanāsaṅgasphūrjanmadalikhitapatrapratikṛtiḥ  ||391|| 
 
 
 surabheḥ | 
 
 
 kiradvārāṃ dhārā iva kiraṇadhārāḥ pratidiśaṃ 
 tuṣārāṃśor bimbaṃ maṇighaṭitadhārāgṛham iva | 
 ihāyaṃ kastūrīhariṇamadapaṅkāṅkitatanuḥ 
 kalaṅkavyājena prativasati kandarpanṛpatiḥ  ||392|| 
 
 
 pratinandasya | 
 
 
 śeṣasyāher vrajati tulanāṃ maṇḍalībhūtamūrter 
 induḥ kundastavakaviśadaḥ pārvaṇo’yaṃ yathaiva | 
 vyomābhodhau sajalajaladaśyāmarocis tathoccair 
 aṅkaḥ śaṅkām ayam api hares tatra suptasya dhatte  ||393|| 
 
 
 rājaśekharasya | 
 
 
 sphaṭikālavālalakṣmīṃ pravahati śaśibimbam ambarodyāne | 
 kiraṇajalasiktalāñchanabālatamālaikaviṭapasya  ||394|| 
 
 
 tasyaiva | (su.ra. 928) 
 
 
 yathāyaṃ bhāty aṃśūn diśi diśi kiran kundaviśadān 
 śaśāṅkaḥ kāśmīrīkucakalaśaśalāvaṇyaghaṭitaḥ | 
 tathāyaṃ kastūrīmasilikhitamudrāmatitulāṃ 
 navāmbhodacchedacchavir api samārohati mṛgaḥ  ||395|| 
 
 
 śarvasya | (su.ra. 939) 
 80. satamaś candraḥ  
 
 
 prathamam aruṇacchāyas tāvat tataḥ kanakaprabhas 
 tad anu virahottāmyattanvīkapolataladyutiḥ | 
 prabhavati tato dhvāntadhvaṃsakṣamaḥ kṣaṇadāmukhe 
 sarasabisinīkandacchedacchavir mṛgalāñchanaḥ  ||396|| 
 
 
 rājaśekharasya | (Kp 139, Sv 2004, sū.mu. 72.4, su.ra. 926) 
 
 
 niḥsasāra karaghātavidīrṇa 
 dhvāntadantirudhirāruṇamūrtiḥ | 
 keśarīva kaṭakād udayādrer 
 aṅkalīnahariṇo hariṇāṅkaḥ  ||397|| 
 
 
 bhavabhūteḥ | 
 
 
 pratyagraprasare tamisrapaṭale bimbaikamātrodayā 
 rambhe śītarucāvakīrṇakiraṇe ramyo’yam ekaḥ kṣaṇaḥ | 
 yasmin nīlanicolakena pihitaṃ kṛtvā tadekāntataḥ  
 sindūrāruṇacakramudritam iva trailokyam ālokyate  ||398|| 
 
 
 kasyacit | 
 
 
 atha jagad avagāḍhaṃ vāsarāntāpacārāt  
 timirapaṭalavṛddhāv apratīkārasattvam | 
 śaśibhiṣaganupūrvaṃ śītahasto’bhiṣajyann  
 adhikaviśadavaktraḥ svairabhāvaṃ cakāra  ||399|| 
 
 
 kasyacit | 
 
 
 ya eṣa pratyūṣe raviśavaram ālokya purato 
 nabhaḥpārāvāraṃ nyaviśata bhayād induśapharaḥ | 
 sa sāyaṃ niḥśaṅkaṃ caṭulataratārārbhakaśataiś 
 caran mandaṃ mandaṃ timirajalanīlīm udayate  ||400|| 
 
 
 vaidyagadādharasya | 
 
 
 81. satāraś candraḥ  
 
 
 mṛgendrasyeva candrasya mayūkhair nakharair iva | 
 pāṭitadhvāntamātaṅgamuktābhā bhānti tārakāḥ  ||401|| 
 
 
 abhinandasya | (su.ra. 948) 
 
 
 tārāstokatamisradhūmapaṭalīvyāpārasandhyānana 
 jvālālīḍhanabhaḥkapālavicalallājaśriyaṃ bibhrati | 
 kiṃ cāyaṃ rajanīpatiḥ pariṇataprāgbhāratāladravo 
 nmiśraṃ cikkaṇapiṇḍamaṇḍakalasallāvaṇyam ārohati  ||402|| 
 
 
 kasyacit | 
 
 
 udayagirisaudhaśikhare tārācayacitritāmbaravitāne | 
 siṃhāsanam iva nihitaṃ candraḥ kandarpabhūpasya  ||403|| 
 
 
 kasyacit | 
 
 
 tārākorakarājibhāji gaganodyāne tamomakṣikāḥ 
 sandhyāpallavapātinīḥ kavalayann ekāntatas tarkaya | 
 etasminn udayāntaparvatatarudvandvāntarāle tatai 
 retair bhāti gabhastitantupaṭalaiḥ śvetorṇanābhaḥ śaśī  ||404|| 
 
 
 hareḥ | (su.ra. 956) 
 
 
 ayam udayamahīdhradhāturāgai 
 raruṇakarāruṇitāmbarābhirāmaḥ | 
 vitarasi na dṛśau kṛśāṅgi tārā 
 miva divi vanditum indur abhyupaiti  ||405|| 
 
 
 haridattasya | 
 
 
 82. kṣaradamṛtaś candraḥ 
 
 
 śaśinam asūta prācī nṛtyati madano hasanti kakubho’pi | 
 kumudarajaḥpaṭavāsaṃ vikirati gaganāÌgane pavanaḥ  ||406|| 
 
 
 dharmakīrteḥ | (su.ra. 919) 
 
 
 tathā paurastyāyāṃ diśi kumudakedārakalikā 
 kapāṭaghnīm induḥ kiraṇalaharīm ullalayati | 
 samantād unmīladbahujalabinduvyatikarai 
 ryathā puñjāyante pratiguṇakameṇāṅkamaṇayaḥ  ||407|| 
 
 
 murāreḥ | (Ar 2.78, su.ra. 915) 
 
 
 sa śrīkaṇṭhakirīṭakuṭṭimapariṣkārapradīpāṅkuro 
 devaḥ kairavabandhur andhatamasaprāgbhārakukṣimbhariḥ | 
 saṃskartā nijakāntamauktikamaṇiśreṇībhir eṇīdṛśāṃ 
 gīrvāṇādhipateḥ sudhārasavatī paurogavaḥ prodagāt  ||408|| 
 
 
 tasyaiva | (Ar. 7.61) 
 
 
 āmodaṃ kumudākareṣu vipadaṃ padmeṣu kālānalaṃ 
 pañceṣor viśikheṣu sāndraśiśirakṣāraṃ śaśigrāvasu | 
 mlāniṃ mānavatīmukheṣu vinayaṃ cetaḥsu vāmabhruvāṃ 
 vṛddhiṃ vārdhiṣu nikṣipann udayate devas tamīkāmukaḥ  ||409|| 
 
 
 śaṅkaradevasya | 
 
 
 saurātapavirahajvalalaṅghitagātrīṃ kumudvatīṃ nibhṛtaḥ | 
 saṃraktaḥ paripaśyan vidhur ayam ayate prasādayitum  ||410|| 
 
 
 kasyacit | 
 
 
 83. bhāsaḥ 
 
 
 kahlārasparśagarbhaiḥ śiśiraparicayāt kāntimadbhiḥ karāgrai 
 ścandreṇāliṅgitāyās timiranivasane sraṃsamāne rajanyāḥ | 
 anyonyālokanībhiḥ paricayajanitapremanisyandinībhi 
 rdūrārūḍhe pramode hasitam iva parispaṣṭam āśāsakhībhiḥ  ||411|| 
 
 
 pāṇineḥ | (su.ra. 920) 
 
 
 upoḍharāgeṇa vilolatārakaṃ 
 tathā gṛhītaṃ śaśinā niśāmukham | 
 yathā samastaṃ timirāṃśukaṃ tathā 
 puro’pi mohād galitaṃ na lakṣitam  ||412|| 
 
 
 tasyaiva | (Sv 1969, śā.pa. 3634) 
 
 
 yātasyāstam anantaraṃ dinakṛto veśena rāgānvitaḥ 
 svairaṃ śītakaraḥ karaṃ kamalinīm āliṅgituṃ yojayan | 
 śītasparśam avāpya samprati tathā gupte mukhāmbhoruhe 
 hāseneva kumudvatīvanitayā vailakṣyapāṇḍūkṛtaḥ  ||413|| 
 
 
 vasukalpasya | (su.ra. 922, Mn 2.42) 
 
 
 prācīm añcati yāminīm anūnayaty āśāḥ samālambate 
 dyām āliṅgati sevate kumudinīṃ snigdho’timugdhaiḥ karaiḥ | 
 bahvīṣu pratipannamanmatharasaṃ kurvan manaḥ kāminā 
 mindur vandyakaraḥ sa eṣa bhuvanānandaḥ parispandate  ||414|| 
 
 
 kasyacit | 
 
 
 kalādhāro vakraḥ sphuradadhararāgo navatanu 
 rgalanmānāveśās taruṇaramaṇīr nāgara iva | 
 ghanaśroṇībimbe nayanamukule cādharadale 
 kapole grīvāyāṃ kucakalaśayoś cumbati śaśī  ||415|| 
 
 
 śrīkaṇṭhasya | (su.ra. 901) 
 84. miśrakacandraḥ 
 
 
 utpallava iva kiraṇaiḥ kusumita iva tārakābhir ayam induḥ | 
 udayaty udayataṭānte suratarur iva śītalacchāyaḥ  ||416|| 
 
 
 janakasya | 
 
 
 yātrāyām iva dattapūrṇakalaśaḥ kandarparājñaḥ śaśī 
 tatrāyaṃ sahakārapallavatulām aṅkaḥ samārohati | 
 jyotsnālepanapaṅkapūritam iva vyomāṅgaṇaṃ sarvataḥ 
 kṣiptā maṅgalalājamuṣṭaya iva bhrājiṣṇavas tārakāḥ  ||417|| 
 
 
 kasyacit | 
 
 
 gaganatalataḍāgaprāntasīmni pradoṣa 
 prabalataravarāhotkhanyamānaś cakāsti | 
 parikalitakalaṅkastokapaṅkānulepo 
 nijakiraṇamṛṇālīmūlakando’yam induḥ  ||418|| 
 
 
 parameśvarasya | (su.ra. 932) 
 
 
 citācakraṃ candraḥ kusumadhanuṣo dagdhavapuṣaḥ 
 kalaṅkas tasyāyaṃ vahati malināṅgāratulanām | 
 athaitasya jyotir daradalitakarpūradhavalaṃ 
 marudbhir bhasmeva prasarati vikīrṇaṃ diśi diśi  ||419|| 
 
 
 rājaśekharasya | (su.ra. 907) 
 
 
 athoddāmair indoḥ sarasavisadaṇḍadyutidharai 
 rmayūkhair vikrāntaṃ sapadi paritaḥ pītatimiraiḥ | 
 dinaṃmanyā rātriś cakitacakitaṃ kauśikakulaṃ 
 praphullaṃ nidrāṇaiḥ katham api yathāmbhoruhavanaiḥ  ||420|| 
 
 
 yogeśvarasya | (su.ra. 923) 
 
 
 85. bahurūpakacandraḥ 
 
 
 ekaḥ saṃprati pākaśāsanapurīpīyūṣasattrī puraḥ  
 pārakyaṃ tamasām asau kumudinīcaitanyacintāmaṇiḥ | 
 mānoccāṭanakārmaṇaṃ mṛgadṛśāṃ devo nabho’mbhonidhau  
 paśyodañcati pañcabāṇavaṇijo yātrāvahitraṃ śaśī  ||423|| 
 
 
 hareḥ | 
 
 
 amṛtam ayam anaṅgakṣmāruhasyālavālaṃ  
 mṛtadivasakapālaṃ kālakāpālikasya | 
 jayati makaraketoḥ śāṇacakraṃ śarāṇām  
 amarapurapurandhrīdarpaṇaḥ śvetabhānuḥ  ||424|| 
 
 
 tripurāreḥ | 
 
 
 krīḍākarpūradīpas tridaśamṛgadṛśāṃ kāmasāmrājyalakṣī 
 protkṣiptaikātapatraṃ śramaśamanacalaccāmaraṃ kāminīnām | 
 kastūrīpaṅkamudrāṅkitamadanavadhūmugdhagaṇḍopadhānaṃ 
 dvīpaṃ vyomāmburāśeḥ sphurati surapurīkelihaṃsaḥ sudhāṃśuḥ  ||425|| 
 
 
 86. astamayaḥ 
 
 
 yathaivaiṣa śrīmāṃś caramagirivaprāntajaladhau 
 sudhāsūtiś cetaḥ kanakakamalāśaṅki kurute | 
 tathāyaṃ lāvaṇyaprasaramakarandadravatṛṣā 
 patadbhṛṅgaśreṇiśriyam api kalaṅkaḥ kalayati  ||426|| 
 
 
 kasyacit | (su.ra. 940) 
 
 
 kṛtapādanigūhanovasīda 
 nnadhikaśyāmakalaṅkapaṅkalekhaḥ | 
 gaganodadhipaścimāntalagno 
 vidhur uttāna ivāsti kūrmarājaḥ  ||427|| 
 
 
 śatānandasya | (su.ra. 978) 
 
 
 muṣitamuṣitālokās tārās tuṣārakaṇatviṣaḥ  
 savitur api ca prācīmūle milanti marīcayaḥ | 
 śrayati śithilacchāyābhogas taṭīm aparāmbudher 
 jaraṭhalavalīlāvaṇyācchacchavir mṛgalāñchanaḥ  ||428|| 
 
 
 śarvasya | (su.ra. 973) 
 
 
 luṭhaty aparavāridhau kamalanirviśeṣaḥ śaśī 
 prarūḍham udayācale culukamātram uṣṇaṃ mahaḥ | 
 kṣaṇaṃ gaganavedikām idam anaṅkuśaṃ gāhate 
 kalindagirikanyakātaṭamālanīlaṃ tamaḥ  ||429|| 
 
 
 sihlaṇasya | (sū.mu. 82.20) 
 
 
 svasthānād avanībhujeva patitaṃ doṣākareṇendunā 
 tārābhir viralāyitaṃ prakṛtibhis tasyeva nirdhāmabhiḥ | 
 niḥśrīkaiḥ kumudākarair mukulitaṃ tasyāvarodhair iva 
 pradhvastaṃ timirotkaraiḥ parijanais tasyaiva duścāribhiḥ  ||430|| 
 
 
 lakṣmīdharasya | 
 87. uccāvacacandraḥ 
 
 
 nepathyaṃ bhūtabhartus tridaśapariṣadāṃ jīvanaṃ yāminīnām 
 uttaṃsaḥ pāṃsulānāṃ kularipur amṛtasrotasām ādiśailaḥ | 
 ātaṅkaḥ paṅkajānāṃ jayati ratikalāketanaṃ mīnaketoḥ 
 sindhūnām ekabandhuḥ kumudasamudayānandakando’yam induḥ  ||431|| 
 
 
 śaraṇasya | 
 
 
 jyotsnāmugdhavadhūvilāsabhavanaṃ pīyūṣavīcisaraḥ 
 kṣīrābdher navanītakūṭam avanītāpārtitoyopalaḥ | 
 yāminyās tilakaḥ kalā mṛgadṛśāṃ premavrataikāśramaḥ 
 krāmaty eṣa cakorayācakamahaḥkarpūravarṣaḥ śaśī  ||432|| 
 
 
 (su.ra. 955) 
 
 
 prācīgaṇḍasthalamalayajasthāsake kāminīnām 
 antaryāmiṇy amṛtakiraṇe vairiṇi svairiṇīnām | 
 jyotsnājālaṃ vikirati muhuś candrakāntapraṇālīr 
 ācāmanti priyasahacarīcāṭukārāś cakorāḥ  ||433|| 
 
 
 hareḥ | 
 
 
 tamobhir dikkālair viyad iva vilaṅghya kva nu gataṃ 
 gatā drāṅmudrāpi kva nu kumudakoṣasya sarasaḥ | 
 kva dhairyaṃ tac cābdher viditam udayādreḥ parisara 
 sthalīmadhyāsīne śaśini jagad apy ākulam idam  ||434|| 
 
 
 aparājitarakṣitasya | (su.ra. 925) 
 
 
 ṛkṣair vṛto haripade nivasan samīra 
 santānaśaityajanakaḥ kumudapramodī | 
 nighnan niśācaratamaḥ pṛthunīlalakṣmā 
 tārāpatiḥ sphurati citram anaṅgado’yam  ||435|| 
 
 
 surabheḥ | 
 88. vātaḥ 
 
 
 majjann ambhasi puṣpadhūliṣu luṭhann ākampayan bhūruha 
 śreṇīr unmadakokilāvalir avairābaddhakolāhalaḥ | 
 adhvanyān hṛdi tāḍayan puravadhūvāsāṃsi visraṃsayan 
 svacchandaṃ bhramati smarāvanipater unmattako mārutaḥ  ||436|| 
 
 
 kasyacit | 
 
 
 alīnāṃ mālābhir viracitajaṭābhāramahimā 
 parāgaiḥ puṣpāṇām uparacitabhasmavyatikaraḥ | 
 vanānām ābhoge kusumavati puṣpoccayaparo 
 marun mandaṃ mandaṃ vicarati parivrājaka iva  ||437|| 
 
 
 vīryamitrasya | (su.ra. 1134) 
 
 
 suratasamarasvedacchedaprado daladambuja 
 vrajaparimalasparśaṃ varṣann asau śvasanaḥ śanaiḥ | 
 prasarati pikatroṭitruṭyadrasālanavāṅkura 
 dravanavapariṣvaṅgaiḥ śītaḥ kuraṅgavadhūdṛśām  ||438|| 
 
 
 kasyacit | 
 
 
 pramadavipinavāpīsambhṛtāmbhojarāji 
 prakaṭitamakarandagrāhiṇo’mī samīrāḥ | 
 abhinavamadabhājāṃ kāminīnāṃ kapole 
 suratasamarakhedasvedam unmūlayanti  ||439|| 
 
 
 gadādharanāthasya | 
 
 
 ete pallīparivṛḍhavadhūprauḍhakandarpakeli 
 kliśyatpītastanaparisarasvedasampadvipakṣāḥ | 
 vānti svairaṃ sarasi sarasi kroḍadaṃṣṭrāvimarda 
 truṭyadgundrāparimalaguṇagrāhiṇo gandhavāhāḥ  ||440|| 
 
 
 kasyacit | (su.ra. 1141) 
 
 
 89. dakṣiṇavātaḥ 
 
 
 cumbann ānanam āluṭhan stanataṭīm āndolayan kuntalaṃ 
 vyasyann aṃśukapallavaṃ manasijakrīḍāṃ samullāsayan | 
 aṅgaṃ vihvalayan mano vikalayan mānaṃ samunmūlayan 
 nārīṇāṃ malayānilaḥ priya iva pratyaṅgam āliṅgati  ||441|| 
 
 
 vinayadevasya | (su.ra. 1133) 
 
 
 ete me malayādrikandarajuṣas tacchākhiśākhāvalī 
 līlātāṇḍavasampradānaguravaś cetobhuvo bāndhavāḥ | 
 cūtonmattamadhuvratapraṇayinīhuṅkārajhaṅkāriṇo 
 hā kaṣṭaṃ prasaranti pānthayuvatijīvadruho vāyavaḥ  ||442|| 
 
 
 śrīpateḥ | 
 
 
 andhrīnīrandhrapīnastanataṭaluṭhanāyāsamandapracārā 
 ścārūnnullāsayanto draviḍavaravadhūhāradhammillabhārān | 
 jighrantaḥ siṃhalīnāṃ mukhakamalavanaṃ keralīnāṃ kapolaṃ 
 cumbanto vānti mandaṃ malayaparimalā vāyavo dākṣiṇātyāḥ  ||443|| 
 
 
 kasyacit | (su.ra. 1126) 
 
 
 ye dolākelikārāḥ kim api mṛgadṛśāṃ manyutantucchido ye 
 sadyaḥ śṛṅgāradīkṣāvyatikaraguravo ye ca lokatraye’pi | 
 te kaṇṭhe loṭhayantaḥ parabhṛtavayasāṃ pañcamaṃ rāgarājaṃ 
 vānti svairaṃ samīrāḥ smaravijayamahāsākṣiṇo dākṣiṇātyāḥ  ||444|| 
 
 
 rājaśekharasya | (vi.śā.bha. 1.27, śā.pa. 3816, sū.mu. 59.29, su.ra.
                            1145) 
 
 
 svairaṃ svairaṃ draviḍalalanāgaṇḍapīṭhaṃ spṛśantaḥ 
 karṇāṭīnām aṭanakuṭilāḥ kuntalāvartaneṣu | 
 vyādhunvanto bakulalavalīnāgapuṃnāgavallī 
 rlopāmudrādayitakukubho mārutāḥ saṃcaranti  ||445|| 
 
 
 kasyacit | 
 90. nadīvātaḥ 
 pratitaṭini taraṅgān mandam āndolayanta 
 staruṇakaruṇamallīphullam ullāsayantaḥ | 
 iha hi navavasante vānti sīmantinīnāṃ 
 suratasamarakhedacchedadhīrāḥ samīrāḥ  ||446|| 
 
 
 kasyacit | 
 
 
 dhunānaḥ kāverīparisarabhuvaś campakatarū 
 nmarun mandaṃ kundaprakaramakarandān avakiran | 
 priyapremāvarṣacyutaracanam āmūlasaralaṃ 
 lalāṭe lāṭīnāṃ luṭhitam alakaṃ tāṇḍavayati  ||447|| 
 
 
 acalasya | (su.ra. 1129) 
 
 
 revānirjharavāribinduśiśiraḥ preyānivāyaṃ sakhe 
 vātaḥ phullalavaṅgasaṅgamavaśān mandaḥ kuraṅgīdṛśām | 
 vaktraṃ cumbati vepathuṃ janayati prodghāṭayaty aṃśukaṃ 
 śītkāraṃ tanute tanīti pulakaṃ keśāntam ākarṣati  ||448|| 
 
 
 kasyacit | 
 
 
 vahati malayaśailopāntaviśrāntavallī 
 navakisalayabhaṅgakṣīrasaurabhyabandhuḥ | 
 rahasi paricito’yaṃ pāṇḍyasīmantinīnāṃ 
 darataralitarevātīranīrasamīraḥ  ||449|| 
 
 
 umāpatidharasya | 
 
 
 udañcatkāverīlahariṣu pariṣvaṅgaraṅge luṭhantaḥ 
 kuhūkaṇṭhīkaṇṭhīravaravalavatrāsitaproṣitebhāḥ | 
 amī caitre maitrāvaruṇi taruṇīkelikaṅkellimallī 
 caladvallīhallīsakasurabhayaś caṇḍi cañcanti vātāḥ  ||450|| 
 
 
 rākṣasasya | (śā.pa. 3810) 
 
 
 91. samudravātaḥ  
 
 
 vahati jaladhikūle bālatāmbūlavallī 
 calanavidhividagdhaḥ sāndranīhārasārdraḥ | 
 gaganacarapurandhrīdantanirbhinnavanya 
 kramukaphalakaṣāyāmodasaumyaḥ samīraḥ  ||451|| 
 
 
 dakṣasya | 
 
 
 lavaṇajaladhivelāśīkarāsāravarṣī 
 suratarabhasakhinnadrāviḍībhuktamuktaḥ | 
 vahati malayaśailāraṇyadolāvilāsī 
 taruṇakaruṇamallīgandhabandhuḥ samīraḥ  ||452|| 
 
 
 dharmapālasya | 
 
 
 ye kallolaiś ciram anugatā dakṣiṇasyāmburāśeḥ  
 pītocchiṣṭās tad anu malaye bhogibhiś candanasthaiḥ | 
 antarbhrāntāḥ pratikisalayaṃ puṣpitānāṃ latānāṃ 
 samprāptās te virahaśikhino gandhavāhāḥ sahāyāḥ  ||453|| 
 
 
 amarasiṃhasya | 
 
 
 mandāndolitadakṣiṇārṇavacalatkallolalīlālasa 
 tkarṇāṭīratakelilolasumanomālāsamullāsinaḥ | 
 vātāḥ keralakāminīkucataṭe lāṭīlalāṭe muhuḥ  
 khelanto vikiranti mālavavadhūdhammillamallīsrajaḥ  ||454|| 
 
 
 kasyacit | 
 
 
 lāvaṇyaiś cakrapāṇeḥ kṣaṇadhṛtagatayaḥ prāṃśubhiś candrakānta 
 prāsādair dvārakāyāṃ taralitacaramāmbhodhitīrāḥ samīrāḥ | 
 sevante nityamādyatkarikaṭhinakarāsphālakālaprabuddha 
 krudhyatpañcānanogradhvanibharavigalaccaṇḍahuṅkāragarbhāḥ  ||455|| 
 
 
 kasyacit | 
 92. prābhātikavātaḥ 
 
 
 ayam uṣasi vinidradrāviḍīpīnatuṅga 
 stanaparisarasāndrasvedavindūpamardī | 
 srutamalayajavṛkṣakṣīrasaurabhyasabhyo 
 vahati sakhi bhujaṅgībhuktaśesaḥ samīraḥ  ||456|| 
 
 
 kasyacit | (su.ra. 1144) 
 
 
 prabhāte sannaddhastanitatanimānaṃ jaladharaṃ 
 spṛśantaḥ sarvatra sphuṭitataramallīsurabhayaḥ | 
 amī mandaṃ mandaṃ suratasamaraśrāntataruṇī 
 lalāṭasvedāmbhaḥkaṇaparimuṣo vānti marutaḥ  ||457|| 
 
 
 acalasya | (su.ra. 1139) 
 
 
 rajanikaramayūkhonnidranīlotpalālī 
 parimalabahugandho badhuras tatparāgaiḥ | 
 kavalitaratikhedasvedabindur niśānte 
 pulakayati tuṣārāsāravarṣī samīraḥ  ||458|| 
 
 
 sarasiruhasya |  
 
 
 rāmāṇāṃ ramaṇīyavaktraśaśinaḥ svedodabindupluto 
 vyālolālakavallarīṃ pracalayan dhunvan nitambāmbaram | 
 prātar vāti madhau prakāmavikasadrājīvarājīrajo 
 jālāmodamanoharo ratirasaglāniṃ haranmārutaḥ  ||459||  amarukasya | 
 
 
 (amaru 58; śā.pa. 3732, sū.mu. 83.1) 
 
 
 stanaparisarabhāge dūram āvartamānāḥ 
 śritatanimani madhye kiñcid eva skhalantaḥ | 
 vavur atanunitambābhogaruddhā vadhūnāṃ 
 nidhuvanarasakhedacchedinaḥ kalyavātāḥ  ||460|| 
 
 
 ratnākarasya | (Sv 2167, śā.pa. 3730) 
 
 
 93. madanaḥ 
 
 
 sudhāsūter bandhur madhusahacaraḥ pañcamaruci 
 diśaṃllīlā bahvīḥ kuvalayadṛśāṃ narmaṇi guruḥ | 
 sa devaḥ śṛṅgārī hṛdayavasatiḥ pañcaviśikhaḥ  
 sadā svādūn kurvan madhumadavikārān vijayate  ||461|| 
 
 
 rājaśekharasya | 
 
 
 antarbahis trijagatīrasabhāvavidvān 
 yo nartayaty akhiladehabhṛtāṃ kulāni | 
 kṣemaṃ dadātu bhagavān paramādidevaḥ 
 śṛṅgāranāṭakamahākavir ātmajanmā  ||462|| 
 
 
 bhavānandasya | 
 
 
 jayati sa madalekhocchṛṅkhalapremarāmā 
 lalitasuratalīlādaivataṃ puṣpacāpaḥ | 
 tribhuvanajayasiddhau yasya śṛṅgāramūrte 
 rupakaraṇam apūrvaṃ mālyam indur madhūni  ||463|| 
 
 
 utpalarājasya | (su.ra. 332) 
 
 
 manasi kusumabāṇair ekakālaṃ trilokīṃ 
 kusumadhanur anaṅgas tāḍayaty aspṛśadbhiḥ | 
 iti vitatavicitrāścaryasaṅkalpaśilpo 
 jayati manasijanmā janmibhir mānitāṅgaḥ  ||464|| 
 
 
 kasyacit | (su.ra. 325)  
 
 
 yācyo na kaścana guruḥ pratimā ca kāntā 
 pūjā vilokananigūhanacumbanāni | 
 ātmā nivedyam itaravratasārajetrīṃ 
 vandāmahe makaraketana deva dīkṣām  ||465|| 
 
 
 vallanasya | (su.ra. 333) 
 
 
 94. madanaśauryam  
 
 
 vande devam anaṅgam eva ramaṇīnetrotpalacchadmanā 
 pāśenāyatiśālinā suniviḍaṃ saṃyamya lokatrayam | 
 yenāsāv api bhasmanāñjitatanur devaḥ kapālī balāt 
 premakruddhanagātmajāṅghrivinatikrīḍāvrate dīkṣitaḥ  ||466|| 
 
 
 lalitokasya | (su.ra. 328) 
 
 
 cāpaḥ kṣamādharapatiḥ phaṇinā patir jyā 
 bāṇaḥ purāṇapuruṣas tridaśāḥ sahāyāḥ | 
 īśaḥ purām iti purāṃ tisṛṇāṃ vijetā 
 puṣpāyudhaḥ punar ayaṃ trijagadvijetā  ||467|| 
 
 
 bhavānandasya |  
 
 
 ayaṃ sa bhuvanatrayaprathitasaṃyamaḥ śaṅkaro 
 bibharti vapuṣādhunā virahakātaraḥ kāminīm | 
 anena kila nirjitā vayam iti prayāyāḥ karaṃ 
 kareṇa paritāḍayañjayati jātahāsaḥ smaraḥ  ||468|| 
 
 
 nīlapaṭṭhasya | (su.ra. 323) 
 
 
 kulagurur abalānāṃ kelidīkṣāpradāne 
 paramasuhṛdananṅgo rohiṇīvallabhasya | 
 api kusumapṛṣatkair devadevasya jetā 
 jayati suratalīlānāṭikāsūtradhāraḥ  ||469|| 
 
 
 rājaśekharasya | (vi.śā.bha. 1.1, su.ra. 327, śā.pa. 3077, sū.mu.
                            1.25) 
 
 
 dhanur mālā maurvī kvaṇadalikulaṃ lakṣyam abalā 
 manobhedyaśabdaprabhṛtaya ime pañcaviśikhāḥ | 
 iyāṃ jetuṃ yasya tribhuvanam adehasya vibhavaḥ 
 sa vaḥ kāmaḥ kāmān diśatu dayitāpāṅgavasatiḥ  ||470|| 
 
 
 kasyacit | (Sv 82, su.ra. 331) 
 
 
 95. uccāvacam 
 
 
 punaḥ prādurbhāvād anumitam idaṃ janmani purā 
 purāre na prāyaḥ kvacid api bhavantaṃ praṇatavān | 
 naman janmany asminn aham atanur agre’py anatibhāṅ 
 maheśa kṣantavyaṃ tad idam aparādhadvayam api  ||471|| 
 
 
 muñjasya | (su.ra. 36) 
 
 
 na jyotsnā na ca mālatī na dayitā no vallakīpañcama 
 stāmbūlaṃ na vilepanaṃ na ca rahaḥkelir na muktālatā | 
 no vā satkavisūktayo mama tathā hartuṃ kṣamante manaḥ  
 puṇyair unmilitā carācaraguror bhaktir yathā śūlinaḥ  ||472|| 
 
 
 tasyaiva | 
 
 
 kā durdaśā kupitanirdayacitragupta 
 vitrāsitasya jagato yadi devi na syāḥ | 
 tvaṃ karmabandhanavimocanadharmarāja 
 lekhādhikārapariśodhanajātapatrī  ||473|| 
 
 
 viriñceḥ | 
 
 
 svāṅgaiḥ kalpitasāndratalparacanaḥ śvāsānilollāsibhiḥ  
 kallolaiḥ kṛtacāmaraḥ pṛthuphaṇākÿptātapatrakriyaḥ | 
 cūḍāratnadhṛtapradīpavalayo viśveśamādārdhayan 
 nākalpasthiraniścayena manasā śesaḥ paraṃ jīvati  ||474|| 
 
 
 brahmanāgasya | 
 
 
 sa ślāghyastanam upastunvanti vibudhās tenānvayaḥ pāvita 
 stasmai nāma namanti te’pi munayo mānyās tato bibhyati | 
 haste tasya jagattrayī kim aparaṃ tatrāmṛtaṃ līyate  
 yena śrīharipādapadmarajasi nyastaṃ kadācin manaḥ  ||475|| 
 
 
 śrīdharadāsavinirmitasaduktikarṇāmṛte pavitrayatu | 
 gaṅgeva gāhamānān prathamo devapravāho’yam || 
 
 iti śrīmahāmāṇḍalikaśrīdharadāsasaṃgṛhīte saduktikarṇāmṛte
                                devatāpravāho nāma prathamaḥ pravāhaḥ | 
 
 atha vīcayaḥ 95 ślokāḥ 475 
 
  o)0(o 
  saduktikarṇāmṛtam 
 
 
 
 
 (2) 
 śṛṅgārapravāhavīcayaḥ 
 
 
 vayasoḥ sandhir udañcadyuvabhāvā yuvatiraṅganāścaryam | 
 mugdhā madhyā prauḍhā navapariṇītā ca saiva visrabdhā  ||1|| 
 garbhavatī satyavatī svairiṇy upadeśaguptabandhakyau | 
 vaidagdhyavatī kulaṭā lakṣitakulaṭā ca vāravanitā ca  ||2|| 
 api dākṣiṇātyapāścātyaudīcyaprācyayuvatayo grāmyāḥ | 
 strīmātraṃ khaṇḍitayā sahānyasaṃbhogacihnadūnā ca  ||3|| 
 kalitavirahiṇī virahiṇyasyā vāg aśru dūtikāvacanam | 
 dayite priyapurṣottaravacasī ceṣṭānukathanaṃ ca  ||4|| 
 tāpa tantvodvegakṣaṇadāvasthāvibhāvanaṃ tasyāḥ | 
 vāsakasajjā svādhīnabhartṛkā vipralabdhā ca  ||5|| 
 kalahāntaritā tadvāk sakhīvaco gotrataḥ skhalanam | 
 māniny udāttamāniny anuraktamanasvinī tadīyoktiḥ  ||6|| 
 tasyāṃ sakhīprabodho’nunayo mānakṣatiḥ pravasataḥ strī | 
 yātrākṣepaḥ proṣitapatikā tadvāk sakhīṣu tadvacanam  ||7|| 
 tasyāḥ priyasaṃvādo’vasthākathanaṃ pratīkṣaṇaṃ patyuḥ | 
 kākaḥ priyasaṃbhedo’py athābhisārakriyārambhaḥ  ||8|| 
 abhisārikā dinatamojyotsnādurdinagatā ca kulaṭānām | 
 pralapitam abalārūpaṃ bhrūdṛkkarṇādharānanaṃ vacanam  ||9|| 
 bāhustanaromāvalimadhyaṃ ca krīḍitāni yuvatīnām | 
 anukūlo dakṣiṇaśaṭhadhṛṣṭagrāmyāś ca nāyakā mānī  ||10|| 
 proṣitapathikau varṣāpathikaḥ pathikasya nāyikāsmaraṇam | 
 yātrābhaṅgo viraho virahistrīsmaraṇam avalokaḥ  ||11|| 
 citraṃ svapno yūnor abhilāṣas tānavaṃ guṇākhyānam | 
 udvegaḥ paridevanam idnusmarajalamucām upālambhaḥ  ||12|| 
 unmādaḥ smaralekhaḥ krīḍāvanavāriṇor alaṅkāraḥ | 
 dūtīsaṃvadanaṃ strī puṃlobhanadūtyupālambhau  ||13|| 
 mithunāgamanaṃ vādyaṃ gītaṃ durodaraṃ dṛṣṭiḥ | 
 strīṇāṃ kaṭākṣacāṭū madhupānaṃ talpasaṃśrayaṇam  ||14|| 
 parirambhacumbanādharadaṃśanakhanyāsakaṇṭhakūjaś ca | 
 vastrākarṣanavoḍhāsaṃbhogau nidhuvanārambhaḥ  ||15|| 
 surataṃ viparītarataṃ viparītaratānukathanasuratāntau | 
 uṣasi priyāvalokanam atha vanitāniṣkramo rataślāghā  ||16|| 
 ālīnām itaretarakathā śukālāpalajjamānā ca | 
 pratyūṣādityodayamadhyāhnāstamayasāyatimirāṇi  ||17|| 
 dīpendūdayarajanaya ārambhaḥ kusumasamayasya | 
 kusumasamayo’sya vāsaratarupikamadhupā nidāghatadveśau  ||18|| 
 grīṣmabhavaḥ śṛṅgāro davavahniḥ prāvṛḍārambhaḥ | 
 varṣā vārṣikavāridataṭinīdinarātrayaḥ  ||19|| 
 śaradetadīyahradnī khañjanahemantatattamasvinyaḥ | 
 haimanahālikapathikau śiśiras tadgrāmaśasyaśarmāṇi  ||20|| 
 uccāvacam iti navasaptatyadhikaśatena sarasavīcīnām | 
 śrīdharadāsena satāraci śṛṅgārapravāho’yam  ||21|| 
 
 
 śṛṅgārapravāhaḥ 
 
 
 1. vayaḥsandhiḥ 
 
 
 acañcalaṃ mugdham udañcitaṃ dṛśor 
 anunnataṃ śrīmaduro mṛgīdṛśaḥ | 
 abhaṅgurākūtavatī gatir bhruvor 
 abaddhalakṣyaṃ kvacid utkam āntaram  ||476|| 
 
 
 
 gosokasya | 
 
 
 aprakaṭavartitastanamaṇḍalikānibhṛtacakradarśinyaḥ | 
 āveśayanti hṛdayaṃ smaracaryāguptayoginyaḥ  ||477|| 
 
 
 tasyaiva | 
 
 
 yūnāṃ puraḥ sapadi kiñcid upetalajjā 
 vakṣo ruṇaddhi manasaiva na dorlatābhyām | 
 prauḍhāṅganāpraṇayakelikathāsu bālā 
 śuśrūṣur antar atha bāhyam udāsta eva  ||478|| 
 
 
 śrīhanūmataḥ | 
 
 
 aham ahamikābaddhotsāhaṃ ratotsavaśaṃsini 
 prasarati muhuḥ prauḍhastrīṇāṃ kathāmṛtadurdine | 
 kalitapulakā sadyaḥ stokodgatastanakorake 
 valayati śanair bālā vakṣaḥsthale taralāṃ dṛśam  ||479|| 
 
 
 dharmāśokadattasya | 
 
 
 lāvaṇyāmṛtasāndrasindhulaharīsaṃsiktam asyā vapur 
 jātas tatra navīnayauvanakalālīlālatāmaṇḍapaḥ | 
 tatrāyaṃ spṛhaṇīyaśītalatarucchāyāprasuptotthitaḥ 
 saṃmugdho madhubāndhavaḥ sa bhagavān adyāpi nidrālasaḥ  ||480|| 
 
 
 bhikṣoḥ | (su.ra. 359) 
 
 
 2. kiñcid upārūḍhayauvanā | 
 
 
 yat pratyaṅgaṃ sphuṭam anusaranty ūrmayo vibhramāṇāṃ 
 kṣobhaṃ dhatte yad api vipulaḥ snigdhalāvaṇyapaṅkaḥ | 
 unmagnaṃ yat sphurati ca manāk kumbhayor yugmam etat 
 tan manye’syā smaragajayuvā gāhate hṛttaḍāgam  ||481|| 
 
 
 vidhūkasya | (su.ra. 365) 
 
 
 bhruvoḥ kācil līlā pariṇatir apūrvā nayanayoḥ 
 stanābhogo vyaktas taruṇimasamārambhasamaye | 
 idānīm etasyāḥ kuvalayadṛśaḥ pratyaham ayaṃ 
 nitambasyābhogo nayati maṇikāñcīm adhikatām  ||482|| 
 
 
 rājokasya | (su.ra. 334, śā.pa. 3274, sū.mu. 51.7) 
 
 
 darottānaṃ cakṣuḥ kalitaviralāpāṅgacalanaṃ 
 bhaviṣyadvistārastanamukulagarbhālasam uraḥ | 
 nitambe saṅkrāntāḥ katipayakalā gauravajuṣo 
 vapur muñcad bālyaṃ kim api kamanīyaṃ mṛgadṛśaḥ  ||483|| 
 
 
 kasyacit | (su.ra. 351, sū.mu. 51.10) 
 
 
 padbhyāṃ muktās taralagatayaḥ saṃśritā locanābhyāṃ 
 śroṇībimbaṃ tyajati tanutāṃ sevate madhyabhāgaḥ | 
 dhatte vakṣaḥ kucasacivatām advitīyaṃ ca vaktraṃ 
 tadgātrāṇāṃ guṇavinimayaḥ kalpito yauvanena  ||484|| 
 
 
 rājaśekharasya | (su.ra. 355, śā.pa. 3282, sū.mu. 52.4) 
 
 
 gate bālye cetaḥ kusumadhanuṣā sāyakahataṃ 
 bhayād vīkṣyaivāsyāḥ stanayugam abhūn nirjigamiṣu | 
 sakampā bhrūvallī calati nayanaṃ karṇakuharaṃ 
 kṛśaṃ madhyaṃ bhugnā balir alasitaḥ śroṇiphalakaḥ  ||485|| 
 3. yuvatiḥ 
 
 
 tarantīvāṅgāni sphuradamalalāvaṇyajaladhau 
 prathmnaḥ prāgalbhyaṃ stanajaghanam unmudrayati ca | 
 dṛśor līlārambhāḥ sphuṭam apavadante saralatām 
 aho sāraṅgākṣyās taruṇimani gāḍhaḥ paricayaḥ  ||486|| 
 
 
 rājaśekharasya | (su.ra. 375) 
 
 
 atantrī vāgvīṇā stanayugalam agrīvakalasā 
 vanabjaṃ dṛṅ nīlotpaladalam apatrorukadalī | 
 akāṇḍā dorvallī vadanam akalaṅkaḥ śaśadharas 
 tadasyās tāruṇyaṃ bhuvanaviparītaṃ ghaṭayati  ||487|| 
 
 
 vāgvīṇasya | 
 
 
 na jaṅghe gaurāṅgyāḥ sarasakadalīstambhayugalaṃ 
 na madhyo’yaṃ vedī na kucayugalaṃ kāñcanaghaṭau | 
 na kāñcī kiṃ cāyaṃ sphurati paritas toraṇaguṇaḥ 
 smarasyaitan manye sakalam abhiṣekopakaraṇam  ||488|| 
 
 
 kasyacit | 
 
 
 tad etat sarvasvaṃ bhuvanajayinaḥ puṣpadhanuṣo 
 manuṣyāṇām ekaṃ tad idam asamaṃ jīvitaphalam | 
 idaṃ tatsaukhyānāṃ kulabhavanm ādyaṃ tribhuvane 
 yad etat tāruṇyopahitamahimāno mṛgadṛśaḥ  ||489|| 
 
 
 kasyacit | 
 
 
 madhyaṃ baddhavalitrayaṃ vijayate niḥsandhibandhonnamad 
 vistāristanabhāramantharam uro mugdhā kapolaśriyaḥ | 
 kiṃ cāmugdhavinidranīrajadṛśas tāruṇyapuṇyātither 
 asyāḥ kuṅkumapaṅkalepalaḍahacchāyaṃ vapur vartate  ||490|| 
 
 
 kasyacit | (su.ra. 361, vajramuṣṭeḥ) 
 4. nāyikādbhutam 
 
 
 madhye hemalataṃ kapitthayugalaṃ prādurbabhūva krama 
 prāptau tālaphaladvayaṃ tad abhavan niḥsandhi bhāvasthitam | 
 paścād baddhasamunnativyatikaraṃ sauvarṇakumbhadvayā 
 kāreṇa sphuṭam eva tatpariṇataṃ kvedaṃ vadāmodbhutam  ||491|| 
 
 
 vetokasya | (su.ra. 387) 
 
 
 dṛṣṭā kāñcanayaṣṭir adya nagaropānte bhramantī mayā 
 tasyām adbhutam ekapadmam aniśaṃ protphullam ālokitam | 
 tatrobhau madhupau tathopari tayor ekoṣṭamīcandramās 
 tasyāgre paripuñjitena tamasā naktaṃ divaṃ sthīyate  ||492|| 
 
 
 tasyaiva (su.ra. 388) 
 
 
 dṛṣṭāḥ śaivalamañjarīparicitāḥ sindhoś ciraṃ vīcayo 
 ratnāny apy avalokitāni bahuśo yuktāni muktāphalaiḥ | 
 yat tu projjhitalāñchane himarucāv unnidram indīvaraṃ 
 saṃsaktaṃ ca mitho rathāṅgamithunaṃ tat kutra dṛṣṭaṃ punaḥ  ||493|| 
 
 
 rathāṅgasya | (su.ra. 452, vikramādityasya) 
 
 
 lāvaṇyasindhur aparaiva hi keyam atra 
 yatrotpalāni śaśinā sha samplavante | 
 unmajjati dviradakumbhataṭī ca yatra 
 yatrāpare kadalakāṇḍamṛṇāladaṇḍāḥ  ||494|| 
 
 
 vikramādityasya | (sa.ka.ā. 4.102, sū.mu. 49.17, su.ra. 426) 
 
 
 kiṃ kopy eṣa manobhramaḥ kim athavā jāto dṛśāṃ mādṛśāṃ 
 doṣas taimirikaḥ kim eṣa sumahānutpātanāmā vidhiḥ | 
 yan nīlāñjanasaṃnibhotpaladaladvandvollasatpañcama 
 vyāhārī divase ca vardhitarucir gehe śaśī pārvaṇaḥ  ||495|| 
 
 
 kasyacit | 
 5. mugdhā 
 
 
 vāraṃ vāram anekadhā sakhi mayā cūtadrumāṇāṃ vane 
 pītakarṇadarīpraṇālavalitaḥ puṃskokilānāṃ dhvaniḥ | 
 tasminn adya punaḥ śrutipraṇayini pratyaṅgam utkampitaṃ 
 tāpaś cetasi netrayos taralatā kasmād akasmān mama  ||496|| 
 
 
 bhojadevasya | (su.ra. 350) 
 
 
 vavir eva malayamaruto jagur eva pikāḥ parāri ca paruc ca | 
 utkaṇṭhābharataralaṃ sakhi mānasam aiṣamaḥ kim idam  ||497|| 
 
 
 kālidāsasya | 
 
 
 sā patnyuḥ prathamāparādhasamaye sakhyopadeśaṃ vinā 
 no jānāti savibhramāṅgavalanāvakroktisaṃsūcanam | 
 svacchair acchakapolamūlagalitaiḥ paryastanetrotpalā  
 bālā kevalam eva roditi luṭhallolālakair aśrubhiḥ  ||498|| 
 
 
 amaroḥ [amaru 26] 
 
 
 dhruvam udadhitaṭīṣu vallayas tā 
 yad uditatantucayair bhavanti kāñcyaḥ | 
 iha hariṇadṛśaḥ phalair yadīyair 
 vidadhati mauktikanāmbhiś ca hārān  ||499|| 
 
 
 rājaśekharasya | (sū.mu. 86.3) 
 
 
 yāvad yāvat kuvalayadṛśā mṛjyate dantarājis 
 tāvat tāvad dviguṇam adharacchāyayā śoṇaśociḥ | 
 bhūyo bhūyaḥ priyasahacarīdarśitādarśabhittau 
 dṛṣṭvā dṛṣṭvā na viramayate pāṇim adyāpi mugdhā  ||500|| 
 
 
 devabodhasya | 
 6. madhyā 
 
 
 virama nātha vimuñca mamāñcalaṃ 
 śamaya dīpam iyaṃ samayā sakhī | 
 iti navoḍhavadhūvacasā yuvā 
 mudam agād adhikāṃ suratād api  ||501|| 
 
 
 rudraṭasya | (śṛ.ti. 1.35f, śā.pa. 3675, sū.mu. 77.4) 
 
 
 dṛṣṭiḥ snihyati nirbharaṃ priyatame vaidagdhyabhājo giraḥ 
 pāṇiḥ kuntalamālikāviracane tyaktānyakāryagrahaḥ | 
 vakṣaḥ saṃvriyate punaḥ punar idaṃ bhārālasaṃ gamyate  
 jātā subhru manoramā tava daśā kasmād akasmād iyam  ||502|| 
 
 
 kasyacit | (śṛ.ti. 1.39f) 
 
 
 yathā romāñco’yaṃ stanabhuvi lasatsvedakaṇiko 
 yathā dṛṣṭis tiryak patati sahasā saṅkucati ca | 
 tathā śaṅke’muṣyāḥ praṇayini darāsvāditarasaṃ 
 na madhyasthaṃ cetaḥ praguṇaramaṇīyaṃ na ca dṛḍham  ||503|| 
 
 
 kasyacit | 
 
 
 na vakti premārdraṃ na khalu parirambhaṃ racayati 
 sthitau tasyāṃ tasyāṃ karakamalalīlāṃ na sahate | 
 smitajyotsnākāntaṃ mukham abhimukhaṃ naiva kurute 
 tathāpy antaḥ prītiṃ vapuṣi pulako’syāḥ kathayati  ||504|| 
 
 
 kālidāsasya | 
 
 
 yad anyonyapremapravaṇayuvatīmanmathakathā 
 samārambhe stambhībhavati pulakair añcitatanuḥ | 
 tathā manye dhanyaṃ paramasuratabrahmanirataṃ 
 kuraṅgākṣī dīkṣāgurum akṛta kañcit sukṛtinam  ||505|| 
 
 
 
 narasiṃhasya | (su.ra. 374) 
 7. pragalbhā 
 
 
 gaṇḍe maṇḍanam ātmanaiva kurute vaidagdhyagarvād asau 
 muktvā hemavibhūṣaṇāni tanute tālīdaleṣu graham | 
 mandā kandukakhelanāya bhajate śārīṣu śikṣārasaṃ 
 tanvyāś citram akāṇḍa eva laḍahe bhāve nibaddho bharaḥ  ||506|| 
 
 
 kasyacit | (sū.mu. 51.12) 
 
 
 dolāyāṃ jaghanasthalena calatā lolekṣaṇā lajjate 
 sajjaṃ maugdhyavisarjanāya sutanoḥ śṛṅgāramitraṃ vapuḥ | 
 sparśaḥ kaṇṭakakoṭibhiḥ kuṭilayā līlāvane neṣyate  
 dhatte dikṣu nirīkṣaṇaṃ smitamukhī pārāvatānāṃ rutaiḥ  ||507|| 
 
 
 bilhaṇasya | (Vc 8.86, śā.pa. 3278, sū.mu. 51.14) 
 
 
 priyasya rūḍhapraṇayasya kācit 
 kiñcit samutsārya nitambabimbam | 
 bhruvas tribhāgena taraṅgitena 
 salīlam ardhāsanam ādideśa  ||508|| 
 
 
 pravarasenasya | 
 
 
 madhuravacanaiḥ sabhrūbhaṅgaiḥ kṛtāṅgulitarjanair 
 alasavalitair aṅganyāsair mahotsavabandhubhiḥ | 
 asakṛd asakṛt sphārasphārair apāṅgavilokitais 
 tribhuvanajaye sā pañceṣoḥ karoti sahāyatām  ||509|| 
 
 
 rudraṭasya | (śṛ.ti. 1.42d) 
 
 
 abhyasya smaradaṃśakauśalam upādhyāyīr upāsyāvayoḥ 
 krīḍāmnāyarahasyavastuni mitho’py āsīj jigīṣā sakhi | 
 utkampotpulakāṅgasaṃbhṛtaghanasvedābilas tanmayā 
 sadyo niṣpratibhaḥ sa manmathakathāvaitaṇḍikaḥ khaṇḍitaḥ  ||510|| 
 
 
 yogokasya | 
 8. navoḍhā 
 
 
 prathayati mayi vyājenāṅgaṃ hriyā ca nigūhate 
 kṣipati viśadasnigdhaṃ cakṣuḥ kṣaṇāc ca niyacchati | 
 mama ca sahate dṛṣṭā dṛṣṭiṃ punaś ca samīhate 
 vahati hṛdaye kāmaṃ bālā na cojjhati vāmatām  ||511|| 
 
 
 candrasvāminaḥ | 
 
 
 paṭālagne patyau namayati mukhaṃ jātavinayā  
 haṭhāśleṣaṃ vāñchaty apaharati gātrāṇi nibhṛtam | 
 na śaknoty ākhyātuṃ smitamukhasakhīdattanayanā 
 hriyā tāmyaty antaḥ prathamaparihāse navavadhūḥ  ||512|| 
 
 
 amarukasya | (amaru 38, Sv 2056, śā.pa. 3673; sa.ka.ā.m 1128; Vishnudas
                            to u.nī. 5.19) 
 
 
 niryantraṇaṃ vihara mā cirasya prasīda 
 kiṃ vepase pavanavellitavallarīva | 
 kṣīrodacañcaladṛgañcalapātamātraiḥ 
 krīte jane ka iva saṃbhramasaṃnirodhaḥ  ||513|| 
 
 
 
 govardhanasya |  
 
 
 avacanaṃ vacanaṃ priyasaṃnidhā 
 vanavalokanam eva vilokanam | 
 avayavāvaraṇaṃ ca yad añcala 
 vyatikareṇa tadaṅgasamarpaṇam  ||514|| 
 
 
 kālidāsasya | (su.ra. 502, sū.mu. 88.18) 
 
 
 kṣipati dayite dṛṣṭiṃ vakrām apāṅgataraṅgiṇīṃ 
 hasitam anabhivyaktaṃ madhye dadhāti kapolayoḥ | 
 mṛdu madakalaṃ kiñcid vākyaṃ kathañcana muñcatī 
 harati hṛdayaṃ prauḍheveyaṃ navāpi nitambinī  ||515|| 
 
 
 umāpatidharasya | 
 9. visrabdhanavoḍhā 
 
 
 dṛṣṭā dṛṣṭim adho dadāti kurute nālāpam ābhāṣitā 
 śayyāyāṃ parivṛtya tiṣṭhati balād āliṅgitā vepate | 
 niryāntīṣu sakhīṣu vāsabhavanān nirgantum evehate 
 jātā vāmatayaiva me’dya sutarāṃ prītyai navoḍhā priyā  ||516|| 
 
 
 śrīharṣadevasya | (Nn 3.4, Sv 2072, su.ra. 469, śā.pa. 3672, sū.mu.
                            77.2) 
 
 
 api bhujalatotkṣepād asyāḥ kṛtaṃ parirambhaṇaṃ  
 priyasahacarīkrīḍālāpe śrutā api sūktayaḥ | 
 navapariṇayavrīḍāvatyā mukhonnatiyatnato’py 
 alasavalitā tiryagdṛṣṭiḥ karoti mahotsavam  ||517|| 
 
 
 kālidāsanandinaḥ | 
 
 
 harati ruciraṃ gāḍāśleṣe yadaṅgakam aṅganā 
 sthagayati tathā yatpāṇibhyāṃ mukhaṃ paricumbane | 
 yad api bahuśaḥ pṛṣṭā kiñcid bravīty aparisphuṭaṃ 
 ramayatitarāṃ tenaivāsau manobhinavā vadhūḥ  ||518|| 
 
 
 kasyacit | (Sv 2061) 
 
 
 pragalbhastrīśikṣāniyamitabhayavrīḍamudita 
 smarotkampasvedaṃ vahati ghanam āliṅgati muhuḥ | 
 muhuḥ svādu svairaṃ vadati nibhṛtaṃ paśyati muhuś 
 cirād evaṃ dhanyā nacirapariṇītā ramayati  ||519|| 
 
 
 priyākarasya | 
 
 
 dantāgragrahaṇaṃ karoti śanakair naivādhare khaṇḍanaṃ 
 kaṇṭhe śliṣyati nirbharagrahavidhiṃ kartuṃ punaḥ śaṅkate | 
 tiṣṭhaty eva ratāntareṣv abhimukhaṃ naivābhiyuṅkte svayaṃ 
 niṣprāgalbhyatayaiva vallabhataro yūnāṃ navoḍhājanaḥ  ||520|| 
 
 
 bhramaradevasya | (Sv 2111) 
 10. garbhiṇī  
 
 
 āvirbhūtavipāṇḍuracchavi mukhaṃ kṣāmā kapolasthalī 
 savyāpārapariślathe ca nayane’nutsāhamugdhaṃ vapuḥ | 
 śyāmībhūtamukhaṃ payodharayugaṃ madhyaḥ svabhāvocchrito 
 jātānyaiva manoharākṛtir aho garbhodaye subhruvaḥ  ||521|| 
 
 
 kālidāsanandinaḥ | 
 
 
 hāridram ambaram upāntanibaddhacakram 
 ekaṃ kulasthitivaśād dadhatī priyāsau | 
 tatkālamaṅgalasamācaraṇaprayatna 
 vyāsiddhakelir api maṅgam ātanoti  ||522|| 
 
 
 tasyaiva | 
 
 
 mṛdāsaktā hṛdyaṃ sthagayati mukhaṃ cumbati mayi 
 stanau pāṇḍuśyāmau mama karatalād ākṣipati ca | 
 kṛte garbhālāpe viśadahasitaṃ rakṣati ruṣā 
 priyā sarvākāraṃ viśati hṛdayaṃ vallabhatayā  ||523|| 
 
 
 karṇāṭadevasya | 
 
 
 alasamadhurā snigdhā dṛṣṭir ghanatvam upāgatā 
 kisalayarucir nistāmbūlasvabhāvadharodharaḥ | 
 trivalivalayā lekhonneyā ghaṭanta ivaikataḥ  
 prakṛtisubhagā garbheṇāsau kim apy upapāditā  ||524|| 
 
 
 tasyaiva | 
 
 
 pariṇataśarakāṇḍā pāṇḍurā gaṇḍabhittiḥ  
 kucakalasamukhaśrīḥ kālimānaṃ dadhāti | 
 vyapanatakṛśabhāvaṃ pīnatām eti madhyaṃ 
 vapur atiśayagauraṃ garbham āviṣkaroti  ||525|| 
 
 
 paśupatidharasya | 
 
 
 11. kulastrī 
 
 
 kurvīthāḥ śvaśurasya bhaktim adhikāṃ śvaśrvāś ca pādānatiṃ 
 snehaṃ bhṛtyajane pratīccha rabhasād dvārāgatān bāndhavān | 
 bhartāraṃ sukhaduḥkhayor avikṛtapremānubandhodayā 
 gehe vā vipine’pi vā sahacarīvṛttena nityaṃ bhaja  ||526|| 
 
 
 kālidāsanandinaḥ | 
 
 
 na nayati bahumānasyāspadaṃ snigdhabandhūn 
 na ca guṇini samṛddhe’py ādaraṃ yāti tāte | 
 na bhajati dhṛtim antarnandane’py antarātmā 
 bhavati hi patiniṣṭhaṃ prema sādhvījanasya  ||527|| 
 
 
 umāpatidharasya | 
 
 
 abhyutthānam upāgate gṛhapatau tadbhāṣaṇe namratā 
 tatpādārpitadṛṣṭir āsanavidhis tasyopacaryā svayam | 
 supte tatra śayīta tat prathamato jahyāc ca śayyām iti 
 prācyaiḥ putir niveditāḥ kulavadhūsiddhāntadharmā amī  ||528|| 
 
 
 rājaśekharasya | (bā.rā. 4.43) 
 
 
 śiro yad avaguṇṭhitaṃ sahajarūḍhalajjānataṃ 
 gataṃ ca parimantharaṃ caraṇakoṭilagne dṛśau | 
 vacaḥ parimitaṃ ca yan madhuramandamandākṣaraṃ 
 nijaṃ tad iyam aṅganā vadati nūnam uccaiḥ kulam  ||529|| 
 
 
 kṣemīśvarasya | 
 
 
 śuśrūṣasva gurūn kuru priyasakhivṛttiṃ sapatnījane 
 bhartur viprakṛtāpi roṣaṇatayā mā sma pratīpaṃ gamaḥ | 
 bhūyiṣṭhaṃ bhava dakṣiṇā parijane bhogeṣv anutsekinī  
 yānty evaṃ gṛhiṇīpadaṃ yuvatayo vāmāḥ kulasyādhayaḥ  ||530|| 
 
 
 kālidāsasya | (Çak. 4.18, sū.mu. 118.1) 
 
 
 12. asatī 
 
 
 sikatilatalāḥ sāndracchāyās taṭāntavilambinaḥ  
 śiśiramarutāṃ līlāvāsāḥ kvaṇajjalaraṅkavaḥ | 
 avinayavatīnirvicchedasmaravyayadāyinaḥ 
 kathaya murale kenāmī te kṛtā niculadrumāḥ  ||531|| 
 
 
 vidyāyāḥ | (su.ra. 809) 
 
 
 patyuḥ kelibhir asthiṣu cchiduratā marmakṣatir narmaṇā 
 śṛṅgāreṇa guruvyathā samudayatyuccāṭanaṃ cāṭubhiḥ | 
 dhyāyantyāḥ satatotsukena manasā nīrandhravānīriṇīr 
 ākaumāram upāsyamānamuralāsīmābhuvaḥ subhruvaḥ  ||532|| 
 
 
 umāpatidharasya | 
 
 
 yaḥ kaumāraharaḥ sa eva hi varas tā eva caitrakṣapās 
 te conmīlitamālatīsurabhayaḥ prauḍhāḥ kadambānilāḥ 
 sā caivāsmi tathāpi tatra suratavyāpāralīlāvidhau 
 revārodhasi vetasītarutale cetaḥ samutkaṇṃhate  ||533|| 
 
 
 kasyacit | (su.ra. 815; śā.pa. 3768; sū.mu. 87.9; SD 1.2, padyā. 382, CC
                            2.1.58, 2.13.121, 3.1.78.) 
 
 
 dāvālīḍhakalevare viṭapini prāptodgamānaṅkurān 
 agre pallavitair manobhir acirāc cetobhuvā nartitāḥ | 
 sānandāśru vilokayanti kalitasvedaṃ spṛśanty ādarād 
 utkampāṅguli darśayanti madanakrīḍāmahasmāriṇaḥ  ||534|| 
 
 
 jalacandrasya | 
 
 
 tasyāḥ samprati vāsarakramanamattoye tamālātaṭe 
 sākūtaṃ nipatanti vetasalatākuñjodare dṛṣṭayaḥ | 
 sotkampaskhalitāṃśukastanataṭaṃ sollāsakāñcīguṇa 
 granthinyastacalāṅgulīkisalayaṃ svedārdrahastāmbujam  ||535|| 
 
 
 caṇḍālacandrasya | 
 
 
 13. kulaṭopadeśaḥ 
 
 
 vayaṃ bālye bālāṃs taruṇimani yūnaḥ pariṇatāv 
 apīcchāmo vṛddhāṃs tad iha kularakṣā samucitā | 
 tvayārabdhaṃ janma kṣapayitum anenaikapatinā 
 na no gotre putri kvacid api satīlāñchanam abhūt  ||536|| 
 
 
 vidyāyāḥ | (sa.ka.ā. 3.163, śā.pa. 3761) 
 
 
 unmīladyauvanāsi priyasakhi viṣamāḥ śreṇayo nāgarāṇāṃ 
 tasmāt ko’pi tvayādya prabhṛti na sahasā saṃmukhaṃ vīkṣaṇīyaḥ | 
 yāvaccandrārkam ekaḥ patir atiśayitaśraddhayā sevitavyaḥ 
 kartavyā rūparakṣā vacasi na hṛdayaṃ deyam asmadvidhānām  ||537|| 
 
 
 śaraṇasya | 
 
 
 ārādhyaḥ patir eva tasya ca padadvandvānuvṛttir vrataṃ 
 kenaitāḥ sakhi śikṣitāsi vipathaprasthānadurvāsanāḥ | 
 kiṃ rūpeṇa na yatra majjati mano yūnāṃ kim ācāryakair 
 gūḍhānaṅgarahasyayuktiṣu phalaṃ yeṣāṃ na dīrghaṃ yaśaḥ  ||538|| 
 
 
 tasyaiva | 
 
 
 asmākaṃ vratam etad eva yad ayaṃ kuñjodare jāgaraḥ 
 śuśrūṣā madanasya vaktramadhubhiḥ santarpaṇīyo’tithiḥ | 
 nistriṃśāḥ śataśaḥ patantu śirasaś chedo’thavā jāyatām 
 ātmīyaṃ kulavartma putri na manāg ullaṅghanīyaṃ tvayā  ||539|| 
 
 
 vaidyagadādharasya | 
 
 
 kulotkarṣāt snehāt kamitur athavā pātakabhayāt  
 sakhi śraddhā te syād yadi vinayam ālambitum api | 
 kim ebhir dātavyaṃ parikalayaṃ śiprātaṭaruhāṃ 
 karañjānāṃ kuñjair avinayavatīnarmanipuṇaiḥ  ||540|| 
 
 
 ḍimbokasya | 
 14. guptāsatī 
 
 
 dṛṣṭiṃ he prativeśini kṣaṇam ihāpy asmadgṛhe dāsyasi 
 prāyeṇāsya śiśoḥ pitā na virasāḥ kaupīrapaḥ pāsyati | 
 ekākiny api yāmi satvaram itaḥ srotas tamālākulaṃ 
 nīrandhrās tanum ālikhantu jaraṭhacchedānalagranthayaḥ  ||541|| 
 
 
 vidyāyāḥ | (da.rū. 2.21a, śā.pa. 3769, sū.mu. 87.7, su.ra. 807) 
 
 
 upāntapronmīladviṭapijaṭilāṃ kautukavatī 
 kadācid gantāsi priyasakhi na śiprātaṭabhuvam | 
 yad asyāṃ muktāsragvihitasitabhogibhramatayā 
 vayorūḍhaḥ kekī likhati nakhareṇa stanataṭam  ||542|| 
 
 
 madhoḥ | 
 
 
 ṣaṣṭhyāṃ gantum araṇyam asmi cakitā yatrārcayantī drumān 
 dṛṣṭvaivāpatitā bhujaṅgamabhito vyastāpayāntī tataḥ | 
 viśliṣyadvasanā vikīrṇakavarī jātakṣatā kaṇṭakaiḥ  
 kāsmīti svam ahaṃ na veda sakhi tad vande vrataṃ tādṛśam  ||543|| 
 
 
 govindasvāminaḥ | 
 
 
 anyāsāṃ na kim asti veśmani vadhūḥ kaivaṃ niśi prāvṛṣi  
 praiti prāntataḍāgam amba gṛhiṇi svasthāsi me’vasthayā | 
 bhagno’yaṃ valayo ghaṭo vighaṭitaḥ kṣaṇṇā tanuḥ kaṇṭakair 
 ākrāntaḥ sa tathā bhujaṅgahatakaḥ kaṣṭaṃ na yad daṣṭavān  ||544|| 
 
 
 pātukasya | 
 
 
 amba śvaśru yadi tvayā hataśukaḥ saṃvardhanīyas tadā 
 lauhaṃ pañjaram asya durṇayavato gāḍhāntaraṃ kāraya | 
 adyaivaṃ vadarīnikuñjakuhare saṃlīnam anviṣyatī  
 daṣṭā yan na bhujaṅgamena tadatiśreyaḥ kim ebhiḥ kṣataiḥ  ||545|| 
 
 
 kasyacit | (su.ra. 818) 
 
 
 15. vidagdhāsatī 
 
 
 grāmānte vasatir mamātivijane dūrapravāsī patir 
 gehe dehavatī jareva jaratī śvaśrūr dvitīyā param | 
 etat pāntha vṛthā viḍambayati māṃ bālyātiriktaṃ vayaḥ 
 sūkṣmaṃ vīkṣitum akṣameha janatā vāsonyataś cintyatām  ||546|| 
 
 
 balabhadrasya | 
 
 
 ekākinī paravaśā taruṇī tathāham 
 asmin gṛhe gṛhapatiś ca gato vidūram | 
 kiṃ yācase tad iha vāsam iyaṃ varākī 
 śvaśrūr mamāndhavadhirā nanu mūḍhapāntha  ||547|| 
 
 
 rudrasya | (Kāvyālaṅkāra 7.41) 
 
 
 ambā śete’tra vṛddhā pariṇatavayasām agraṇīr atra tāto 
 niḥśeṣāgārakarmaśramaśithilatanur garbhadāsī tathātra | 
 asmin pāpāham ekā katipayadivasaproṣitaprāṇanāthā 
 pānthāyetthaṃ yuvatyā kathitam abhimataṃ vyāhṛtivyājapūrvam  ||548|| 
 
 
 bhaṭṭasya | (su.ra. 812, sū.mu. 87.12) 
 
 
 puraḥ pallī śūnyā tad anu ca vidūre’sti nagaraṃ 
 paraṃ pāre gaṅgaṃ caramagirigāmī ca mihiraḥ | 
 ito yāntaṃ prānte mama ramaṇam ālokayasi cet 
 tatas te kalyāṇaṃ pathika sa hi tatra praharikaḥ  ||549|| 
 
 
 nīlokasya | 
 
 
 pāntha svairagatiṃ vihāya jhaṭiti prasthānam ārabhyatām 
 atyantaṃ kariśūkarāhitgavayir bhīmaṃ puraḥ kānanam | 
 caṇḍāṃśor api raśmayaḥ pratidiśaṃ mlānās tvam eko yuvā 
 sthānaṃ nāsti gṛhe mamāpi bhavato bālāham ekākinī  ||550|| 
 
 
 kasyacit | (su.ra. 810) 
 
 
 16. lakṣitāsatī  
 
 
 daśanapadam atisphuṭaṃ vibhāti 
 sphurati tanuḥ śramavārisiktam āsyam | 
 avitatham abhidhatsa kāmini tvāṃ 
 kuṭilagatir na daṣṭavān bhujaṅgaḥ  ||551|| 
 
 
 kasyacit | 
 
 
 nyastaṃ na stanamaṇḍale nakhapadaṃ kaṇṭhān na viśleṣitā 
 muktā hāralatā kapolaphalake luptā na patrāvalī | 
 mugdhe yadyapi tena te na daśanair bhinno’dya bimbādharas 
 tad vailakṣyavijṛmbhitair iha tathāpy unnīyate durṇayaḥ  ||552|| 
 
 
 śrīmallakṣmaṇasenasya | 
 
 
 nirdhautāñjanalakṣmanetram aruṇocchūnā kapolasthalī 
 krāntevādharapālir asphuṭamilallekhā taṭī pārśvayoḥ | 
 nidrāghūrṇitaniṣprayatnaśithilāny aṅgāni te tad vayaṃ 
 no vidmaḥ sakhi saṃmukhaḥ sa bhagavān kasyādya puṣpāyudhaḥ  ||553|| 
 
 
 umāpatidharasya | 
 
 
 mīlaccakṣuranukṣaṇaṃ pulakinī dhatse yad antarmudaṃ 
 sāvajñaṃ yadupāntasaṅkucitayā dṛṣṭyā patiṃ paśyasi | 
 yadvakrāsv api veṣabhāṣitakalāsv abhyāsam ālambase 
 tan manye sakhi nāgarasya viṣayaṃ kasyāpi yātāsi kim  ||554|| 
 
 
 tasyaiva | 
 
 
 pariṇatasakhīvāṅnirvedān nivṛttagṛhagrahe 
 sudati madanādvaitābhyāsān nikuñjanivāsini | 
 kanakhalaśilotkheladgaṅgāskhaladgurukīkasaḥ 
 kathaya katamo vānaprasthāśrame’dya tavātithiḥ  ||555|| 
 
 
 pādūkasya | 
 
 
 17. veśyā 
 
 
 īrṣyā kulastrīṣu na nāyakasya  
 niḥśaṅkakelir na parāṅganāsu | 
 veśyāsu caitad dvitayaṃ prarūḍhaṃ 
 sarvasvam etās tad aho smarasya  ||556|| 
 
 
 
 rudraṭasya | (śṛ.ti. 1.69) 
 
 
 kupyat pinākinetrāgnijvālābhasmīkṛtaḥ purā | 
 ujjīvati punaḥ kāmo manye veśyāvalokitaiḥ  ||557|| 
 
 
 tasyaiva | (śṛ.ti. 1.70) 
 
 
 saśrīkolakapallavena timiras tāmbūlarāgacchaviḥ 
 svacchāyādaśanavraṇair nakhapadaiś citrā ca patrāvalī | 
 lolāpāṅgavilokitastavakitā karṇotpalaśrīr iti 
 vyaktoddīpitabhūṣaṇaḥ smaram api kṣubhnanti vārastriyaḥ  ||558|| 
 
 
 jalacandrasya | 
 
 
 śroṇībhārabharālasā daragalanmālyopavṛtticchalāl 
 lolotkṣiptabhujopadarśitakuconmīlan nakhāṅkāvaliḥ | 
 lolendīvaradāmadīrghatarayā dṛṣṭyā dhayantī mano 
 dārāndolanalolakaṅkaṇajhaṇatkārottaraṃ sarpati  ||559|| 
 
 
 kṛṣṇamiśrasya | (pra.ca. 2.34) 
 
 
 samudravīcīva calasvabhāvā 
 sandhyābhralekheva muhūrtarāgā | 
 veśyā kṛtārthā puruṣaṃ hṛtasvaṃ 
 niṣ niṣīḍitālaktakavaj jahāti  ||560|| 
 
 
 śūdrakasya | (mṛcchakaṭikā 4.15) 
 
 
 18. dākṣiṇātyastrī 
 
 
 āmūlato valitakuntalacārucūḍa 
 cūrṇālakaprakaralāñchitabhālabhāgaḥ | 
 kakṣāniveśaniviḍīkṛtanīvir eṣa 
 veṣaś ciraṃ jayati kuntalakāminīnām  ||561|| 
 
 
 rājaśekharasya | 
 
 
 netrayātrāśarakṣepais tryambakasyāpi tāḍanī | 
 bhrūlatā drāviḍastrīṇāṃ dvitīyaṃ kāmakārmukam  ||562|| 
 
 
 tasyaiva | (bā.rā.. 10.68) 
 
 
 mukhāni cārūṇi ghanāḥ payodharā 
 nitambapṛthvyo jaghanottamaśriyaḥ | 
 tanūni madhyāni ca yasya sobhyagāt 
 kathaṃ nṛpāṇāṃ draviḍījano hṛdaḥ  ||563|| 
 
 
 pāṇineḥ | 
 
 
 vāco mādhuryavarṣiṇyo nābhayaḥ śithilāṃśukāḥ | 
 dṛṣṭayaś ca caladbhrūkā maṇḍanāny andhrayoṣitām  ||564|| 
 
 
 bhartṛmeṇṭhasya | 
 
 
 draviḍīnāṃ dhruvaṃ līlārecitabhrūlate mukhe | 
 āsajya rājyabhāvaṃ svaṃ sukhaṃ svapiti manmathaḥ  ||565|| 
 
 
 kasyacit | (sa.ka.ā. 2.200) 
 19. pāścātyastrī 
 
 
 prapañcitakalātantre pañcālīkelikarmaṇi | 
 sarvāstramokṣaṃ labhate samaṃ kusumakārmukaḥ  ||566|| 
 
 
 rājaśekharasya | (bā.rā. 10.87) 
 
 
 khelaṃ saṃcarituṃ taraṅgataralabhrūlekham ālokituṃ 
 ramyaṃ sthātum anādarārpitamanomudraṃ ca sambhāṣitum | 
 santyajyojjayinījanīr vivadituṃ hṛdyaṃ ca laṅkāpate 
 pratyaṅgārpaṇasundaraṃ ca na jano jānāti rantuṃ puraḥ  ||567|| 
 
 
 tasyaiva | (bā.rā. 10.81, sū.mu. 107.25) 
 
 
 cakīrya eva caturāś candrikāpānakarmaṇi | 
 āvantya eva nipuṇāḥ striyaḥ suratakarmaṇi  ||568|| 
 
 
 tasyaiva | (Sbr 10.82, sā.da. under 10.68) 
 
 
 tāḍaṅkavalganataraṅgitagaṇḍalekha 
 mānābhilambidaradolitatārahāram | 
 āśroṇi gulphaparimaṇḍalitottarīyaṃ 
 veśaṃ namasyata mahodayasundarīṇām  ||569|| 
 
 
 kasyacit | 
 
 
 bāhudvandve valayaracanā raktakauśeyasūtraiḥ 
 sindūrāntastavakaśavalā sāmi sīmantalakṣmīḥ | 
 dūrvāśyāmaṃ tilakam alike granthilaḥ keśapāśaḥ 
 prītiṃ kāśīnagarasudṛśām eva veṣas tanoti  ||570|| 
 
 
 kasyacit | 
 
 
 20. udīcyaprācye 
 
 
 kāntiṃ kuṅkumakeśarān madhuratāṃ drākṣārasasyāsavād 
 vaidarbhīparipākapūtavacasaḥ kāvyāt kaver mārdavam | 
 pārśvād eva jarātureṇa vidhinā taṃ taṃ gṛhītvā guṇaṃ 
 sṛṣṭā hanta haranti kasya na manaḥ kaśmīravāmabhruvaḥ  ||571|| 
 
 
 umāpatidharasya | 
 
 
 hūṇīnāṃ hariṇāṅkapāṇḍumadhuraśrībhāji gaṇḍasthale 
 śobhāṃ kām api bibhrati praṇihitāḥ kaśmīravicchittayaḥ | 
 apy āsāṃ stanamaṇḍale pariṇaman mālūragaure śriyaṃ 
 saṃdhatte navasāndhyaraśmiruciraṃ māñjiṣṭhapaṭṭāṃśukam  ||572|| 
 
 
 tasyaiva | 
 
 
 uttarāpathakāntānāṃ kiṃ brūmo rāmaṇīyakam | 
 yāsāṃ tuṣārasambhede na mlāyati mukhāmbujam  ||573|| 
 
 
 amṛtadattasya | 
 
 
 atrārdracandanakucārpitasūtrahāra 
 sīmantacumbisicayasphuṭabāhumūlaḥ | 
 dūrvāprakāṇḍarucirāsu gurūpabhogo 
 gauḍāṅganāsu ciram eṣa cakāsti veṣaḥ  ||574|| 
 
 
 rājaśekharasya | 
 
 
 vāsaḥ sūkṣmaṃ vapuṣi bhujayoḥ kāñcanī cāṅgadaśrīr 
 mālāgarbhaḥ surabhimasṛṇair gandhatailaiḥ śikhaṇḍaḥ | 
 karṇottaṃse navaśaśikalā nirmalaṃ tālapatraṃ 
 veśaḥ keṣāṃ na harati mano baṅgavārāṅganānām  ||575|| 
 
 
 kasyacit | 
 21. grāmyā 
 
 
 tathāpy akṛtakottālahāsapallavitādharam | 
 mukhaṃ grāmavilāsinyaḥ sakalaṃ rājyam arhati  ||576|| 
 
 
 bhartṛmeṇṭhasya | 
 
 
 bhāle kajjalabindur indukiraṇaspardhī mṛṇālāṅkuro 
 dorvallīṣu śalāṭuphenilaphalottaṃsaś ca karṇātithiḥ | 
 dhammillas tilapallavābhiṣavaṇasnigdhaḥ svabhāvād ayaṃ 
 pānthān mantharayaty anāgaravadhūvargasya veśagrahaḥ  ||577|| 
 
 
 candracandrasya | 
 
 
 na tathā nāgarastrīṇāṃ vilāsā ramayanti naḥ | 
 yathā svabhāvamugdhāni vṛttāni grāmyayoṣitām  ||578|| 
 
 
 kasyacit | 
 
 
 mañce romāñcitāṅgī ratimṛditatanoḥ karkaṭīvāṭikāyāṃ 
 kāntasyāṅge pramodād ubhayabhujapariṣvaktakaṇṭhe nilīnā | 
 pādena preṅkhayantī mukharayati muhuḥ pāmarī pheravāṇāṃ 
 rātrāv uttrāsahetor vṛtiśikharalatālambinīṃ kambumālām  ||579|| 
 
 
 vidyāyāḥ | 
 
 
 halakṣatakarasparśatrapayevāsitānanam | 
 bibharti subhagābhogaṃ grāmyastrī stanamaṇḍalam  ||580|| 
 
 
 ācāryagopīkasya | 
 
 
 22. strīmātram 
 
 
 yāsāṃ saty api sadguṇānusaraṇe doṣānubandhaḥ sadā 
 yāḥ prāṇān varam arpayanti na punaḥ sampūrṇadṛṣṭiṃ priye | 
 atyantābhimate’pi vastuni vidhir yāsāṃ niṣedhātmakas 
 tās trailokyavilakṣaṇaprakṛtayo vāmāḥ prasīdantu vaḥ  ||581|| 
 
 
 bibhokasya | (sā.da. 3.116, su.ra.ko. 384, śā.pa.. 3079) 
 
 
 dṛśā dagdhaṃ manasijaṃ jīvayanti dṛśaiva yāḥ | 
 virūpākṣasya jayinīs tāḥ stuve vāmalocanāḥ  ||582|| 
 
 
 rājaśekharasya | (su.ra. 395, vi.śā.bha. 1.2, Sv. 1309, śā.pa. 3078,
                            sū.mu. 37.2) 
 
 
 so’naṅgaḥ kusumāni pañca viśikhāḥ puṣpāṇi bāṇāsanaṃ 
 svacchandacchidurā madhuvratamayī paṅktir guṇaḥ kārmuke | 
 etatsādhana utsaheta sa jagaj jetuṃ kathaṃ manmathas 
 tasyāmogham amūr bhavanti nahi ced astraṃ kuraṅgīdṛśaḥ  ||583|| 
 
 
 amarasiṃhasya | (su.ra. 403) 
 
 
 yannāmāpi sukhākaroti kalayaty urvīm api dyām iva 
 prāptir yasya yadaṅgasaṅgavidhinā kiṃ yan na nihnūyate | 
 antaḥ kiṃ ca sudhāsapatnam aniśaṃ jāgarti yadrāgiṇāṃ 
 visrambhāspadam adbhutaṃ kim api tatkānteti tattvāntaram  ||584|| 
 
 
 kasyacit | (su.ra. 435) 
 
 
 vyarthaṃ vilokya kusumeṣum asuvyaye’pi 
 gaurīpatīkṣaṇaśikhijvalito manobhūḥ | 
 roṣād vaśīkaraṇam astram upādade yat 
 sā subhruvāṃ vijayate jagati pratiṣṭhā  ||585|| 
 
 
 manovinodasya | (su.ra. 441) 
 23. khaṇḍitā 
 
 
 tava kitava kim ābhir vāgbhir abhyarṇacūta 
 kṣitiruhi kalakaṇṭhālāpam ākarṇayantī | 
 rajanim aham alajjājāgaraṃ pāṃśulānām 
 uṣasi vighasa na tvāṃ pāṇināpi spṛśāmi  ||586|| 
 
 
 dharmayogeśvarasya | 
 
 
 sārdhaṃ manorathaśatais tava dhūrta kāntā 
 saiva sthitā manasi kṛtrimabhāvaramyā | 
 asmākam asti na hi kaścid ihāvakāśas 
 tasmāt kṛtaṃ caraṇapātaviḍambanābhiḥ  ||587|| 
 
 
 
 rudraṭasya | (śṛ.ti. 1.41d; śā.pa. 3563; sū.mu. 57.16; sa.ka.ā.m 587;
                            padyā.. 218) 
 
 
 pādānte patitaḥ priyaḥ patatu na pravyaktabāṣpodgamaḥ  
 saṃjātaḥ sa na jāyatāṃ tvam adhunā tadvaktram atrāgatā | 
 ekāhaṃ taṭinītaṭāntaviṭapāgāre yadā jāgaraṃ 
 nāsīt kāpi sakhī tadā ghanataḥ stomāvṛtāyāṃ niśi  ||588|| 
 
 
 ācāryagopīkasya | 
 
 
 kiṃ te bāṣpas tirayati dṛśo kiṃ sakampo’dharas te 
 gaṇḍābhogaḥ kathaya kim u te kopakelīkaṣāyaḥ | 
 niryaryāde mama hi rajanī jāgarakleśarāśer 
 ekaḥ sākṣī sa khalu muralātīravānīrakuñjaḥ  ||589|| 
 
 
 vāsudevasya | 
 
 
 tataś cābhijñāya sphuradaruṇagaṇḍasthalarucā 
 manasvinyā rūḍhapraṇayakalahāviṣṭhamanasā | 
 aho citraṃ citraṃ sphuṭam iti lapantyāśrukaluṣaṃ 
 ruṣā brahmāstraṃ me śirasi nihito vāmacaraṇaḥ  ||590|| 
 
 
 amarukasya | (da.rū. 4.17, Sv 1324) 
 24. anyaraticihnaduḥkhitā 
 
 
 haṃho kānta rahogatena bhavatā yatpūrvam āveditaṃ 
 nirbhinnā tanur āvayor iti mayā tajjñātam adya sphuṭam | 
 kāminyā smaravedanākulahṛdā yaḥ kelikāle kṛtaḥ 
 so’tyarthaṃ katham anyathā tudati mām eṣa tvadoṣṭhavraṇaḥ  ||591|| 
 
 
 kasyacit | (su.ra. 624) 
 
 
 ayaṃ dhūrto māyāvinayamadhurād asya vacasaḥ 
 sakhi pratyeṣi tvaṃ prakṛtisarale paśyasi na kim | 
 kapole yallākṣābahalarasarāgapraṇayinīm 
 imāṃ dhatte mudrām anaticiravṛttāntapiśunām  ||592|| 
 
 
 solhokasya | (su.ra. 685) 
 
 
 kim etāḥ svacchandaṃ vitathaśapathoktīr vitanuṣe  
 bhajethās tām eva priyasahacarīṃ cittamadhurām | 
 yayā yācñānamre tava śirasi saubhāgyagarima 
 praśastir nyasteyaṃ caraṇanakhalākṣārasamayī  ||593|| 
 
 
 vāmadevasya | 
 
 
 lākṣālakṣmalalāṭapaṭṭam abhitaḥ keyūramudrā gale 
 vaktre kajjalakālimā nayanayors tāmbūlarāgo ghanaḥ | 
 dṛṣṭā kopavidhāyi maṇḍanam idaṃ prātaś ciraṃ preyaso 
 līlātāmarasodare mṛgadṛśaḥ śvāsāḥ samāptiṃ gatāḥ  ||594|| 
 
 
 amaroḥ (amaru 53 (88); śā.pa. 3740, Sbh 2215; sū.mu. 82.17; padyā.. 222;
                            Daśarūpaka 2.6) 
 
 
 nidrācchedakaṣāyite tava dṛśau dṛṣṭir mamālohinī 
 vakṣo muṣṭibhir āhataṃ tava hṛdi sphūrjanti me vedanāḥ | 
 āścaryaṃ navakundakuḍmalaśikhā tīkṣṇair amībhir nakhaiḥ 
 pratyaṅgaṃ tava jarjarā tanur ahaṃ jātā punaḥ khaṇḍitā  ||595|| 
 
 
 umāpatidharasya | 
 25. lakṣitavirahiṇī 
 
 
 kucau dhattaḥ kampaṃ nipatati kapolaḥ karatale 
 nikāmaṃ niḥśvāsaḥ sakalam alakaṃ tāṇḍavayati | 
 dṛśaḥ sāmarthyāni sthagayati muhur bāṣpasalilaṃ 
 prapañco’yaṃ kiñcit tava sakhi hṛdisthaṃ kathayati  ||596|| 
 
 
 amarasiṃhasya | (su.ra. 750) 
 
 
 āhāre viratiḥ samastaviṣayagrāme nivṛttiḥ parā 
 nāsāgre nayanaṃ yad etad aparaṃ yac caikatānaṃ manaḥ | 
 maunaṃ cedam idaṃ ca śūnyam akhilaṃ yad viśvam ābhāti te 
 tad brūyāḥ sakhi yoginī kim asi bhoḥ kiṃ viyoginy api  ||597|| 
 
 
 rājaśekharasya | (padyā. 238, su.ra. 703 Rajasekhara, u.nī. 13.75)  
 
 
 yattālīdalapākapāṇḍuvadanaṃ yannetrayor durdinaṃ 
 gaṇḍaḥ pāṇiniṣevaṇāc ca yad ayaṃ saṅkrāntapañcāṅguliḥ | 
 gaurī krudhyatu vartate yadi na te tat ko’pi citte yuvā 
 dhik dhik tvāṃ sahapāṃśukhelanasakhīvarge’pi yannihnavaḥ  ||598|| 
 
 
 tasyaiva | (vi.śā.bha. 2.14, sū.mu. 39.2, su.ra. 712) 
 
 
 yatsambhāṣaṇalālaseva kuruṣe vaktrendum ardhonnataṃ 
 dhatse bāhulatārgalāṃ kucataṭe niṣkāntibhīty eva yat | 
 kiṃ vā mantrayate jano’yam iti yat sarvatra śaṅkākulā 
 taj jāne hṛdi ko’pi tiṣṭhati yuvā prauḍhaś ca gūḍhaś ca te  ||599|| 
 
 
 śilhaṇasya |  
 
 
 yad daurbalyaṃ vapuṣi mahatī sarvataś cāspṛhā yan 
 nāsālakṣyaṃ yad api nayanaṃ maunam ekāntato yat | 
 ekādhīnaṃ kathayati manas tāvad eṣā daśā te 
 kosāv ekaḥ kathaya sumukhi brahma vā vallabho vā  ||600|| 
 
 
 lakṣmīdharasya | (su.ra. 715) 
 26. virahiṇī 
 
 
 śvāsās tāṇḍavitālakāḥ karatale suptā kapolasthalī 
 netre bāṣpataraṅgite pariṇataḥ kaṇṭhe kalaḥ pañcamaḥ | 
 aṅgeṣu prathamaprabuddhaphalinī lāvaṇyasaṃvādinī  
 pāṇḍimnā virahocitena gamitā kāntiḥ kathāśeṣatām  ||601|| 
 
 
 śadhokasya | (su.ra. 729) 
 
 
 kasmān mlāyasi mālatīva mṛditety ālījane pṛcchati  
 vyaktaṃ noditam ārtayāpi virahe śālīnayā bālayā | 
 akṣṇor bāṣpabharaṃ nigṛhya katham apy ālokitaḥ kevalaṃ 
 kiñcitkuḍmalakoṭibhinnaśikharaś cūtadrumaḥ prāṅgaṇe  ||602|| 
 
 
 bāhvaṭasya | (su.ra. 741) 
 
 
 sā candrād api manmathād api jaladroṇīsamīrād api 
 trastā manmathamattasindhur akarakrīḍāvihārasthalī | 
 krīḍā kalpitakālakaṇṭhakapaṭasvarbhānucakṣuḥśravaḥ 
 śreṇī sambhṛtaduṣpraveśaśivirakrīḍān na niṣkrāmati  ||603|| 
 
 
 mahādevasya | 
 
 
 niḥśeṣā maṇipañjarāvalir asau dāty ūhaśūnyā kṛtā 
 śyenā kelivaneṣu kokilakulocchedāya saṃcāritāḥ | 
 kiṃ kurmaḥ punar atra rātrim akhilāṃ kalyakvaṇatkokilā 
 kelīypañcamahuṅkṛteḥ svayam iyaṃ yan mṛtyum ākāṅkṣati  ||604|| 
 
 
 śilhaṇasya | 
 
 
 prayātes taṃ bhānau śritaśakuninīḍeṣu taruṣu  
 sphuratsandhyārāge śaśini śanakair ullasati ca | 
 priyapratyākhyānadviguṇavirahotkaṇṭhitadṛśā  
 tadārabdhaṃ tanvyā maraṇam api yatrotsavapadam  ||605|| 
 
 
 
 laḍūkasya | (Sv 1090, śā.pa. 3404) 
 
 
 27. virahiṇīvacanam 
 
 
 jalārdrāṃ cārdrāṃ vā malayajarasair mā mama kṛthā 
 vṛthā sadyaḥ padmacchadanaśayanaṃ māpi ca vidhāḥ | 
 atīvārdreṇāyaṃ priyasakhī śikhī vāḍavanibhaḥ 
 parītāpaṃ preyaś ciravirahajanmā janayati  ||606|| 
 
 
 narasiṃhasya | 
 
 
 vṛthā gāthāślokair alam alam alīkāṃ mama rujaṃ 
 kadācid dhūrto’sau kavivacanam ity ākalayati | 
 idaṃ pārśve tasya prahiṇu sakhi lagnāñjanalava 
 sravadbāṣpotpīḍagrathitalipi tāḍaṅkayugalam  ||607|| 
 
 
 śilhaṇasya | (sū.mu. 41.6) 
 
 
 gacchāmi kutra vidadhāmi kim atra kasmiṃs 
 tiṣṭhāmi kaḥ khalu mamātra bhaved upāyaḥ | 
 kartavyavastuni na me sakhi niścayo’sti 
 tvāṃ cetasā param ananyagatiḥ smarāmi  ||608|| 
 
 
 kālidāsanandinaḥ | 
 
 
 sakhi malayajaṃ muñca kṣāraṃ kṣate kim ivārpyate 
 kusumam aśivaṃ kāmasyaitat kilāyudham ucyate | 
 vyajanapavano mā bhūc chvāsān karoti mamādhikān 
 upacitabale vyādhāv asmin mudhā bhavati śramaḥ  ||609|| 
 
 
 tasyaiva | 
 
 
 viramata viramata sakhyo 
 nalinīdalatālavṛntapavanena | 
 hṛdayagato’yaṃ vahnir dhagiti 
 kadācij jvalaty eva  ||610|| 
 
 
 kasyacit | (śā.pa. 3432) 
 
 
 28. virahiṇīruditam 
 
 
 vallī pādapamociteva sutanuḥ pramlāyati pratyahaṃ 
 niḥśvāsākuṭilālakaṃ karatalotsaṅge mukhaṃ sīdati | 
 nāsāgrātithayo muhūrtam aruṇocchūnāntayor netrayor 
 viśrāmyanti na sinduvāramukulasthūlāḥ payobindavaḥ  ||611|| 
 
 
 balabhadrasya | 
 
 
 ko’sau dhanyaḥ kathaya subhage kasya gaṅgāsarayvo 
 stoyāsphālavyatikarakhaṇatkāri kaṅkālam āste | 
 yaṃ dhyāyantyāḥ sumukhi niyataṃ kajjalacchedabhāñji 
 vyālumpanti stanakalasayoḥ patram aśrūṇy ajasram  ||612|| 
 
 
 kasyacit | (su.ra. 735) 
 
 
 muktānaṅgaḥ kusumaviśikhān pañca cūrṇīkṛtāgrān 
 manye mugdhāṃ praharati haṭhāt patriṇā vāruṇena | 
 vārāṃ pūraḥ katham itarathā sphāranetrapraṇālī 
 vakrodvāhas trivalivipine sāraṇīsāmyam eti  ||613|| 
 
 
 rājaśekharasya |  
 
 
 pakṣmānte skhalitāḥ kapolaphalake lolaṃ luṭhantaḥ kṣaṇaṃ 
 dhārālās taralocchalattanukaṇāḥ pīnastanāsphālanāt | 
 kasmād brūhi tavādya kaṇṭhavigalanmuktāvalīvibhramaṃ 
 bibhrāṇā nipatanti bās bāṣpapayasāṃ prasyandino bindavaḥ  ||614|| 
 
 
 tasyaiva | (su.ra. 663) 
 
 
 kapolaṃ pakṣmabhyaḥ kalayati kapolān stanataṭaṃ 
 stanān nābhiṃ nābher ghanajaghanam etya pratimuhuḥ | 
 na jānīmaḥ kiṃ nu kva nu kṛtam anena vyavasitaṃ 
 yad asyāḥ pratyaṅgaṃ nayanajalabindur viharati  ||615|| 
 
 
 narasiṃhasya | (su.ra. 683) 
 
 
 29. dūtīvacanam 
 
 
 vaktrendor na haranti bāṣpapayasāṃ dhārāmanojñāṃ śriyaṃ 
 niḥśvāsā na kadarthayanti madhurāṃ bimbādharasya dyutim | 
 tanvyās tvadvirahe vipakvalavalīlāvaṇyasaṃvādinī  
 chāyā kāpi kapolayor anudinaṃ tasyāḥ paraṃ śuṣyati  ||616|| 
 
 
 dharmakīrteḥ | (su.ra. 539) 
 
 
 lāvaṇyena pidhīyateṅgatanimā saṃdhāryate jīvitaṃ 
 tvaddhyānaiḥ satataṃ kuraṅgakadṛśaḥ kintv etad āste navam | 
 niḥśvāsaiḥ kucakumbhapīṭhaluṭhanapratyudgamān māṃsalaiḥ 
 śyāmībhūtakapolam indur adhunā yat tan mukhaṃ spardhate  ||617|| 
 
 
 śṛṅgārasya | (su.ra. 535) 
 
 
 tvadarthinī candanabhasmadigdha 
 lalāṭalekhāśrujalābhiṣiktā | 
 mṛṇālacīraṃ dadhatī stanābhyāṃ 
 smaropadiṣṭaṃ carati vrataṃ sā  ||618|| 
 
 
 kasyacit | (Sv 1393, su.ra. 545) 
 
 
 śrotraṃ tvadguṇajālapūritam abhūd bāṣpāmbupūre dṛśau 
 kiṃcāsyā mukham andhakāritam abhūn niḥśvāsavātormibhiḥ | 
 caṇḍālas tava śokavahnir abhito dhanvī jighāṃsuḥ smaras 
 tasyāḥ kaṇṭhagatāgatāni dadhati prāṇāḥ kuraṅgopamāḥ  ||619|| 
 
 
 danokasya | 
 
 
 kaṇṭhe jīvitamānane tava guṇāḥ pāṇau kapolastanau  
 saṃtāpas tvayi mānasaṃ nayanayor acchinnadhāraṃ payaḥ | 
 sarvaṃ niṣkaruṇa tvadīyavirahe sālambanaṃ kiṃ punas  
 tasyāḥ saṃprati jīvite bata sakhīvargo nirālambanaḥ  ||620|| 
 
 
 jalacandrasya | 
 
 
 30. priyasambodhanam 
 
 
 vilimpanty etasmin malayajarasārdreṇa mahasā 
 diśaṃ cakraṃ candre sukṛtamaya tasyā mṛgadṛśaḥ | 
 dṛśor bāṣpaḥ pāṇau vadanam asavaḥ kaṇṭhakuhare 
 hṛdi tvaṃ hrīḥ pṛṣṭhe vacasi ca guṇā eva bhavataḥ  ||621|| 
 
 
 acalasiṃhasya | (su.ra. 537, sa.ka.ā.v 614, sū.mu. 44.7) 
 
 
 mukhenduḥ prabhraśyannayanajalabinduḥ karatale 
 mṛṇālīhāro’pi jvara iva parītāpajanakaḥ | 
 priyaṅguśyāmāṅgyāḥ sukṛtamaya vakre tvayi manā 
 ganākhyeyāvastho ratiramaṇabāṇavyatikaraḥ  ||622|| 
 
 
 tasyaiva | 
 
 
 candraṃ candanakardamena likhitaṃ sā mārṣṭi daṣṭādharā 
 vandyaṃ nindati yac ca manmatham asau bhaṅktvāgrahas tāṅgulīḥ | 
 kāmaḥ puṣpaśaraḥ kilet sumanovargaṃ lunīte ca yat 
 tat kāṃ sā subhaga tvayā varattanur bātūlatāṃ lambhitā  ||623|| 
 
 
 rājaśekharasya | (vi.śā.bha. 2.20, su.ra. 541, sū.mu. 44.9) 
 
 
 unmīlanti nakhair lunīhi vahati kṣaumāñcalenāvṛṇu 
 krīḍākānanam āviśanti valayakvāṇaiḥ samutrāsaya | 
 itthaṃ pallavadakṣiṇānilakuhūkaṇṭhīṣu sāṅketika 
 vyāhārāḥ subhaga tvadīyavirahe rādhāsakhīnāṃ mithaḥ  ||624|| 
 
 
 
 amaroḥ | (śā.pa. 3489 satkavicandrasya; sū.mu. 44.13; SD 10.79; padyā.
                            360 śambhoḥ) 
 
 
 darapariṇatadūrvādurbalām aṅgalekhāṃ 
 glapayati na yad asyāḥ śvāsajanmā hutāśaḥ | 
 sa khalu subhaga manye locanadvandvavārā 
 maviratapaṭudhārāvāhinīnāṃ prabhāvaḥ  ||625|| 
 
 
 dhīyīkasya | 
 31. puruṣābhidhānam  
 
 
 tasyās tāpam ahaṃ mukunda kathayāmy eṇīdṛśas te kathaṃ 
 padminyāḥ sarasaṃ dalaṃ vinihitaṃ yasyāḥ satāpe hṛdi | 
 ādau śuṣyati saṅkucaty anu tataś cūrṇatvam āpadyate  
 paścān murmuratāṃ dadhad dahati ca śvāsāvadhūtaḥ śikhī  ||626|| 
 
 
 
 kasyacit | (sū.mu. 44.25; su.ra. 553 kasyacit; utpalarāja; padyā. 356
                            śāntikarasya) 
 
 
 nīrasaṃ kāṣṭham evedaṃ satyaṃ te hṛdayaṃ yadi | 
 tathāpi dīyatāṃ tasyai gatā sā daśamīṃ daśām  ||627|| 
 
 
 kubjarājasya | 
 
 
 kuśalaṃ tasyā jīvati kuśalaṃ pṛṣṭāsi jīvatīty uktam | 
 punar api tad eva kathayasi mṛtāṃ nu kathayāmi yā śvasiti  ||628|| 
 
 
 śittipasya | (Kuval. 167, sa.ka.ā. 1.97) 
 
 
 tanur līnā talpe priyasahacarī hastakalanān 
 nijasthāneṅgāni śvasitam api tasyāḥ śramapade | 
 kva sā kāntir yātā bata na śapathais tāsv ayam api  
 pratīmaḥ strīhatyā tad api tava ceto naṭayati  ||629|| 
 
 
 yuvarājadivākarasya | 
 
 
 dhik caṇḍāla kim ālapāmi madhupījhaṅkārajhaṅjhāmarun 
 mākandāṅkurasaṃnipātajanitas tasyāḥ sa ko’pi jvaraḥ | 
 tāḥ saṃtāparujaḥ sa cāṅgajaḍimā sāharniśaṃ jāgarā 
 tvayy āśleṣarasena jīvati punas tyakto’nyathā hastakaḥ  ||630|| 
 
 
 kasyacit | 
 32. virahiṇīceṣṭā  
 
 
 tvāṃ cintāparikalpitaṃ subhaga sā sambhāvya romāñcitā 
 śūnyāliṅganasaṃcaladbhujayugenātmānam āliṅgati | 
 kiṃ cānyadvirahavyathāpraṇayiṇīṃ samprāpya mūrcchāṃ cirāt 
 pratyujjīvati karṇamūlapaṭhitais tvannāmamantrākṣaraiḥ  ||631|| 
 
 
 kasyacit | (su.ra. 555, śā.pa. 3487) 
 
 
 acchinnaṃ nayanāmbu bandhuṣu kṛtaṃ tāpaḥ sakhīṣv āhito 
 dainyaṃ nyastam aśeṣataḥ parijane cintā gurubhyo’rpitā | 
 adya śvaḥ kila nirvṛtiṃ vrajati sā śvāsaiḥ paraiḥ khidyate 
 visrabdho bhava viprayogajanitaṃ duḥkhaṃ vibhaktaṃ tayā  ||632|| 
 
 
 (amaru 78/110; Sbhv 1407; sū.mu. 44.20; śā.pa. 3486; padyā. 364; Daśa
                            4.27) 
 
 
 punaruktāvadhivāsaram etasyāḥ kitava paśya gaṇayantyāḥ | 
 iyam iva karajaḥ kṣīṇas tvam iva kaṭhorāṇi parvāṇi  ||633|| 
 
 
 dharaṇīdharasya | (su.ra. 558) 
 
 
 atraiva svayam eva citraphalake kampaskhalallekhayā 
 santāpārtivinodanāya katham apy ālikhya sakhyā bhavān | 
 bāṣpavyākulam īkṣitaḥ sapulakaṃ cūtāṅkurair arcito 
 mūrdhnā ca praṇataḥ sakhīṣu madanavyājena cāpahnutaḥ  ||634|| 
 
 
 vākkūṭasya | (su.ra. 549) 
 
 
 dūrvāśyāmaruco’pi candanarasair yat te likhaty ākṛtiṃ 
 soḍhuṃ tāpam anīśvarā yad api ca grīṣmāgamaṃ vāñchati | 
 yat puṣṇāti nirasya vibhramaśukān bālā cakorīkulaṃ 
 mūḍhas tatra sakhījanaḥ sphurati kiṃ susthasya me cetasi  ||635|| 
 
 
 kasyacit | 
 
 
 33. santāpakathanam 
 
 
 sā dhairyāmbumarusthalī visṛmarajvālaḥ sa tāpānalas 
 te muktāmaṇayaḥ kaṭhorataruṇajvālāmucaḥ śarkarāḥ | 
 karpūrasya rajāṃsi bālukam asāv asyās tu jīvādhvagaḥ 
 kvāpi kvāpy upayāti muhyati muhuḥ kvāpî kvacin mūrcchati  ||636|| 
 
 
 mahādevasya | 
 
 
 mṛgaśiśudṛśas tasyās tāpaṃ kathaṃ kathayāmi te 
 dahanapatitā dṛṣṭā mūrtir mayā na hi vaidhavī | 
 iti tu niyataṃ nārīrūpaḥ sa lokadṛśāṃ priya 
 stava śaṭhatayā śilpotkarṣo vidher vighaṭiṣyate  ||637|| 
 
 
 vācaspateḥ | (da.rū. 2.29, su.ra. 557) 
 
 
 etasyāḥ smarasaṃjvaraḥ karatalasparśaiḥ parīkṣyo’dya naḥ 
 snigdhenāpi janena dāhabhayataḥ prasthaṃ pacaḥ pāthasām | 
 nirvīryīkṛtacandanauṣadhavidhau tasmiṃś caṭatkāriṇo 
 lājasphoṭam amī sphuṭanti maṇayo viśve’pi hārasrajām  ||638|| 
 
 
 rājaśekharasya | (bā.rā. 5.11, su.ra. 711) 
 
 
 snātā niṣpatayālulocanapayaḥ puṇyasravantījalair 
 adhyāste navacandanārdranalinīsaṃvartikāvedikām | 
 pratyekaṃ smarajātavedasi nijāny aṅgāni hutvā kṣaṇād 
 indor abhudayena dāsyati punaḥ sā prāṇapūrṇāhutim  ||639|| 
 
 
 dharmayogeśvarasya | 
 
 
 mālyaṃ mṛṇālavalayāni jalaṃ jalārdrā 
 karpūrahāraharicandanacarcitāni | 
 tasyā navendukiraṇāś ca na tāpaśāntyai  
 tvatsaṅgasādhyavirahajvarajarjarāyāḥ  ||640|| 
 
 
 puruṣottamadevasya | 
 
 
 34. tanutākhyānam 
 
 
 dolālolāḥ śvasanamarutaś cakṣuṣī nirjharābhe 
 tasyāḥ śuṣyattagarasumanaḥpāṇḍurā gaṇḍabhittiḥ | 
 tadgātrāṇāṃ kim iva hi bahu brūmahe durbalatvaṃ 
 yeṣām agre pratipad uditā candralekhāpy atanvī  ||641|| 
 
 
 rājaśekharasya | (su.ra. 552) 
 
 
 ārabdhā makaradhvajasya dhanuṣaitasyās tanurvedhasā  
 tvadviśleṣaviśeṣadurbalatayā jātā na tāvad dhanuḥ | 
 tat saṃpraty api re prasīda kim api premāmṛtasyandinīṃ  
 dṛṣṭiṃ nātha vidhehi sā ratipateḥ śiñjāpi samjāyatām  ||642|| 
 
 
 dhoyīkasya | 
 
 
 tasyās tvadekamanasaḥ smarabāṇavarṣaiḥ  
 kārśyaṃ vapuḥ śaṭha bibharti yathā yathaiva | 
 stokāyitāśrayatayeva tathā tathaiva  
 kāntir ghanībhavati lolavilocanāyāḥ  ||643|| 
 
 
 tasyaiva | 
 
 
 spṛśantyāḥ kṣāmatvaṃ madanaśaraṭaṅkavyatikarāt 
 kuraṅgākṣyās tasyāḥ śṛṇu subhaga kautūhalam idam | 
 apūrveti trastā pariharati tāṃ kelahariṇī 
 na viśve’py āśvāsaṃ dadhati gṛhalīlāśakunayaḥ  ||644|| 
 
 
 kasyacit | (sū.mu. 44.17) 
 
 
 abhavad abhinavaprarohabhājāṃ  
 chaviparipāṭiṣu yaḥ purāṅgakānām | 
 ahaha virahavaikṛte sa tasyāḥ  
 kraśimani saṃprati dūrvayā vivādaḥ  ||645|| 
 
 
 tailapāṭīyagāṅgokasya | 
 
 
 35. udvegakathanam 
 
 
 saughād udvijate tyajaty upavanaṃ dveṣṭi prabhām aindavīṃ 
 dvārāt trasyati citrakelisadaso veśaṃ viṣaṃ manyate | 
 āste kevalam abjinīkisalayaprastāriśayyātale  
 saṃkalpopanatatvadākṛtir asāyat tena cittena sā  ||646|| 
 
 
 rājaśekharasya | (bā.rā. 5.8, sa.ka.ā.v 208, vi.śā.bha. 3.2, su.ra.
                            745) 
 
 
 sodvegā mṛgalāñchane mukham api svaṃ nekṣate darpaṇe 
 trastā kokilakūjitād api giraṃ nonmudrayaty ātmanaḥ | 
 itthaṃ duḥsahadāhadāyini dhṛtadveṣāpi puṣpāyudhe  
 mugdhā sā subhage tvayi pratimuhuḥ premādhikaṃ puṣyati  ||647|| 
 
 
 śṛṅgārasya | (su.ra. 536) 
 
 
 viṣaṃ candrālokaḥ kumudavanavāto hutavahaḥ  
 kṣatakṣāro hāraḥ sa khalu puṭapāko malayajaḥ | 
 aye kiṃcid vakre tvayi subhaga sarve katham amī 
 samaṃ jātās tasyām ahaha viparītaprakṛtayaḥ  ||648|| 
 
 
 acalasiṃhasya | (su.ra. 554) 
 
 
 na krīḍāgirikandarīṣu ramate nopaiti vātāyanaṃ 
 dūrād dveṣṭi gurūn nirasyati latāgāre vihāraspṛhām | 
 āste sundara sā sakhīpriyagirām āśvāsanaiḥ kevalaṃ 
 pratyāśāṃ dadhatī tayā ca hṛdayaṃ tenāpi ca tvāṃ punaḥ  ||649|| 
 
 
 dhoyīkasya | 
 
 
 hāraṃ pāśavad ācchinatti dahanaprāyāṃ na ratnāvalīṃ 
 dhatte kaṇṭhakaśaṅkinīva kalikātalpe na viśrāmyati | 
 svāmin samprati sāndracandanarasāt paṅkād ivodveginī  
 sā bālā visavallarīvalayato vyālād iva trasyati  ||650|| 
 
 
 36. niśāvasthākathanam 
 
 
 asmiṃś candramasi prasannamahasi vyakopakundatviṣi 
 prācīnaṃ kham upeyuṣi tvayi manāg dūre gate preyasi | 
 śvāsaḥ kairavakorakīyati mukhaṃ tasyāḥ sarojīyati 
 kṣīrodīyati manmatho dṛgapi ca drāk candrakāntīyati  ||651|| 
 
 
 
 kasyacit | (śā.pa. 3480, sū.mu. 44.10; padyā. 355 bhīmabhaṭṭasya) 
 
 
 ambhoruhaṃ vadanam ambakam indukāntaḥ 
 pāthonidhiḥ kusumacāpabhṛto vikāraḥ | 
 prādurbabhūva subhaga tvayi dūrasaṃsthe 
 caṇḍālacandradhavalāsu niśāsu tasyāḥ  ||652|| 
 
 
 caṇḍālacandrasya | (su.ra. 538) 
 
 
 tāpo’mbhaḥ prasṛtiṃ pacaḥ pracayavān bāṣpaḥ praṇālocitaḥ 
 śvāsānartitadīpavartilatikāḥ pāṇḍimni magnaṃ vapuḥ | 
 kiṃ cānyat kathayāmi rātrim akhilāṃ tvadvartmavātāyane 
 hastacchatraniruddhacandramahasas tasyāḥ sthitir vartate  ||653|| 
 
 
 rājaśekharasya | (vi.śā.bha. 2.21, su.ra. 540) 
 
 
 bāṣpair niṣpatayālubhiḥ kaluṣitā gaṇḍasthalī cintayā  
 cetaḥ kātaritaṃ taraṅgitam uraḥ śvāsormibhiḥ pīvaraiḥ | 
 itthaṃ tvadvirahe tadīyavipadaṃ devaī triyāmaiva vā 
 talpaṃ vā paritāpakhinnam athavā jānāti puṣpāyudhaḥ  ||654|| 
 
 
 śaraṇasya | 
 
 
 niṣpatraṃ sarasīruhāṃ vanam idaṃ niścandanā medinī 
 niṣpaṅkāni payāṃsyapallavapuṭā vṛkṣā sakhībhiḥ kṛtāḥ | 
 nīyante subhaga tvayā rahitayā sotkaṇṭhakokīkulā 
 krandākarṇanajāgarūkakumudāmodāstayā rātrayaḥ  ||655|| 
 
 
 kasyacit | 
 
 
 37. vāsakasajjā 
 
 
 talpaṃ kalpitam eva kalpayati sā bhūyas tanuṃ maṇḍitāṃ 
 bhūyo maṇḍayati svayaṃ ratipater aṅgīkaroty arcanām | 
 gacchantyāṃ niśi manyate kṣatim iva dvāraṃ ciraṃ sevate 
 līlāveśmani sā karoti madanaklāntā varākī na kim  ||656|| 
 
 
 ācāryagopīkasya | 
 
 
 dṛṣṭvā darpaṇamaṇḍale nijamukhaṃ bhūṣāṃ manohāriṇīṃ 
 dīpārciḥkapiśaṃ ca mohanagṛhaṃ trasyātkuraṅgīdṛśā | 
 evaṃ nau surataṃ bhaviṣyati cirād adyeti sānandayā 
 mandaṃ kāntadidṛkṣayātilalitaṃ dvāre dṛgāropitṃ  ||657|| 
 
 
 rudraṭasya | (śṛ.ti. 1.76a) 
 
 
 alasavalitaiḥ premārdrārdrair muhur mukulīkṛtaiḥ 
 kṣaṇam abhimukhair lajjālolair nimeṣaparāṅmukhaiḥ | 
 hṛdayanihitaṃ bhāvākūtaṃ vamadbhir ivekṣaṇaiḥ  
 kathaya sukṛtī ko’yaṃ mugdhe tvayādya vilokyate  ||658|| 
 
 
 
 amaroḥ | (amaru 4, su.ra. 508; Sv 1098, śā.pa. 3416, sū.mu. 39.4) 
 
 
 aṅgeṣv ābharaṇaṃ karoti bahuśaḥ patre’pi saṃcāriṇi  
 prāptaṃ tvāṃ pariśaṅkate vitanute śayyāṃ ciraṃ dhyāyati | 
 ity ākalpavikalpatalparacanāsaṅkalpalīlāśata 
 vyāsaktāpi vinā tvayā varatanur naiṣā niśāṃ neṣyati  ||659|| 
 
 
 jayadevasya | (Gg 6.3) 
 
 
 aratir iyam upaiti māṃ na nidrā 
 gaṇayati tasya guṇān mano na doṣān | 
 viramati rajanī na saṅgam āśā 
 vrajati tanus tanutāṃ na cānurāgaḥ  ||660|| 
 
 
 
 pravarasenasya | (su.ra. 723, śā.pa. 3427 bilhaṇasya, padyā. 214) 
 
 
 38. svādhīnabharṭrkā 
 
 
 likhati kucayoḥ patraṃ kaṇṭhe niyojayati srajaṃ 
 tilakam alike kurvan gaṇḍād udasyati kuntalān | 
 iti caṭuśatair vāraṃ vāraṃ vapuḥ paritaḥ spṛśan 
 virahavidhuro nāsyāḥ pārśvaṃ vimuñcati vallabhaḥ  ||661|| 
 
 
 rudraṭasya | (śṛ.ti. 1.74a) 
 
 
 svāmin bhaṅgurayālakaṃ satilakaṃ bhālaṃ vilāsin kuru 
 prāṇeśa truṭitaṃ payodharataṭe hāraṃ punar yojaya | 
 ity uktvā suratāvasānasukhitā sampūrṇacadnrānanā  
 spṛṣṭā tena tatheti jātapulakā prāptā punar mohanam  ||662|| 
 
 
 tasyaiva | (śṛ.ti. 1.42c; SD 3.73, sū.mu. 80.6) 
 
 
 yāvakaṃ taruṇapaṅkajaprabhe 
 yoṣitaś caraṇapaṅkajadvaye | 
 tulyarāgam api sa nyapātayac 
 cāṭumātrakaraṇaprayojanaḥ  ||663|| 
 
 
 kasyacit | 
 
 
 etāṃs te bhramaraughanīlakuṭilān badhnāmi kiṃ kuntalān  
 kiṃ nyasyāmi madhūkapāṇḍumadhure gaṇḍe’tra patrāvalīm | 
 kiṃ cāsmin vyapanīya bandhanam idaṃ paṅkeruhāṇāṃ dalat 
 koṣaśrīmuṣi sarvacittahariṇasyāropayāmi stane  ||664|| 
 
 
 sūryadharasya | 
 
 
 agaṇitagurur yācñālolaṃ padāntasadātithiḥ  
 samayam avidan mugdhaḥ kālāsaho ratilampaṭaḥ | 
 kṛtakakupitaṃ hastāghātaṃ trapāruditaṃ haṭhād 
 aparigaṇayan lajjāyāṃ māṃ nimajjayati priyaḥ  ||665|| 
 
 
 ācāryagopīkasya |  
 
 
 39. vipralabdhā 
 
 
 dṛṣṭo’yaṃ viṣavat purā parijano dṛṣṭāyatir vārayan 
 paurvāparyavidāṃ tvayā nahi kṛtāḥ karṇe sakhīnāṃ giraḥ | 
 haste candram ivāvatārya sarale dhūrtena dhigvañcitā 
 tat kiṃ rodiṣi kiṃ viṣadasi kim unnidrāsi kiṃ dūyase  ||666|| 
 
 
 kasyacit | 
 
 
 jñātaṃ jñātijanaiḥ praghuṣṭam ayaśo dūraṃ gatā dhīratā 
 tyaktā hrīḥ pratipādito’py avinayaḥ sādhvīpadaṃ projjhitam | 
 luptā cobhayalokasādhupadavīdattaḥ kalaṅkaḥ kule 
 bhūyo dūti kim anyad asti yad asāv adyāpi nāgacchati  ||667|| 
 
 
 kasyacit | (śā.pa. 3616, sū.mu. 71.14) 
 
 
 sakhi sa vijito vīṇāvādyaiḥ kayāpy aparastriyā 
 paṇitam abhavat tābhyāṃ tava kṣapālalitaṃ dhruvam | 
 katham itarathā śephālīṣu skhalatkusumāsv api  
 prasarati nabhomadhye’pīndau priyeṇa vilambyae  ||668|| 
 
 
 
 rudraṭasya | (padyā. 213; Daśarūpaka 2.23; śṛ.ti. 1.78ad) 
 
 
 sotkaṇṭhaṃ ruditaṃ sakampam asakṛd yātaṃ sabāṣpaṃ ciraṃ 
 cakṣur dikṣu niveśitaṃ sakaruṇaṃ sakhyā samaṃ jalpitam | 
 nāgacchaty ucite’pi vāsakavidhau kānte samudvignayā 
 tat tat kiṃcid anuṣṭhitaṃ mṛgadṛśā no yatra vācāṃ gatiḥ  ||669|| 
 
 
 tasyaiva | (śṛ.ti. 1.79a) 
 
 
 yat saṅketagṛhaṃ priyeṇa kathitaṃ sampreṣya dūtīṃ svayaṃ 
 tac chūnyaṃ suciraṃ niṣevya sudṛśā paścāc ca bhagnāśayā | 
 sthānopāsanasūcanāya vigalatsāndrāñjanair locanair 
 bhūmāv akṣaramālikeva likhitā dīrghaṃ rudatyā śanaiḥ  ||670|| 
 
 
 rudraṭasya | (śṛ.ti. 1.78a) 
 
 
 40. kalahāntaritā  
 
 
 karṇe yan na kṛtaṃ sakhījanavaco yan nādṛtā bandhuvāk 
 yatpāde nipatann api priyatamaḥ karṇotpalenāhṛtaḥ | 
 tenendur dahanāyate malayajālepaḥ sphuliṅgāyate 
 rātriḥ kalpaśatāyate visalatāhāro’pi bhārāyate  ||671|| 
 
 
 amaroḥ | (su.ra. 702) 
 
 
 mayā tāvadgotraskhalitahatakopāntaritayā 
 na ruddho nirgacchann ayam iti vilakṣaḥ priyatamaḥ | 
 ayaṃ tvākūtajñaḥ pariṇatiparāmarśakuśalaḥ 
 sakhī līko’py āsīl likhita iva citreṇa kim idam  ||672|| 
 
 
 bimbokasya | (sū.mu. 84.4, su.ra. 656) 
 
 
 padopānte kānte luṭhati tam anādṛtya bhavanād 
 drutaṃ niṣkrāmantyā kim api na mayālocitam abhūt | 
 aye śroṇībhāra stanabhara yuvāṃ nirbharagurū 
 bhavabhyām anyatra vilambo na vihitaḥ  ||673|| 
 
 
 gaṅgādharasya | 
 
 
 yatpādapraṇataḥ priyaḥ paruṣayā vācā sa nirvārito 
 yatsakhyā na kṛtaṃ vaco jaḍatayā yanmanyur eko dhṛtaḥ | 
 pāpasyāsya phalaṃ tad etad adhunā yac candanendudyuti 
 prāleyāmbusamīrapaṅkajavisair gātraṃ muhur dahyate  ||674|| 
 
 
 rudraṭasya | (śṛ.ti. 1.77a, sū.mu. 56.1) 
 
 
 dahati viraheṣv aṅgān īrṣyāṃ karoti samāgame 
 harati hṛdayaṃ dṛṣṭaḥ spṛṣṭaḥ karoty avaśāṃ tanum | 
 kṣaṇam api sukhaṃ yasmin prāpte gate ca na labhyate 
 kim aparam ataś citraṃ yan me tathāpi sa vallabhaḥ  ||675|| 
 
 
 amarukasya | (su.ra. 734) 
 
 
 41. kalahāntaritāvākyam 
 
 
 sakhi sa subhago mandasneho mayīti na me vyathā 
 vidhiviracitaṃ yasmāt sarvo janaḥ sukham aśnute | 
 mama tu manasaḥ santāpo’yaṃ jane vimukho’pi ya 
 tkatham api hatavrīḍaṃ ceto na yāti virāgitām  ||676|| 
 
 
 amaroḥ | (Sv 1118, su.ra. 694) 
 
 
 niḥśvāsā vadanaṃ dahanti hṛdayaṃ nirmūlam unmathyate 
 nidrā neti na dṛśyate priyamukhaṃ rātrindivaṃ rudyate | 
 aṅgaṃ śoṣam upaiti pādapatitaḥ preyāṃs tathopekṣitaḥ  
 sakhyaḥ kaṃ guṇam ākalayya dayite mānaṃ vayaṃ kāritāḥ  ||677|| 
 
 
 
 kasyacit | (amaru 98; padyā.. 237, da.rū. 2.26) 
 
 
 jyotirbhyas tad idaṃ tamaḥ samuditaṃ jāto’yam adbhyaḥ śikhī 
 pīyūṣād idam utthitaṃ viṣamayaṃ chāyāptajanmātapaḥ | 
 ko nāmāsya vidhiḥ praśāntiṣu bhaved bāḍhaṃ draḍhīyān ayaṃ 
 granthir yat priyato’pi vipriyam idaṃ sakhyaḥ kṛtaṃ sāntvanaiḥ  ||678|| 
 
 
 kasyacit | (sa.ka.ā. 2.63) 
 
 
 tallākṣālipilāñchitād api mukhād induḥ sa kiṃ duḥsahaḥ 
 saṃtāpāya pikadhvaniḥ kim u mṛṣā vācāṃ prapañcād api | 
 kiṃ tasya praṇayāvadhīraṇaparādhīnād api prekṣaṇād 
 unmīlanti sakhi prasūnadhanuṣo marmacchidaḥ sāyakāḥ  ||679|| 
 
 
 jalacandrasya | 
 
 
 kathābhir deśānāṃ katham api ca kālena bahunā 
 samāyāte kānte sakhi rajanir ardhaṃ gatavatī | 
 tato yāvallīlākalahakupitāsmi priyatame 
 sapatnīva prācī dig iyam abhavat tāvad aruṇā  ||680|| 
 
 
 kasyacit | (su.ra. 1642) 
 
 
 42. kalahāntaritāsakhīvacanam 
 
 
 anālocya premṇaḥ pariṇatim anādṛtya suhṛdas 
 tvayākāṇḍe mānaḥ kim iti sarale preyasi kṛtaḥ | 
 samākṛṣṭā hy ete virahadahanodbhāsuraśikhāḥ  
 svahastenāñgārās tad alam adhunāraṇyaruditaiḥ  ||681|| 
 
 
 
 amaroḥ (amaru 66; Sbhv 1170; sū.mu. 56.9, su.ra. 659) 
 
 
 mayā prāg evoktaṃ kalahavati mā tyājaya guṇaṃ 
 bhayes tu preyāṃs te svakaravaśagaṃ muñcasi mudhā | 
 avāpto vailakṣyaṃ śara iva punar naiti tad ayaṃ 
 svayaṃ gatvāneyaḥ priyasakhi karākarṣavidhinā  ||682|| 
 
 
 ācāryagopīkasya |  
 
 
 śravasi na kṛtāste tāvantaḥ sakhīvacanakramā 
 ścaraṇapatitoṅguṣṭhāgreṇāpy ayaṃ na hato janaḥ | 
 kaṭhinahṛdaye mithyāmaunavratavyasanād ayaṃ 
 parijanaparityāgopāyo na mānaparigrahaḥ  ||683|| 
 
 
 kasyacit | (su.ra. 687) 
 
 
 jaghanam unnatam ākulamekhalaṃ 
 mukham apāṅgavisarpitatārakam | 
 idam apāsya gato yadi nirghṛṇo 
 nanu vororu sa eva hi vañcitaḥ  ||684|| 
 
 
 kasyacit | (Sv 1168) 
 
 
 sakhi na gaṇitā mānonmeṣāt priyapraṇayakṣatiḥ 
 param iha sakhīvargasyedaṃ vaco na puraskṛtam | 
 udayaśikharārūḍhe nāyaṃ kalānidhinā balāt 
 kim iti śithilo mānagranthiḥ karair na kariṣyate  ||685|| 
 
 
 jalacandrasya |  
 43. gotraskhalitam 
 
 
 puras tanvyā gotraskhalanacakito’haṃ natamukhaḥ  
 pravṛtto vailakṣyāt kim api likhituṃ daivahatakaḥ | 
 sphuṭo rekhānyāsaḥ katham api sa tādṛk pariṇato 
 gatā yena vyaktaṃ punar avayavaiḥ saiva taruṇī  ||686|| 
 
 
 amaroḥ (amaru 46) 
 
 
 kṛthā maivaṃ cetaḥ katham api manāg askhalad itaḥ 
 pramādād vāṇīyaṃ kim iha karavāṇi praṇayini | 
 vṛthaivāyaṃ granthir jhaṇajhaṇitamañjīraraṇitaṃ 
 tatas tvatpādābjaṃ yad idam avataṃso bhavatu me  ||687|| 
 
 
 narasiṃhasya | 
 
 
 ardhokte bhayam āgato’si kim idaṃ kaṇṭhaś ca kiṃ gadgadaś 
 cāṭor asya na ca kṣaṇo’yam anupakṣipteyam āstāṃ kathā | 
 brūhi prastutam astu saṃprati mahat karṇe sakhīnāṃ mukhais  
 tṛptir nirbharam ebhir akṣarapadaiḥ prāg eva me saṃbhṛtā  ||688|| 
 
 
 abhinandasya | (sū.mu. 57.26) 
 
 
 katham api kṛtapratyāpattau priye skhalitottare  
 virahakṛśayā kṛtvā vyājaṃ prakalpitam aśrutam | 
 asahanasakhīśrotraprāptiṃ viśaṅkya sasaṃbhramaṃ  
 vivalitadṛśā śūnye gehe samucchvasitaṃ punaḥ  ||689|| 
 
 
 kasyacit | (As 63) 
 
 
 dūrād etya dṛśā nivārya ca sakhīr utkṣiptadoḥkaṅkaṇa 
 śroṇiḥ sapraṇayā pidhāya nayanadvandvaṃ tavāvasthitā | 
 jñātāsīti vipakṣanāma gadatā sambhāvitā sā tvayā 
 jīvaty eva yadi tvarāṃ tyaja nanu tvām eva yāciṣyate  ||690|| 
 
 
 ācāryagopīkasya | 
 
 
 44. māninī 
 
 
 bāle nātha vimuñca mānini ruṣaṃ roṣān mayā kiṃ kṛtaṃ 
 khedo’smāsu na me’parādhyati bhavān sarve’parādhā mayi | 
 tat kiṃ rodiṣi gadgadena vacasā kasyāgrato rudyate 
 nanv etan mama kā tavāsmi dayitā nāsmīty ato rudyate  ||691|| 
 
 
 amaroḥ (amaru 53; da.rū. 2.17; Sv 1614, śā.pa. 3554, sū.mu. 57.1, su.ra.
                            653) 
 
 
 ekatrāsanasaṃsthitiḥ parihatā pratudgamād dūratas 
 tāmbūlānayanacchalena rabhasāśelṣo’pi saṃvighnitaḥ | 
 ālāpo’pi na miśritaḥ parijanaṃ vyāpārayanty āntike 
 kāntaṃ pratyupacārataś caturayā kopaḥ kṛtārthīkṛtaḥ  ||692|| 
 
 
 tasyaiva (amaru 17, su.ra. 639, Sv 1583, śā.pa. 3534, sū.mu. 55.6, da.rū.
                            2.19, Rask 2.67g) 
 
 
 āśaṅkya praṇatiṃ paṭāntapihitau pādau karotyādarāt 
 vyājenāgatamāvṛṇoti hasitaṃ na spaṣṭamudvīkṣate | 
 mayyālāpavati pratīpavacanaṃ sakhyā sahābhāṣate 
 tasyāstiṣṭhatu nirbharapraṇayitā māno'pi ramyodayaḥ  ||693|| 
 
 
 tasyaiva (Sv. 1590, śā.pa. 3537, sū.mu. 55.11) 
 
 
 dhūmāyate manasi mūrcchati ceṣṭiteṣu 
 saṃdīpyate vapuṣi cetasi jājvalīti | 
 vaktre parisphurati vāci vijṛmbhate’syāḥ 
 kāntāvamānajanito bahumānavahniḥ  ||694|| 
 
 
 kasyacit | 
 
 
 bāṣpāsāraḥ kathayati bhṛśaṃ gaṇḍayoḥ pāṇḍimānaṃ 
 śvāso bhūmnā stanakalasayoḥ pīnatām ātanoti | 
 cittautsukyaṃ kim api kurute kṣāmam aṅgaṃ tad asyās 
 tāruṇyasya prasam adhikaṃ manyur āviṣkaroti  ||695|| 
 
 
 kasyacit | 
 45. udāttamāninī 
 
 
 na mando vaktrenduḥ śrayati na lalāṭaṃ kuṭilatāṃ 
 na netrābjaṃ rajyaty anuṣajati na bhrūr api bhidām | 
 idaṃ tu preyasyāḥ prathayati ruṣo’ntarvilasitaṃ 
 śate’pi praśnānāṃ yad abhiduramudrodharapuṭaḥ  ||696|| 
 
 
 vaidyadhanyasya | (su.ra. 688) 
 
 
 īrṣyāprasphuritādharoṣṭharuciraṃ vaktraṃ na me darśitaṃ 
 sādhikṣepapadā manāg api giro na śrāvitā mugdhayā | 
 maddoṣaiḥ sarasaiḥ pratāpitamanovṛttyāpi kopo’nayā 
 kāñcyā gāḍhatarāvabaddhavasanagranthyā samāveditaḥ  ||697|| 
 
 
 kāśmīranārāyaṇasya | (Sv 1591) 
 
 
 bhrūbedho na kṛtaḥ kṛtā mukhaśaśicchāyāpi nāyādṛśī 
 kāluṣyeṇa na lambhitāḥ kalagiraḥ kopas tvato lakṣyate | 
 yat prāgalbhyam apāsya samprati navībhūtaṃ punar lajjayā 
 yaś cāyaṃ vinayādaraḥ praṇayitāṃ muktvā mahān vartate  ||698|| 
 
 
 kasyacit | 
 
 
 āmṛdyante śvasitamaruto yatkucotsedhakampair  
 antardhyānāt truṭati ca dṛśor yadbahirlakṣyalābhaḥ | 
 pakṣmotkṣepavyatikarahato yac ca bāṣpas tad ete  
 bhāvāś caṇḍi truṭitahṛdayaṃ manyum āvadeyanti  ||699|| 
 
 
 kasyacit | 
 
 
 yadyapi śriyam ādhatte bhūṣaṇānādaras tava | 
 tathāpy antargataṃ manyumayaṃ kathayatīva me  ||700|| 
 
 
 kasyacit | 
 46. anuraktamāninī 
 
 
 valatu taralā dhṛṣṭā dṛṣṭiḥ khalā sakhi mekhalā  
 skhalatu kucayor utkampān me vidīryantu kañcukam | 
 tad api na mayā sambhāvyo’sau punar dayitaḥ śaṭhaḥ  
 sphuṭati hṛdayaṃ maunenāntar na me yadi tatkṣaṇāt  ||701|| 
 
 
 amaroḥ | (su.ra. 636) 
 
 
 bhrūbhaṅge racite’pi dṛṣṭir adhikaṃ sotkaṇṭham udvīkṣate 
 kārkaśyaṃ gamite’pi cetasi tanūromāñcam ālambate | 
 ruddhāyām api vāci sasmitam idaṃ dagdhānanaṃ jāyate  
 dṛṣṭe nirvahaṇaṃ bhaviṣyati kathaṃ mānasya tasmin jane  ||702|| 
 
 
 tasyaiva (amaru 24; su.ra. 695, Sbh 1580; u.nī. 5.25) 
 
 
 bhrūbhedo racitaḥ ciraṃ nayanayor abhyastam āmīlanaṃ 
 roddhuṃ śikṣitam ādareṇa hasitaṃ maune’bhiyogaḥ kṛtaḥ | 
 dhairyaṃ kartum api sthirīkṛtam idaṃ cetaḥ kathañcin mayā 
 baddho mānaparigrahe parikaraḥ siddhis tu daivasthitā  ||703|| 
 
 
 dharmakīrteḥ (amaru 92; su.ra. 645, padyā.. 231) 
 
 
 tadvaktrābhimukhaṃ mukhaṃ vinamitaṃ dṛṣṭiḥ kṛtā cānyatas 
 tasyālāpakutūhalākulatare śrotre niruddhe mayā | 
 hastābhyām api vāritaḥ sapulakaḥ svedodgamo gaṇḍayoḥ 
 sakhyaḥ kiṃ karavāṇi yānti sahasā yat kañcuke sandhayaḥ  ||704|| 
 
 
 amaroḥ (amaru 11, Sv 1581, śā.pa. 3535, su.ra. 640) 
 
 
 sphuṭatu hṛdayaṃ kāmaṃ kāmaṃ karatu tanuṃ tanuṃ 
 na sakhi caṭulapremṇā kāryaṃ punar dayitena me | 
 iti sarabhasaṃ mānāṭopād udīrya vacas tayā 
 ramaṇapadavī sāraṅgākṣyā saśaṅkitam īkṣitā  ||705|| 
 
 
 tasyaiva (amaru 71 (61); su.ra. 666, sū.mu. 55.1) 
 
 
 47. nāyake māninīvacanam 
 
 
 kiṃ pādānte luṭhasi vimanāḥ svāmino hi svatantrāḥ  
 kañcit kālaṃ kvacid abhiratas tatra kas te’parādhaḥ | 
 āgaskāriṇy aham iha yayā jīvitaṃ tadviyoge 
 bhartṛprāṇāḥ striya iti nanu tvaṃ mamaivānuneyaḥ  ||706|| 
 
 
 
 bhāvadevyāḥ | [su.ra. 643 vākkūṭasya; sū.mu. 57.14; padyā. 381
                            kasyacit] 
 
 
 tathābhūd asmākaṃ prathamam avibhinnā tanur iyaṃ 
 tato nu tvaṃ preyān aham api hatāśā priyatamā | 
 idānīṃ nāthas tvaṃ vayam api kalatraṃ kim aparaṃ 
 mayāptaṃ prāṇānāṃ kuliśakaṭhinānāṃ phalam idam  ||707|| 
 
 
 amaroḥ | (amaru 66, Sv 1622, su.ra. 646) 
 
 
 bhavatu viditaṃ chadmālāpair alaṃ priya gamyatāṃ 
 tanur api na te doṣo’smākaṃ vidhis tu parāṅmukhaḥ | 
 tava yathā tathābhūtaṃ prema prapannam imāṃ daśāṃ 
 prakṛticapale kā naḥ pīḍā gate hatajīvite  ||708|| 
 
 
 
 tasyaiva (amaru 27; Sv 1617, sū.mu. 57.6, su.ra. 657, padyā. 223) 
 
 
 kopo yatra bhrūkuṭiracanā nigraho yatra maunaṃ  
 yatrānyonyasmitam anunayo yatra dṛṣṭiḥ prasādaḥ | 
 tasya premṇas tad idam adhunā vaiṣamaṃ paśya jātaṃ 
 tvaṃ pādānte luṭhasi nahi me manyumokṣaḥ khalāyāḥ  ||709|| 
 
 
 tasyaiva (amaru 34; da.rū.. 2.19, Sv 1630, śā.pa. 3562, sū.mu. 84.7,
                            su.ra. 648) 
 
 
 yadā tvaṃ candrobhūra avikalakalāpeśalavapu 
 stadārdrā jātāhaṃ śaśadharamaṇīnāṃ prakṛtibhiḥ | 
 idānīm arkas tvaṃ khararuci samutsāritarasaḥ  
 kirantī kopāgnīn aham api ravigrāvaghaṭitā  ||710|| 
 
 
 acalasya | (śā.pa. 3564, sū.mu. 57.20, su.ra. 647) 
 
 
 47. māninyāṃ sakhīprabodhaḥ 
 
 
 kiyanmātraṃ gotraskhalanam aparāddhaṃ caraṇayo 
 ściraṃ loṭhaty eṣa grahavati na mānād viramasi | 
 ruṣaṃ muñcāmuñca priyam anugṛhānāyatihitaṃ 
 śṛṇu tvaṃ yad brūmaḥ priyasakhi na māne kuru matim  ||711|| 
 
 
 manokasya | (su.ra. 680) 
 
 
 asadvṛtto nāyaṃ na ca sakhi guṇair eṣa rahitaḥ 
 priyo muktāhāras tava caraṇamūle nipatitaḥ | 
 gṛhāṇainaṃ mugdhe vrajatu tava kaṇṭhapraṇayitā 
 mupāyo nāsty anyo hṛdayaparitāpopaśamane  ||712|| 
 
 
 kasyacit | (sū.mu. 56.10, su.ra. 658) 
 
 
 likhann āste bhūmiṃ bahir avanataḥ prāṇadayito 
 nirāhārāḥ skahyaḥ satataruditocchūṇanayanāḥ | 
 parityaktaṃ sarvaṃ hasitapaṭhitaṃ pañjaraśukais 
 tavāvasthā ceyaṃ visṛja kaṭhine mānam adhunā  ||713|| 
 
 
 amaroḥ (amaru 7; śā.pa. 3551, sū.mu. 56.5, Rask 2.206a) 
 
 
 yad etat te maunaṃ smitam udayate yan na vadane 
 yad avyaktā dṛṣṭir yad abhimukhavāmaḥ sthitirasaḥ | 
 upāsyānām īdṛgvimatiṣu hatapraśrayatayā  
 hṛdā dūraṃ yāti priyasakhi navīnaḥ parijanaḥ  ||714|| 
 
 
 umāpatidharasya | 
 
 
 pāṇau śoṇatale tanūdari darakṣāmā kapolasthalī 
 vinyastāñjanadigdhalocanajalaiḥ kiṃ mlānimānīyate  
 mugdhe cumbatu nāma cañcalatayā bhṛṅgaḥ kvacit kandalī 
 munmīlannavamālatīparimalaḥ kiṃ tena vismaryate  ||715|| 
 
 
 pāṇineḥ | (su.ra. 651) 
 49. anunayaḥ 
 
 
 rambhoru kṣipa locanārdham abhito bāṇān vṛthā manmathaḥ 
 saṃdhattāṃ dhanur ujjhatu kṣaṇam ito bhrūvallim ullāsaya | 
 kiṃ cāntar nihitānurāgamadhurām avyaktavarṇakramāṃ 
 mugdhe vācam udīrayāstu jagato vīṇāsu bherībhramaḥ  ||716|| 
 
 
 bherībhramakasya | (su.ra. 450) 
 
 
 kim iti kavarī yādṛk tādṛg dṛśau kim añjane 
 mṛgamadamasīpatranyāsaḥ sa kiṃ na kapolayoḥ | 
 ayam asamayaṃ kiṃ ca klāmyaty asaṃsmaraṇena te 
 śaśimukhi sakhīhastanyasto vilāsaparicchadaḥ  ||717|| 
 
 
 abhinandasya | (sa.ka.ā. 4.193, su.ra. 731) 
 
 
 priye maunaṃ muñca śrutir amṛtadhārāṃ pibatu me 
 dṛśāv unmīlyetāṃ bhavatu jagad indīvaramayam | 
 prasīda premāpi praśamayatu niḥśeṣam adhṛtī 
 rabhūmiḥ kopānāṃ nanu niraparādhaḥ parijanaḥ  ||718|| 
 
 
 ḍimbokasya | (su.ra. 670) 
 
 
 yadi vinihitā śūnyā dṛṣṭiḥ kim u sthirakautukā 
 yadi viracito maune yatnaḥ kim u sphurito’dharaḥ | 
 yadi niyamitaṃ dhyāne cakṣuḥ kathaṃ pulakodgamaḥ 
 kṛtam abhinayair dṛṣṭo mānaḥ prasīda kim ucyatām  ||719|| 
 
 
 amaroḥ | (Sv 1625, su.ra. 638) 
 
 
 kapole patrālī karatalanirodhena mṛditā 
 nipīto niḥśvāsair ayam amṛtahṛdyo’dhararasaḥ | 
 muhuḥ kaṇṭhe lagnas taralayati bāṣpaḥ stanataṭaṃ 
 priyo manyur jātas tava niranurodhe na tu vayam  ||720|| 
 
 
 
 kasyacit | (amaru 67; su.ra. 664, sa.ka.ā.v 489, Sv 1627) 
 
 
 50. mānabhaṅgaḥ 
 
 
 dṛṣṭe locanavanmanāṅmukulitaṃ pārśvasthite vaktravan 
 nyagbhūtaṃ bahir āsitaṃ pulakavat sparśaṃ samātanvati | 
 nīvībandhavadāgataṃ śithilatāṃ sambhāṣamāṇe tato 
 mānenāpasṛtaṃ hriyeva sudṛśaḥ pādaspṛśi preyasi  ||721|| 
 
 
 kasyacit | (sa.ka.ā.v 15.496, śā.pa. 3581, sū.mu. 58.2, su.ra. 699) 
 
 
 cetasy aṅkuritaṃ visāriṇi dṛśor dvandve dvipatrāyitaṃ 
 prāyaṃ pallavitaṃ vacasy upacitaṃ prauḍhaṃ kapolasthale | 
 tattatkopaviceṣṭite kusumitaṃ pādānate tu priye 
 māninyāṃ phalitaṃ tu mānataruṇā paryantabandhyāyitam  ||722|| 
 
 
 rājaśekharasya | (su.ra. 679) 
 
 
 ekasmin śayane parāṅmukhatayā vītottaraṃ tāmyator 
 anyonyasya hṛdi sthite’py anunaye saṃrakṣator gauravam | 
 dampatyoḥ śanakair apāṅgavalanān miśrībhavaccakṣuṣor 
 bhagno mānakaliḥ sahāsarabhasaṃ vyāsaktakaṇṭhagraham  ||723|| 
 
 
 amaroḥ (amaru 19, Sv 2112, śā.pa. 3715, sū.mu. 81.8, su.ra. 667) 
 
 
 dūrād utsukam āgate vivalitaṃ sambhāṣiṇi sphāritaṃ 
 saṃśliṣyaty aruṇaṃ gṛhītavasane kiñcin natabhrūlatam | 
 māninyāś caraṇānativyatikare bāṣpāmbupūrṇekṣaṇaṃ 
 cakṣur jātam aho prapañcacaturaṃ jātāgasi preyasi  ||724|| 
 
 
 tasyaiva | (amaru 44, sū.mu. 55.3, su.ra. 641) 
 
 
 sutanu jahihi kopaṃ paśya pādānataṃ māṃ 
 na khalu tava kadācit kopa evaṃ vidho’bhūt | 
 iti nigadati nāthe tiryagāmīlitākṣyā 
 nayanajalam analpaṃ muktam uktaṃ na kiñcit  ||725|| 
 
 
 tasyaiva (amaru 35, Sv 1600, śā.pa. 3577, sū.mu. 57.33, su.ra. 678) 
 51. pravasadbhartṛkā 
 
 
 dṛṣṭaḥ kātaranetrayā cirtaraṃ baddhāñjaliṃ yācit 
 paścādaṃśukapallavena vidhṛto nirvyājamāliṅgitaḥ | 
 ityākṣipya yadā samastamaghṛṇo gantuṃ pravṛttaḥ śaṭhaḥ 
 pūrvaṃ prāṇaparigraho dayitayā muktastato vallabhaḥ  ||726|| 
 
 
 kasyacit | (amaru 81, sa.ka.ā.m 726, śā.pa. 3386, sū.mu. 37.6) 
 
 
 saṃruddhāḥ katham apy amaṅgalabhayāt pakṣmāntaravyāpino’ 
 py uttānīkṛtalocanaṃ nipuṇayā bāspāmbhasāṃ bindavaḥ | 
 nyasyantyāḥ sahakārapallavam atha vyānamya patyuḥ puro 
 dhārāvāhibhir eva locanajalair yātrāghaṭaḥ pūritaḥ  ||727|| 
 
 
 dhoyīkasya | 
 
 
 mugdhe preṣaya yāmi yānti pathikāḥ kālo’vadhiḥ kathyatām 
 udvignā kim akāṇḍa eva bhavatī tūṣṇīṃ kim evaṃ sthitā | 
 pūrvoktyoparatāṃ priyeṇa dayitām āśliṣya tattatkṛtaṃ 
 datto yena samastapānthanivahaprāṇāntiko ḍiṇḍimaḥ  ||728|| 
 
 
 kasyacit | (Sv 1062) 
 
 
 āpṛṣṭāsi vinirgato’dhvagajanas tanvaṅgi gacchāmy ahaṃ  
 svalpair eva dinaiḥ samāgama iti jñātvā śucaṃ mā kṛthāḥ | 
 ity ākarṇya vacaḥ priyasya sahasā tanmugdhayā ceṣṭitaṃ  
 yenākāṇḍasamāptatīvravirahakleśaḥ kṛto vallabhaḥ  ||729|| 
 
 
 kasyacit | (Sv 1054) 
 
 
 bhrātar bāṣpa muhur vimuñca nayanaṃ yāvat tirodhīyate 
 nāyaṃ niṣkaruṇaḥ purā niravadhir bhāvī tathaivodayaḥ | 
 ity ākarṇya viyogamugdhamanasaḥ svapnopanītaṃ vacaḥ  
 saṃjātā dayitasya yojanaśataṃ śayyopakaṇṭhasthalī  ||730|| 
 
 
 jalacandrasya | 
 
 
 52. yātrākṣepaḥ 
 
 
 kānte katy api vāsarāṇi gamaya tvaṃ mīlayitvā dṛśau 
 svasti svasti nimīlayāmi nayane yāvan na śūnyā diśaḥ | 
 āyātā vayam āgamiṣyati suhṛdvargasya bhāgyodayaiḥ  
 sandeśo vada kas tavābhilaṣitas tīrtheṣu toyāñjaliḥ  ||731|| 
 
 
 
 vīrasya | (amaru 25) 
 
 
 gantuṃ vāñchasi gaccha picchilam amī yāvan na kurvanti te 
 panthānaṃ mṛdumardaladhvanimuco dhārābhir ambhodharāḥ | 
 etasyās tava tāni ### rahasi premākṣarāṇi dhruvaṃ  
 dhyāyantyās tu vipad vinodanasakhī murcchaiva sampatsyate  ||732|| 
 
 
 kasyacit | 
 
 
 yāsyāmīti giraḥ śrutā avadhir apy ālambitaś cetasā 
 gehe yatnavatī bhaviṣyasi sadety etat samākarṇitam | 
 mugdhe mā śuca ity udīritavataḥ patyur nirīkṣyānanaṃ 
 niḥśvasya stanapāyini svatanaye dṛṣṭiś ciraṃ pātitā  ||733|| 
 
 
 bhadantadhīranāgasya | (Sv 1064) 
 
 
 āyāsyasy avadhāvaparyavasite gatveti saṃbhāvyate  
 saṃprāpte tvayi yāni tānyapi sukhāny adyāparokṣāṇi naḥ | 
 kiṃ tv ajñātaviyogavedanam idaṃ sadyas tvayi prasthite  
 cetaḥ kiṃ nu karīṣyatīty aviditaṃ samyaṅ na niścīyate  ||734|| 
 
 
 kasyacit | (Sv 1061) 
 
 
 lolair locanavāribhiḥ saśapathaiḥ pādapraṇāmaiḥ priyair 
 anyās tā vinivārayanti kṛpaṇāḥ prāṇeśvaraṃ prasthitam | 
 puṇyāhaṃ vraja maṅgalaṃ sudivasaṃ prātaḥ prayātasya te 
 yat snehocitam īhitaṃ priyatama tvaṃ nirgataḥ śroṣyasi  ||735|| 
 
 
 kasyacit | (amaru 61; Sv 1060, śā.pa. 3395, sū.mu. 37.12) 
 
 
 53. proṣitabhartṛkā 
 
 
 madhye veśma samudgatā tad anu ca dvārāntarālaṃ gatā 
 niryātātha kathañcid aṅgaṇabhuvaṃ preyāṃs tu nālokitaḥ | 
 haṃho vāyasa rājahaṃsa śuka he he sārike kathyatāṃ 
 kā vārteti mṛgīdṛśo vijayate bāṣpāmbugarbhaṃ vacaḥ  ||736|| 
 
 
 mahodadheḥ | (su.ra. 718) 
 
 
 astavyastasamīrakampitatayā dṛṣṭes tiraskāriṇīṃ  
 hastenālakavallarīm akuṭilām ānīya karṇāntikam | 
 udvīkṣya priyamārgam adhvagavadhūr astaṃ gate bhāsvati  
 chinnāśā svaniveśam eti śanakaiḥ svapnekṣaṇāśaṃsinī  ||737|| 
 
 
 kasyacit | 
 
 
 abhyāsasthitacūtaṣaṇḍagahanasthānādito gehinī  
 grāmaṃ kaṃcid avṛkṣakaṃ virahiṇī tūrṇaṃ vadhūr nīyatām | 
 atrāyāntyacireṇa kokilakulavyāhārajhaṃkāriṇaḥ  
 panthastrījanajīvitaikaharaṇaprauḍhāḥ puro vāsarāḥ  ||738|| 
 
 
 kasyacit | 
 
 
 saukhye gate pravasatā dayitena sārdhaṃ 
 netradvaye dayitamārgagamān nivṛtte | 
 vrīḍāvatī bata kṛtā hatajīvitena 
 niryāya yan na padmātram api prayātam  ||739|| 
 
 
 kasyacit | 
 
 
 vatse mādhavi mugdhikāsi balavad vanyaukaso devatāḥ 
 pāntu tvām ayam astam añcati ravir yāto’vadhis te pituḥ | 
 śāntaṃ pāpam amaṅgalaṃ param ataḥ śāntyā na kalyāṇi me 
 kalyan navyamadhuvratāya tuy madhūny uddiśya me dāsyasi  ||740|| 
 
 
 kasyacit | 
 54. proṣitabhartṛkāvacanam 
 
 
 prasthānaṃ valayaiḥ kṛtaṃ priyasakhair ajasraṃ gataṃ 
 dhṛtyā na kṣaṇam āsitaṃ vyavasitaṃ cittena gantuṃ puraḥ | 
 gantuṃ niścitacetasi priyatame sarve samaṃ prasthitā 
 gantavye sati jīvitapriyasuhṛtsārthaḥ kim u tyajyate  ||741|| 
 
 
 
 kasyacit | (amaru 32; Sbhv 1151; śā.pa. 3424; sū.mu. 37.19; padyā.
                            314) 
 
 
 āyātā madhuyāminī vijayate kāntaprayāṇotsavaḥ 
 prāṇā yāntu yiyāsavo yadi punar janmagraho’bhyarthaye | 
 vyādhaḥ kokilabandhane vidhuparidhvaṃse ca rāhor gaṇāḥ  
 kandarpe haranetrapāvakakaṇāḥ prāṇeśvare manmathaḥ  ||742|| 
 
 
 indraśivasya | 
 
 
 yātrāmaṅgalasaṃvidhānaracanāvyagre sakhīnāṃ gaṇe 
 bāṣpāmbhaḥpihitekṣaṇe gurujane tadvatsuhṛnmaṇḍale | 
 prāṇeśasya madīkṣaṇārpitadṛśaḥ kṛcchād atikrāmataḥ  
 kiṃ vrīḍāhatayā mayā bhujalatāpāśo na kaṇṭhe’rpitaḥ  ||743|| 
 
 
 kasyacit | (Sv 1150, śā.pa. 3437) 
 
 
 kiṃ cūtair na vijṛmbhitaṃ stavakitaṃ kiṃ tair na kaṅkellibhiḥ 
 sindūrair iva mudritās tata ito jātā na kiṃ kiṃśukāḥ | 
 vismṛtyāpi na kokilaiḥ kim u rutaṃ kiṃ dākṣiṇātyānilair 
 vātaṃ tatra na nirvṛtaikahṛdayo yatrāsti me vallabhaḥ  ||744|| 
 
 
 kasyacit | 
 
 
 mayā baddhā veṇī nivasitam aśuklaṃ ca vasanaṃ 
 śrutāḥ śocantīnāṃ parjanasakhīnām api giraḥ | 
 nivṛttās te dṛṣṭā gatm anugatā ye’sya suhṛdas 
 tathāpy ete prāṇā dayitam anuyātā na kṛpaṇāḥ  ||745|| 
 
 
 kasyacit | (Sv 1142) 
 
 
 55. sakhīṃ prati proṣitabhartṛkāvacanam 
 
 
 avadhidivasaḥ prāptaś cāyaṃ tanor virahasya vā  
 ravir ayam upaity astaṃ sakhyo mamāpi ca jīvitam | 
 tad alam aphalair āśābandhaiḥ prasīda namo’stu te  
 hṛdaya sahasā pākotpīḍaṃ viḍambaya dāḍimam  ||746|| 
 
 
 abhimanyoḥ | (sū.mu. 4019) 
 
 
 garjaty ekaḥ parabhṛtayuvā pañcamadhvānagarbhaṃ 
 vāti svairaṃ malayapavano dūrato jīviteśaḥ | 
 ehy āliṅga priyasakhi punaḥ kvāvayor darśanaṃ syāt 
 pratyāsannaṃ maraṇam asavaḥ kaṇṭhadeśe luṭhanti  ||747|| 
 
 
 kasyacit | 
 
 
 avadhidivasaḥ so’yaṃ nātrāgataḥ kim iyat kṣaṇaṃ  
 vitara nayane paśyaitan me puraḥ sakhi sāhasam | 
 iyam iyam ahaṃ rūḍhajvālākarālitarodasīṃ  
 malayajarasābhyaktair aṅgaiḥ patāmy abhi kaumudīm  ||748|| 
 
 
 gosakasya | 
 
 
 dṛṣṭaṃ ketakadhūlidhūsaram idaṃ vyoma kramād vīkṣitāḥ 
 kaccāntāś ca śilīndhrakandalabhṛtaḥ soḍhāḥ kadambānilāḥ | 
 sakhyaḥ saṃvṛṇutāśru muñcata bhayaṃ kasmān mudevākulā 
 etān apy adhunāsmi vajraghaṭitā nūnaṃ sahiṣye dhanān  ||749|| 
 
 
 
 rudraṭasya | (śṛ.ti. 2.60a; padyā. 327) 
 
 
 prasara śiśirāmodaṃ kaundaṃ samīra samīraya 
 prakaṭaya śaśinn āśāḥ kāmaṃ manoja samullasa | 
 avadhidivasaḥ pūrṇaḥ sakhyo vimuñcata tatkathāṃ  
 hṛdayam adhunā kiñcit kartuṃ mamānyad ihecchati  ||750|| 
 
 
 
 tasyaiva | (śṛ.ti. 2.58e, sū.mu. 40.18; padyā. 334) 
 
 
 56. proṣitabhartṛkāpriyasaṃvādaḥ  
 
 
 dvārastambhaniṣaṇṇayā dayitayā vakrīkṛtagrīvayā 
 nāsāgrāgatavāribinduvisaraiḥ saṃsicyamānāṅgayā | 
 manyustambhitakaṇṭhagadgadagirā proccāritārdhākṣaraṃ 
 saṃdiṣṭaṃ tava kāntayā pathika tad vaktuṃ na yat prārthaye  ||751|| 
 
 
 tutātitasya | 
 
 
 nāvasthā vapuṣo mameyam avadher uktasya nātikramo 
 nopālambhapadāni vāpy akaruṇe tatrābhidheyāni te | 
 praṣṭavyaḥ śivamāli kevalam asau kaccid bhavadgocare 
 nāyātaṃ malayānilair mukulitaṃ kaccin na cūtair iti  ||752|| 
 
 
 vākkūṭasya | (su.ra. 725) 
 
 
 kuṭajakaṭavo ghrātā vātāḥ śrutaṃ ghanagarjitaṃ 
 niśi niśi muhuḥ śūnye talpe kṛtaḥ śayanaśramaḥ | 
 avadhigaṇanā rekhā pūrṇāḥ kṛtā gṛhabhittayo 
 na tava savidhaṃ prāṇāḥ prāptā na vā tvam ihāgataḥ  ||753|| 
 
 
 kasyacit | 
 
 
 vijñaptir eṣā mama jīvabandho 
 tatraiva neyā divasāḥ kiyantaḥ | 
 saṃpraty ayogyasthitir eṣa deśaḥ 
 karā himāṃśor api tāpayanti  ||754|| 
 
 
 vijjāyā gaṇapateḥ | 
 
 
 gantāsi cet pathika he mama yatra kāntas 
 tattvaṃ vaco hara śucau jagatām asahyaḥ | 
 tāpaḥ sagarjaguruvārinipātabhītas 
 tyaktvā bhuvaṃ virahiṇīhṛdayaṃ viveśa  ||755|| 
 
 
 laḍahacandrasya | 
 57. proṣitabhartṛkāvasthā 
 
 
 aviralapatadbāṣpotpīḍaprasiktakapolayā  
 vacanaviṣayaḥ saṃdeśo’nyas tayā vihito na te | 
 manasi kim api dhyāyantyā tu kṣaṇaṃ tava kāntayā  
 pathika nihitā dṛṣṭiḥ kaṣṭaṃ nave karuṇāṅkure  ||756|| 
 
 
 dharmapālasya | 
 
 
 pakṣmāgraskhalitāśrudhautavalayā niṣpandatārekṣaṇā 
 bibhrāṇā karapallavena satataṃ kṣāmaṃ kapolasthalam | 
 sedānīṃ likhiteva kām api gatāvasthāṃ sakhībhiś cirād 
 āsannāvadhivāsaraprakaṭitapratyāśayāśvāsyate  ||757|| 
 
 
 kasyacit | 
 
 
 vicchinne’vadhivāsare kṣaṇam atha tvadvartmavātāyanaṃ 
 vāraṃ vāram upetya nirghṛṇatayā niścitya kiṃcit tataḥ | 
 sampraty eva nivedya kelikurarīḥ sāsraṃ sakhībhyaḥ śiśor 
 mādhavyāḥ sahakārakeṇa karuṇaḥ pāṇigrahaḥ kalpitaḥ  ||758|| 
 
 
 kasyacit | 
 
 
 nipatati śayane tava smarantī 
 pathikavadhūr avadhūtajīvitāśā | 
 jaladharasamayasya ketubhūtāṃ 
 vakulalatām avalokya puṣpitāgrām  ||759|| 
 
 
 kasyacit | 
 
 
 ādūrāt pratipāntham āhitadṛśaḥ pratyāśayonmīlati  
 dhvānte svāntam ahar vyaye’pi na parāvṛttaṃ kuraṅgīdṛśaḥ | 
 tasyā niḥsahabāhuvallivigaladdhammillavad bhaṅgura  
 grīvaṃ dīrgham ajīvavat priyasakhīvargeṇa nītaṃ vapuḥ  ||760|| 
 
 
 kasyacit | 
 
 
 58. vartmāvalokinī 
 
 
 pāṇḍukṣāmakapolapāliluṭhitāṃ trastaiṇaśāvekṣaṇā 
 hastena ślathakaṅkaṇena kavarīm ullāsayantī muhuḥ | 
 dvāropāntavilambinī priyapathaṃ tanvaṅgi yad vīkṣase 
 tan manye vikaṭair ivāñcasi puraḥ panthānam indīvaraiḥ  ||761|| 
 
 
 kasyacit | 
 
 
 paryasto divasas taṭīmayam aṭaty astācalasyāṃśumān 
 saṃpraty aṅkuritāndhakārapaṭalair lambālakā dyaur iva | 
 ehy antar viśa veśmanaḥ śaśimukhi dvārasthalītoraṇe 
 stambhālambitabāhuvalli rudatī kiṃ tvaṃ pathaḥ paśyasi  ||762|| 
 
 
 dharmayogeśvarasya | 
 
 
 utkṣipyālakamālikāṃ vilulitām āpāṇḍugaṇḍasthalād 
 viśliṣyadvalayaprapātabhayataḥ prodyamya kiñcit karau | 
 dvārastambhaniṣaṇṇagātralatikā kenāpi puṇyātmanā 
 mārgālokanadattadṛṣṭir abalā tatkālam āliṅgyate  ||763|| 
 
 
 rudraṭasya | (śṛ.ti. 1.81) 
 
 
 ājanmavyavasāyinā kratuśatair ārādhya puṣpāyudhaṃ  
 kenākāri purā tanūdari tanutyāgaḥ prayāgabhrame | 
 yasyārthe sakhi lolanetranalinīnālāyamānaskhalad  
 baṣpāmbhaḥ patanāntarālavalitagrīvaṃ pathaḥ paśyasi  ||764|| 
 
 
 dhoyīkasya |  
 
 
 ādṛṣṭiprasarāt priyasya padavīm udvīkṣya nirviṇṇayā 
 viśrānteṣu pathiṣv ahaḥpariṇatau dhvānte samutsarpati | 
 yāntyaiva svaniveśanaṃ pratipathaṃ pānthastriyāsmin kṣaṇe 
 mā bhūd āgata ity amandavalitodgrīvaṃ muhur vīkṣitam  ||765|| 
 
 
 siddhokasya | (amaru 64, da.rū. 2.27a, Sv 1056, su.ra. 728) 
 
 
 59. kākaḥ 
 
 
 gatostaṃ tigmāṃśur vraja sahacarīnīḍam adhunā 
 sukhaṃ bhrātaḥ supyāṚ svajanasadṛśaṃ vāyasa kṛtam | 
 mayi snehād bāṣpasthagitarucidṛṣṭau sakaruṇaṃ 
 rudatyāṃ yo yātas tvayi sa vilapaty eṣyati katham  ||766|| 
 
 
 kasyacit | (Sv 1140) 
 
 
 dattaṃ piṇḍaṃ nayanasalilakṣālanādhautagaṇḍaṃ 
 dvāropānte gatadayitayā saṃgamānveṣaṇāya | 
 vakragrīvaś calanataśirāḥ pārśvasaṃcārinetraḥ 
 pāśāśaṅkī galitavalayākrāntam aśnāti kākaḥ  ||767|| 
 
 
 kasyacit | 
 
 
 vāraṃ vāram alīka eva hi bhavān kiṃ vyāhṛtair gamyatā 
 mity udgamya sumandabāhulatikām utthāpayantyā ruṣā | 
 saṅkrāntair valayair alaṅkṛtagalo yuṣmadviyogocitāṃ 
 tanvaṅgyāḥ prakaṭīkarīti tanutām aṅge bhraman vāyasaḥ  ||768|| 
 
 
 kasyacit | (su.ra. 732) 
 
 
 yat puṣṇāsi pikānakāraṇaripūn adhvany avāmabhruvāṃ 
 yac cācchidya baliṃ vilumpasi karāt sarvaṃ sahiṣye tava | 
 haṃho madvacanāditas tvayi gate śākhāntaraṃ vāyasa  
 kṣemeṇādya samāgamiṣyati sa cet kāntaś ciraṃ proṣitaḥ  ||769|| 
 
 
 dhoyīkasya | 
 
 
 ullāso virutena maṅgalabaligrāsena viśvāsanaṃ  
 saṃcāreṇa kṛto vilocanayuge bāṣpodgamāvagrahaḥ | 
 yāto’stam ravir eṣa saṃprati puraḥ svasty astu te gamyatām  
 ete tvām anuyāntu saṃprati mama prāṇāḥ priyānveṣiṇaḥ  ||770|| 
 
 
 jalacandrasya | 
 
 
 60. proṣitasambhedaḥ 
 
 
 āyāte dayite marusthalabhuvām utprekṣya durlaṅghyatāṃ 
 gehinyā paritoṣabāṣpataralām āsajya dṛṣṭiṃ mukhe | 
 dattvā pīluśamīkarīrakavalān svenāñcalenādarā 
 dāmṛṣṭaṃ karabhasya kesarasaṭābhārāgralagnaṃ rajaḥ  ||771|| 
 
 
 keśaṭasya | (sa.ka.ā. 5.120, da.rū. 4.14a, su.ra. 512, Sv 2075, sū.mu.
                            54.4) 
 
 
 keyūrīkṛtakaṅkaṇāvalir asau karṇāvataṃsīkṛta 
 vyālolālakapaddhatiḥ pathi puro baddhāñjaliḥ pṛcchati | 
 yāvat kaṃcid udantam ātmakam itus tāvat sa evety atha 
 vrīḍāvakritakaṇṭhanālam abalā kaiḥ kair na bhinnā rasaiḥ  ||772|| 
 
 
 rājaśekharasya | (sū.mu. 54.10, su.ra. 713) 
 
 
 nidre bhadram avasthitāsi kuśalaṃ saṃvedane kiṃ tava 
 kṣemaṃ te sakhi nirvṛte na tu samaṃ kāntena yūyaṃ gatāḥ | 
 kiṃ cānyat priyasaṅgamena calito gacchan vipadvatsalo 
 mūrcchāvismṛtivedanāparijano dṛṣṭo’smadīyo na vā  ||773|| 
 
 
 aravindasya | (su.ra. 717) 
 
 
 prāg yāmini priyaviyogavipattikāle 
 tvayy eva vāsaraśatāni layaṃ gatāni | 
 daivāt kathaṃ katham api priyasaṅgame’dya 
 caṇḍāli kiṃ tvam asi vāsara eva līnā  ||774|| 
 
 
 kasyacit | 
 
 
 pratyudgamya tanūruhodgativaśāt khedaskhalacceṣṭayā 
 dattvā svedalavaiḥ svahastagalitaiḥ prakṣālanā pādayoḥ | 
 kiṃcit smeramukhaprakīrṇadaśanasvacchāṃśupuṣpojjvalair 
 ānandāśrubhir arcito dayitayā pānthaś cirād āgataḥ  ||775|| 
 
 
 kasyacit | 
 
 
 61. abhisārārambhaḥ 
 
 
 patir durvañco’yaṃ vidhuramalino vartma viṣamaṃ 
 janaś chidrānveṣī praṇayivacanaṃ duṣpariharam | 
 ataḥ kācit tanvī ratividitasaṅketagataye 
 gṛhād vāraṃ vāraṃ nirasarad atha prāviśad atha  ||776|| 
 
 
 kasyacit | (su.ra. 830) 
 
 
 mandaṃ nidhehi caraṇau paridhehi nīlaṃ 
 vāsaḥ pidhehi valayāvalim añcalena | 
 mā jalpa sāhasini śāradacandrakānti 
 dantāṃśavas tava tamāṃsi samāpayanti  ||777|| 
 
 
 
 nālasya | (padyā.. 194; śā.pa. 3620, sū.mu. 71.8 hariharasya) 
 
 
 utkṣiptaṃ sakhi vartipūritamukhaṃ mūkīkṛtaṃ nūpuraṃ  
 kāñcīdāma nivṛttagharghararavaṃ kṣiptaṃ dukūlāntare | 
 suptāḥ pañjarasārikāḥ parijano’py āghūrṇito nidrayā  
 śūnyo rājapathas tamāṃsi niviḍāny ehy ehi nirgamyatām  ||778|| 
 
 
 yogeśvarasya | 
 
 
 sakhī nirvailakṣyā sa ca sahacaro’tyantacapalaḥ 
 kṛto mugdhe dugdhe kim iti vṛṣadaṃśaḥ praharikaḥ | 
 suvarṇaṃ svaṃ cakṣuḥ phalati na vilambasva kulaṭā 
 kulotpātaḥ śātakratavam acalaṃ cumbati śaśī  ||779|| 
 
 
 mitrasya | 
 
 
 muñcaty ābharaṇāni dīptamukharāṇy uttaṃsam indīvaraiḥ 
 kurvāṇā dadhatī muhur mṛgamadakṣodānuliptaṃ vapuḥ | 
 kālindījalaveṇinīlamasṛṇaṃ cīnāṃśukaṃ bibhratī 
 mugdhe tvaṃ prakaṭīkaroṣy avinayārambhaṃ vṛthā nihnavaḥ  ||780|| 
 
 
 lakṣmaṇasenadevasya | 
 
 
 62. abhisārikā 
 
 
 niviḍya kucayor nicolabandhaṃ 
 racaya laghūni kiyanticit padāni | 
 nijapaticirabhogapātakānā 
 mupaśamatīrtham ayaṃ sa te nikuñjaḥ  ||781|| 
 
 
 cūḍāmaṇeḥ | 
 
 
 abhisaraṇarasaḥ kṛśāṅgayaṣṭe 
 rayam aparatra na vīkṣitaḥ śruto vā | 
 ahim api yad iyaṃ nirāsa nāṅghre 
 rniviḍitanū puram ātmanīnabuddhyā  ||782|| 
 
 
 dhūrjaṭeḥ | (sū.mu. 71.9) 
 
 
 urasi nihitas tāro hāraḥ kṛtā jaghane ghane 
 kalakalavatī kāñcī pādau kvaṇanmaṇinūpurau | 
 priyamabhisarasyevaṃ mugdhe samāhataḍiṇḍimā 
 yadi kimadhikatrāsotkampaṃ diśaḥ samudīkṣase  ||783|| 
 
 
 amaroḥ | (amaru 28, da.rū. 2.27b, Sv 1947, śā.pa. 3613, sa.ka.ā.m
                            835) 
 
 
 kiṃ nv āvṛṇoṣi kavarīṃ sakhi kiṃ nu kāñcīṃ 
 badhnāsi varmayasi kiṃ kucayor nicolam | 
 sotkaṇṭhakāntasubhagādhyuṣitopakaṇṭhā  
 prāptā puraḥ suratasaṅgararaṅgabhūmiḥ  ||784|| 
 
 
 dharmayogeśvarasya | 
 
 
 vastraprotadurantatanū purmukhāḥ saṃyamya nīvīmaṇī 
 nudgāḍhāṃśukapallavena nibhṛtaṃ dattābhisārakramāḥ | 
 etāḥ kuntalamallikāparimalavyālolabhṛṅgāvalī 
 jhaṅkārair vikalīkṛtāḥ pathi bata vyaktaṃ kuraṅgīdṛśaḥ  ||785|| 
 
 
 kasyacit | (su.ra. 829) 
 
 
 63. divābhisārikā 
 
 
 avalokya nartitaśikhaṇḍimaṇḍalair 
 navanīradair niculitaṃ nabhastalam | 
 divase’pi vañjulanikuñjamitvarī  
 viśati sma vallabhavataṃsitaṃ rasāt  ||786|| 
 
 
 subhaṭasya | 
 
 
 sāndreṣu campakavaneṣu vinidrapuṣpa 
 paṅktiprakāśitaparāgapiśaṅgiteṣu | 
 madhyaṃdine’pi ramaṇī ramaṇābhisāra 
 buddhiṃ babhāra kanakābharaṇaṃ bhajantī  ||787|| 
 
 
 tasyaiva | 
 
 
 divāpi jaladodayād upacitāndhakāracchaṭā 
 jaṭālitataṭīm imāṃ viśati vismarantī bhayam | 
 tamālataruṇamaṇḍitāvaṭanirastabhānudyutiṃ 
 dhṛtābhisaraṇavratā śavarasundarī kandarīm  ||788|| 
 
 
 kālidāsasya | 
 
 
 madhyāhne dviguṇārkadīdhitidalatsambhogavīthīpatha 
 prasthānavyayitāruṇāṅgulidalaṃ rādhāpadaṃ mādhavaḥ | 
 maulau srakśabale muhuḥ samuditasvede muhur vakṣasi 
 nyasya prāṇayati prakampavidhuraiḥ śvāsormivātair muhuḥ  ||789|| 
 
 
 ācāryagopīkasya | 
 
 
 divase’pi dhūmamahiṣī  
 vādyotsavadurdineṣu militāyāḥ | 
 nākṛtapuṇyaḥ paśyasi  
 rahasi mudā vadanakramam eṇākṣyāḥ  ||790|| 
 
 
 umāpatidharasya | 
 
 
 64. timirābhisārikā 
 
 
 khadyototkaradanturāndhatamasotsaṅgena mā gāḥ sakhi 
 svairaṃ nūpurajāgarūkacaraṇau duḥśikṣite ropaya | 
 nyañcaccolacalācalena tarale hārasrajaṃ niṣpidhāḥ  
 prāptaḥ putri sa eṣa nīlaniculakrīḍālatāmaṇḍapaḥ  ||791|| 
 
 
 pāyīkasya | 
 
 
 maulau śyāmasarojadāma nayanadvandve’ñjanaṃ karṇayos 
 tāpiñchaprasavaḥ kapolaphalake kastūrikāpallavaḥ | 
 viśvālokavilopi ninditam api preyobhisārāśayā  
 hṛṣyadbhiḥ smaradurvinītavanitāstomais tamo manyate  ||792|| 
 
 
 umāpatidharasya | 
 
 
 vāso barhiṇakaṇṭhameduram uro niṣpiṣṭakastūrikā 
 patrālīmayam indranīlavalayaṃ dorvallir āsevate | 
 niryāntī ca laghuskhalatpadam idaṃ dhvāntaṃ na yan manyase 
 tad yūnā madirākṣi kena sucirād ārādhi puṣpāyudhaḥ  ||793|| 
 
 
 āvantikajahnoḥ | 
 
 
 prayāsi yat kuṇḍalacakradhārayā  
 vipāṭayantīva ghanaṃ niśātamaḥ | 
 tad adya karṇāyatalocanotpale  
 phale’grahiḥ kasya manorathadrumaḥ  ||794|| 
 
 
 dhoyīkasya | 
 
 
 iha niśi nibiḍanirantara  
 kucakumbhadvitayadattahṛdayabharā | 
 ramaṇaguṇakṛṣyamāṇā  
 saṃtarati tamastaraṅgiṇīṃ kāpi  ||795|| 
 
 
 amaroḥ | 
 65. jyotsnābhisārikā 
 
 
 śaśadharakaraspardhāmugdhaṃ vidhāya vibhūṣaṇaṃ 
 kim iti valitagrīvaṃ mugdhe mudhaiva vilokyate | 
 kṛtam api kṛaṃ nedaṃ dūti pratīhi na mām iyaṃ 
 sahajam alinā dehacchāyā vimuñcati vairiṇī  ||796|| 
 
 
 keśavakolīyanāthokasya | 
 
 
 malayajapaṅkaliptatanavo navahāralatāvibhūṣitāḥ 
 sitataradantapatrakṛtavaktraruco rucirāmalāṃśukāḥ | 
 śaśabhṛti vitatadhāmni dhavalayati dharām avibhāvyatāṃ gatāḥ 
 priyavasatiṃ vrajanti sukham eva mitho nirastabhiyo’bhisārikāḥ  ||797|| 
 
 
 bāṇasya | (su.ra. 832) 
 
 
 maulau mauktikadāma ketakadalaṃ karṇe sphuṭatkairavaṃ 
 tāḍaṅkaḥ karidantajaḥ stanataṭīkarpūrareṇūtkaraḥ | 
 kaṇṭho nistalatārahāravalayī śubhraṃ tanīyoṃśukaṃ 
 jyotsnāyām abhisārasaṃpadam imāṃ pañceṣur apy añcati  ||798|| 
 
 
 kasyacit | 
 
 
 navadhautadhavalavasanāś candrikayā sāndrayā tirogamitāḥ | 
 ramaṇabhavanāny aśaṅkaṃ sarpanty abhisārikāḥ sapadi  ||799|| 
 
 
 kasyacit | 
 
 
 itaḥ prāleyāṃśuḥ pralayam akarot kairavakula  
 klamacchedotsekaiḥ kiraṇanikarair eṣa tamasām | 
 ito’py ājñāvajñāṃ sakhi na sahate duḥsahatara  
 pratāpaḥ pañceṣus tad iha śaraṇaṃ sāhasarasaḥ  ||800|| 
 
 
 subhaṭasya | 
 
 
 66. durdinābhisārikā 
 
 
 paṅke nūpuraśiñjitasya garimā magnaḥ kvaṇanmekhalā 
 jalpākī jaghanasthalī jalamucāṃ nādair niṣiddhādhikam | 
 dorvallīvalayāṃśavaś ca śamitāḥ saudāminīvibhramair 
 varṣārātrivibhūṣitibhis tava sakhi kṣīṇo’ntarāyaḥ kṣaṇāt  ||801|| 
 
 
 subhaṭasya | 
 
 
 asūcīsaṃcāre tamasi nabhasi prauḍhajalada 
 dhvaniprājñaṃmanye patati pṛṣatānāṃ nicaye | 
 idaṃ saudāminyāḥ kanakakamanīyaṃ vilasitaṃ  
 mudaṃ ca mlāniṃ ca prathayati pathi svairasudṛśām  ||802|| 
 
 
 tasyaiva | 
 
 
 dhāvati ceto na tanur dhārādhauto’dharo hṛdi na rāgaḥ | 
 iha ramaṇam abhisarantyāḥ skhalati gatir na tv avaṣṭambhaḥ  ||803|| 
 
 
 amaroḥ | 
 
 
 prāṇeśam abhisarantī mugdhā pathi paṅkile skhalantīva | 
 avalambanāya vārāṃ dhārāsu karaṃ prasārayati  ||804|| 
 
 
 dharaṇīdharasya | (śā.pa. 3612) 
 
 
 matpāṇāv apasavyam arpaya karaṃ savyaṃ ca kāñcyāṃ kuru 
 protkuñcāgram amū nidhehi caraṇāv utpaṅkile vartmani | 
 mā putri trasa paśya vartma katicid visphārya cakṣuḥ kṣaṇāny 
 āvalleḍhi taḍillatā tata itaḥ piṇḍāvalehyaṃ tamaḥ  ||805|| 
 
 
 candrajyotiṣaḥ | 
 
 
 67. svairiṇīpralāpaḥ  
 
 
 devo ravir vā praṇipatya yācyaḥ 
 kālakramān maṇḍalam āgatasya | 
 paraḥ sahasrāḥ śarado vidheyās 
 tvayātitheyī mṛgalāñchanasya  ||806|| 
 
 
 kasyacit | 
 
 
 śītamadhuram api galitaṃ  
 vamati vidhuṃ vyādhinā yena | 
 śamayati yas taṃ rāhoḥ sakhi  
 bhiṣajas tasya dāsī syām  ||807|| 
 
 
 dharmapālasya | 
 
 
 asmin karīndrakaranirgalitāravinda 
 kandānukāriṇi ciraṃ rucicakravāle | 
 kasmai phalāya kulaṭākulakoṭihomaṃ  
 haṃho mṛgāṅka kuruṣe karuṇāmapāsya  ||808|| 
 
 
 subhaṭasya | 
 
 
 niṣpīyāṃśupayaḥ payoruharipoś cakruś cakorā ime 
 yan nādyāpi kalaṅkapaṅkilakalākaṅkālaśeṣaṃ vapuḥ | 
 saiṣā kiṃ kavikalpanā sakhi kim u svairāṅganāduṣkṛtair 
 ebhyaḥ kāntikalāpapānapaṭimavyutpattir udvāsitā  ||809|| 
 
 
 tasyaiva | 
 
 
 yan mṛtyuñjayamauliratnam amṛtaprasyandisāndracchavir 
 jyāyān mantravidāṃ mahārṇavamaṇiśreṇisakulyāgraṇīḥ | 
 preyān oṣadhimaṇḍalasya vahati kṣīṇaṃ vapur yaḥ kṣaṇāt 
 tatraite vilasanti putri kulaṭāsatkarmaṇāṃ mūrtayaḥ  ||810|| 
 
 
 jalacandrasya | 
 
 
 68. strīrūpam 
 
 
 yat trailokyamanorathasya paramaṃ pātraṃ manojanmanā 
 yac cāstraṃ haranirjitena jagatīṃ jetuṃ cirād arjitam | 
 yan me śrotrarasāyanaṃ katham aho prāptaṃ tad etan mayā 
 rūpaṃ locanapīyamānavigalallāvaṇyapūraṃ vapuḥ  ||811|| 
 
 
 kālidāsasya | 
 
 
 dīrghākṣaṃ śaradindukāntivadanaṃ bāhū natāvaṃsayoḥ 
 saṃkṣiptaṃ niviḍonnatastanam uraḥ pārśve pramṛṣṭe iva | 
 madhyaḥ pāṇim ito nitambi jaghanaṃ pādāv udagrāṅgulī 
 chando nartayitur yathaiva manasaḥ sṛṣṭaṃ tathāsyā vapuḥ  ||812|| 
 
 
 tasyaiva | (Mālavikāgnimitra 2.3, da.rū.. 4.48, SD 3.16) 
 
 
 bimboṣṭhāya namaskaroti cakitā bandhūkapuṣpadyutiḥ 
 kārpaṇyaṃ tanute na kiṃ smaradhanur dīnaṃ bhruvor agrataḥ | 
 ājñāṃ mūrdhabhir udvahanti kamalāny akṣṇor mṛgākṣyāḥ sphuṭaṃ 
 kiṃ cānyadvadanasya dhāvati puro baddhāñjaliś candramāḥ  ||813|| 
 
 
 puruṣottamadevasya | 
 
 
 lāvaṇyadraviṇavyayo na gaṇitaḥ kleśo mahān svīkṛtaḥ 
 svacchandaṃ vasato janasya hṛdaye cintājvaro nirmitaḥ | 
 eṣāpi svaguṇānurūparamaṇābhāvād varākī hatā 
 ko’rthaś cetasi vedhasā vinihitas tanvyās tanuṃ tanvatā  ||814|| 
 
 
 dharmakīrteḥ (Kuval. 100, su.ra. 454) 
 
 
 lāvaṇyadravakalpam eva kanakaṃ vaktrasya nīrājanā 
 piṇḍaśrīḥ śaśabhṛddṛg eva nayanadvandvasya nīlotpalam | 
 bhrūvallīṃ kim udāharāmi yad avacchedo dhanur mānmathaṃ 
 tatpīyūṣabhujāmarocakacamatkāri smitaṃ subhruvaḥ  ||815|| 
 
 
 karañjamahādevasya |  
 
 
 69. bhrūḥ 
 
 
 asaṅgatenonnatim āgatena 
 calena vakreṇa malīmasena | 
 sā durjanenaiva samastam etaṃ 
 prabādhate bhrūyugalena lokam  ||816|| 
 
 
 yajñaghoṣasya | 
 
 
 akausumī manmathacāpayaṣṭi 
 ranaṃśukā vibhramavaijayantī | 
 lalāṭaraṅgāṅgaṇanartakīya 
 manañjanā bhūr anuyāti dṛṣṭim  ||817|| 
 
 
 kasyacit | 
 
 
 viramatu ratijāne lolarolambakīṭa 
 vraṇavivarasahasrakṣuṇṇam etad dhanus te | 
 yad iha kusumaketo bhrūlatā kāpy yūnā 
 mupari jayapatākā subhruvo viśvajetrī  ||818|| 
 
 
 vāsudevajyotiṣaḥ | 
 
 
 indoḥ kāntiṃ jaḍatarakarān mattanāgād gatiṃ vā 
 trastān netre harasi hariṇāt tatra kiṃ nāma citram | 
 etac citraṃ punar iha jagajjaitrakandarpacāpa 
 śrīsarvasvaṃ yad apaharasi preyasi bhrūvilāsaiḥ  ||819|| 
 
 
 nānyadevasya | 
 
 
 bhrūlekhāyugalaṃ bhāti 
 tasyāś caṭulacakṣuṣaḥ | 
 patradvayīva haritā 
 nāsāvaṃśasya nirgatā  ||820|| 
 
 
 bilhaṇasya | (Vc 2.79, śā.pa. 3297, sū.mu. 53.7) 
 
 
 70. nayanam 
 
 
 nalinaṃ malinaṃ vivṛṇvatī 
 pṛṣatīm aspṛśatī tadīkṣaṇe | 
 api khañjanam añjanāñcite 
 vidadhāte rucigarvadurvidham  ||821|| 
 
 
 kavipaṇḍitaśrīharṣasya | (Nc 2.23, śā.pa. 3301) 
 
 
 nijanayanapratibimbair ambuni bahuśaḥ pratāritā kāpi | 
 nīlotpale’pi vimṛśati karam arpayituṃ kusumalāvī  ||822|| 
 
 
 dharaṇīdharasya | (su.ra. 391, sū.mu. 67.13, sā.da. 8.19) 
 
 
 nīrājayāmi nayane tava yan mṛṣodya 
 mindīvaraiḥ samam abaddhamukhāḥ karaṃ te | 
 adyāpi śāmyati na te bata pārvaṇendu 
 bimbopamā sakhi mukhāmbujakiṃvadantī  ||823|| 
 
 
 pītāmbarasya | 
 
 
 akṣibhyāṃ kṛṣṇaśārābhyām asyāḥ karṇau na bādhitau | 
 śaṅke kanakatāḍaṅkapāśatrāsavaśād iva  ||824|| 
 
 
 baṅgālasya |  
 
 
 mṛgīsambandhinī dṛṣṭir asau yadi na subhruvaḥ | 
 dhāvati śravaṇottaṃsalīlādūrvāṅkure kṛtaḥ  ||825|| 
 
 
 bilhaṇasya | (Vc 8.73) 
 
 
 71. karṇaḥ 
 
 
 tyaktādaro dhanuṣi saumanase varoru 
 nīrājitaḥ sutanu naiṣa nijaiḥ pṛṣatkaiḥ | 
 badhnann abhūn nayanakālamṛgān idānīṃ 
 tvatkarṇapāśayugavāguriko manobhūḥ  ||826|| 
 
 
 gopīkasya |  
 
 
 ahaha kim adhunā mudhaiva badhnāsy 
 anucitakāriṇi karṇadantapatram | 
 nanu tava caṭulabhrukarṇapālir 
 bhuvanavilocanakālasārapāśaḥ  ||827|| 
 
 
 tasyaiva | 
 
 
 kiṃ patrabhaṅgarucijālam idaṃ kapole 
 tvatkarṇayoḥ sudati sārita eṣa pāśaḥ | 
 kaścit tv avaty api kim utpatito nitambāṃs 
 tvanmadhyadeśadavam īkṣaṇakālasāraḥ  ||828|| 
 
 
 tasyaiva | 
 
 
 smaraśaradhinikāśaṃ karṇapāśaṃ kṛśāṅgī 
 rayavigalitatāḍīpatratāḍaṅkam ekam | 
 vahati hṛdayacoraṃ kuṅkumanyāsagauraṃ 
 valayitam iva nālaṃ locanendīvarasya  ||829|| 
 
 
 kasyacit | (su.ra. 524) 
 
 
 sambhogabhṛṣṭatāḍaṅkaḥ 
 karṇas tasyā virājate | 
 netranīlotpalasyeva  
 nālakaṃ dviguṇīkṛtam  ||830|| 
 
 
 vikramādityakālidāsayoḥ | 
 
 
 72. adharaḥ 
 
 
 ayam akṣuṇṇakāntaśrī 
 radharo hariṇīdṛśaḥ | 
 pravālapadmarāgāde 
 rupari pratigarjati  ||831|| 
 
 
 dharmāśokadattasya | 
 
 
 abhinavajavāpuṣpaspardhī tavādharapallavo 
 hasitakusumonmeṣacchāyādaracchuritāntaraḥ | 
 nayanamadhupaśreṇīṃ yūnām anāratam āharaṃ 
 staruṇi tanute tāruṇyaśrīr vilāsavataṃsatām  ||832|| 
 
 
 jalacandrasya |  
 
 
 ayaṃ te vidrumacchāyo marudeśa ivādharaḥ | 
 karoti kasya no mugdhe pipāsātaralaṃ manaḥ  ||833|| 
 
 
 kasyacit | (su.ra. 492) 
 
 
 vibhāti bimbādharavallir asyāḥ 
 smarasya bandhūkadhanur lateva | 
 vināpi bāṇena guṇena yeyaṃ 
 yūnāṃ manāṃsi prasabhaṃ bhinatti  ||834|| 
 
 
 jayadevasya | 
 
 
 syād bandhujīvanivahair yadi pañcabāṇa 
 cāpaś calatkusumakeśaracāmarāṅkaḥ | 
 syād eva tena tulanā taruṇi tvadīya 
 bimbādharasya madhurasmitabhāvitasya  ||835|| 
 
 
 śaṅkaradevasya | 
 
 
 73. vadanam 
 
 
 yad api vibudhaiḥ sindhor antaḥ kathañcid upārjitaṃ 
 tad api sakalaṃ cārustrīṇāṃ mukheṣu vibhāvyate | 
 surasumanasaḥ śvāsāmode śaśī ca kapolayo 
 ramṛtam adhare tiryagbhūte viṣaṃ ca vilocane  ||836|| 
 
 
 lakṣmīdharasya | (su.ra. 401, sū.mu. 53.31) 
 
 
 janānandaś candro bhavatu na kathaṃ nāma sukṛtī 
 prayāto’vasthābhis tisṛbhir api yaḥ koṭim iyatīm | 
 bhruvor līlāṃ bālaḥ śriyamm alikapaṭṭasya taruṇo 
 mukhendoḥ sarvasvaṃ harati hariṇākṣyāḥ pariṇataḥ  ||837|| 
 
 
 murāreḥ | (sū.mu. 53.33) 
 
 
 taspasyatīva śītāṃśu 
 stvanmukhendujigīṣayā | 
 kṛśaḥ śambhujaṭājūṭa 
 taṭinītaṭam āśritaḥ  ||838|| 
 
 
 kasyacit | (su.ra. 460) 
 
 
 pratyāsannavidūravartiviṣaye’muṣmin dvicandrabhrame 
 mukhyā candramatir mukhe tava nirālambaiva tu vyomani | 
 bhuṅktvāsau hariṇaḥ sadā janabhayāt tatraiva līnaḥ priye 
 naivaṃ cet katham eva yasya jaṭhare tasyaiva lole dṛśau  ||839|| 
 
 
 śabdārṇavasya |  
 
 
 koṣaḥ sphītataraḥ sthitāni paritaḥ patrāṇi durgaṃ jalaṃ 
 maitraṃ maṇḍalam ujjvalaṃ ciram adhonītās tathā kaṇṭakāḥ | 
 ity ākṛṣṭaśilīmukhena racanāṃ kṛtvā tad atyadbhutaṃ 
 yatpadmena jigīṣuṇāpi na jitaṃ mugdhe tavedaṃ mukham  ||840|| 
 
 
 kasyacit | (su.ra. 445, Sv 1523, śā.pa. 3322) 
 
 
 74. vacanam 
 
 
 kalakvāṇe vīṇe virama raṇitāt kokila sakhe  
 sakhedo mā bhūs tvaṃ druhiṇavihitas te paribhavaḥ | 
 sudhe muñca spardhām adharamadhusaṃsargasarasāḥ  
 sphuṭanty etā vācaḥ kim api kamanīyā mṛgadṛśaḥ  ||841|| 
 
 
 sūryadharasya | 
 
 
 naivodañcaya pañcamaṃ pikarutaṃ mā śārike sāraya 
 tvaṃ dhīro bhava kīra vallakivarāt tantrīm atantrīṃ kuru | 
 unmīladyuvabhāvasaṃbhṛtarasapratyunmiṣadvakrima 
 prakāntasmitakaumudīsahabhuvo vācaḥ śrutāḥ subhruvaḥ  ||842|| 
 
 
 sendubhasya | 
 
 
 tiryaktayaiva parapuṣṭavadhūr apātraṃ 
 vīṇāpy amānuṣaguṇā gaṇanā kuto’syāḥ | 
 vācāṃ na kiṃcid anukāri mṛgāyatākṣyā 
 mādhuryasīmani sudhāṃ punar ālikhāmi  ||843|| 
 
 
 kālidāsanandinaḥ | 
 
 
 tanvyā manojñasvaranaipuṇena 
 vinirjito roṣavilohitākṣaḥ | 
 prasaktacittāhitam anyapuṣṭaḥ 
 śokena kārṣṇyaṃ vahatīti manye  ||844|| 
 
 
 kumāradāsasya | (Jānakīharaṇa 7.17) 
 
 
 śirīṣapuṣpād api komalāyā 
 vedhā vidhāyāṅgam aśeṣam asyāḥ | 
 prāptaprakarṣaḥ sukumārasarge 
 samāpayad vāci mṛdutvatattvam  ||845|| 
 
 
 kavipaṇḍitaśrīharṣasya | (Nc. 7.47) 
 
 
 75. bāhuḥ 
 
 
 imāṃ vidhātuṃ bhujavalli mujjvalāṃ  
 gṛhītasāraṃ vidhinā natabhruvaḥ | 
 kaṭhorabhāvapriyam eva kevalaṃ  
 mṛṇālam antastaralaṃ kuto’nyathā  ||846|| 
 
 
 dūnokasya | 
 
 
 kiṃ syāt phalaṃ sphuṭam adhūkamayena dāmnā 
 kā vārthitā vikacacampakamālayā me | 
 dhik tāṃ ca kāñcanasarojamṛṇālanālāṃ 
 līlābhuvo bhujalatā lalitāstu saiva  ||847|| 
 
 
 kavikusumasya | 
 
 
 dayitā bāhupāśasya kuto’yam aparo vidhiḥ | 
 jīvayaty arpitaḥ kaṇṭhe mārayaty apavarjitaḥ  ||848|| 
 
 
 kaśmīrakaśyāmalasya | (Sv 1529, śā.pa. 3330, sū.mu. 53.40) 
 
 
 sarale eva dorlekhe yadi cañcalacakṣuṣaḥ | 
 amugdhābhyo mṛṇālībhyaḥ katham ājahratuḥ śriyam  ||849|| 
 
 
 bilhaṇasya | (Vc 8.64) 
 
 
 bāhū tasyāḥ kucābhoga 
 niṣiddhānyonyadarśanau | 
 mantritaṃ katham etābhyāṃ  
 mṛṇālīkīrtiluṇṭhanam  ||850|| 
 
 
 tasyaiva | (Vc. 8.66) 
 
 
 76. stanaḥ 
 
 
 etan mandavipakvatindukaphalaśyāmodarāpāṇḍura 
 prāntaṃ hanta pulindasundarakarasparśakṣamaṃ lakṣyate | 
 tatpallīpatiputri kuñjarakulaṃ jīvābhayābhyarthanā 
 dīnaṃ tvām anunāthati stanayugaṃ patrāvṛtaṃ mā kṛthāḥ  ||851|| 
 
 
 vallaṇasya | (su.ra. 1664, Kp 142) 
 
 
 vilasatu phalajātaṃ cāru hṛdyaṃ tarūṇāṃ 
 taruṇi na padavīṃ tad yāsyati śrīphalasya | 
 asamanijamahimnā yena te tanvi tuṅga 
 stanayugalajigīṣā sāhasenārjitā śrīḥ  ||852|| 
 
 
 tālahaḍīyadaṅkasya | 
 
 
 ayaṃ lolanmuktāvalikiraṇāvalikiraṇamālāparikaraḥ 
 sphuṭasyendor lakṣmīṃ kṣapayitum alaṃ manmathasuhṛt | 
 viśālaḥ śyāmāyāḥ sthagitaghananīlāṃśukavṛtaḥ  
 stanābhogaḥ svidyanmasṛṇaghusṛṇālepasubhagaḥ  ||853|| 
 
 
 manovinodakṛtaḥ | (su.ra. 472) 
 
 
 sajanmānau tulyāv api janitur ājanma ca saha 
 pravṛddhau nāmnā ca stana iti samānāv udayinau | 
 mithaḥ sīmāmātre yad idam anayor maṇḍalabhṛtor 
 api spardhā nūnaṃ tad iha hi namasyā kaṭhinatā  ||854|| 
 
 
 rājaśekharasya | (su.ra. 429) 
 
 
 udbhūtaṃ kim idaṃ manobhavanṛpa krīḍāravindadvayaṃ 
 tatsūtiḥ katham ekatas tanuvasad romāvalīnālataḥ | 
 cakradvandvam api kṣamaṃ tad api kiṃ sthātuṃ mukhendoḥ puro 
 lāvaṇyāmbudhimagnayauvanagajasyāvaimi kumbhadvayam  ||855|| 
 
 
 kasyacit | 
 
 
 77. romavalī 
 
 
 romāvalī kanakacampakadāmagauryā 
 lakṣmīṃ tanoti navayauvanasambhṛtaśrīḥ | 
 trailokyalabdhavijayasya manobhavasya 
 saurvarṇapaṭṭalikhiteva jayapraśastiḥ  ||856|| 
 
 
 kasyacit | (su.ra. 394) 
 
 
 romāvalī satrivalī taraṅga 
 nābhīhradasyopari rājate’syāḥ | 
 mukhendubhītastanacakravāka 
 vaktracyutā śaivalamañjarīva  ||857|| 
 
 
 dhoyīkasya | 
 
 
 dagdhe manobhavatarau bālā kucakumbhasambhṛtair amṛtaiḥ | 
 trivalīkṛtālabālā jātā romāvalīvallī  ||858|| 
 
 
 bhāsasya |  
 
 
 uddhṛtaḥ stanabhāra eṣa tarale netre cale bhrūlate 
 rāgādhiṣṭhitamoṣṭhapallavam idaṃ kurvantu nāma vyathām | 
 saubhāgyākṣaramālikeva likhitā puṣpāyudhena svayaṃ 
 madhyasthāpi karoti tāpam adhikaṃ romāvalī kena me  ||859|| 
 
 
 kasyacit | (Sv 1354) 
 
 
 harati ratipater nitambabimba 
 stanataṭacaṅkramasaṅkramasya lakṣmīm | 
 trivalibhavataraṅganimnanābhī 
 hradapadavīm adhiromarājir asyāḥ  ||860|| 
 
 
 jayadevasya | 
 78. madhyam 
 
 
 nihitā maṇimekhalā nitambe 
 taralā hāralatā kucadvaye ca | 
 anayāham alaṅkṛto na kasmā 
 diti tasyās tanutām iyāya madhyam  ||861|| 
 
 
 kuñjasya | 
 
 
 ahaṃ tanīyānatikomalaś ca  
 stanadvayaṃ voḍhum alaṃ na tāvat | 
 itīva tatsaṃvahanārtham asyā 
 valitrayaṃ puṣyati madhyabhāgaḥ  ||862|| 
 
 
 dhoyīkasya | 
 
 
 lāvaṇyapuṇyasalilaughamahārghatīrthe 
 tasyā valitraya taraṅgiṇi madhyadeśe | 
 nirvāṇam ṛcchati manaḥ sahajaikatāna 
 masmin muhuḥ kim anubhāvayatīva dṛṣṭiḥ  ||863|| 
 
 
 hareḥ | 
 
 
 tanutvaramaṇīyasya madhyasya ca bhujasya ca | 
 abhavan nitarāṃ tasyā valayaḥ kāntibaddhaye  ||864|| 
 
 
 kasyacit | (sa.ka.ā. 2.159, sū.mu. 53.64) 
 
 
 kucakalaśamahimnā śroṇibhāraprathimnā 
 vihitaniviḍapīḍās tāṃ dvayīm udviṣantaḥ | 
 ciram udarataraṅgaśreṇimārgeṇa yāsāṃ 
 bhrukuṭim iva vahanti krodhato madhyabhāgāḥ  ||865|| 
 
 
 rājaśekharasya | 
 
 
 79. nāyikākrīḍanam 
 
 
 amandamaṇinūpurapracuracārucārakramaṃ 
 jhaṇajjhaṇitamekhalāskhalitatārahāracchaṭam | 
 idaṃ taralakaṅkaṇāvaliviśeṣavācālitaṃ 
 mano harati subhruvaḥ kim api kandukakrīḍitam  ||866|| 
 
 
 rājaśekharasya | (vi.śā.bha. 2.6, su.ra. 526, sū.mu. 66.6) 
 
 
 asyāḥ svedāmbubinducyutatilakatayā vyaktavaktrendukānteḥ 
 paryāyāt kandukasya prahaṇanagaṇanā kelivācālitāyāḥ | 
 utpātottālatālakramanamitadṛśas tāḍanottālatālī 
 līlākhyā maunitāḥ sma pratipadam amunā kandukakrīḍitena  ||867|| 
 
 
 tasyaiva | (vi.śā.bha. 2.8) 
 
 
 celāñcalena calahāralatāprakāṇḍai 
 rveṇīguṇena ca balād valayīkṛtena | 
 svecchāhitabhramarakabhramimaṇḍalībhi 
 ranyaṃ rasaṃ racayatīva ciraṃ natabhrūḥ  ||868|| 
 
 
 tasyaiva | (vi.śā.bha. 2.9, su.ra. 528) 
 
 
 śikhāmaṇir itoruṇas tilakayaty ayaṃ medinī 
 mito galitagumphanāstaralaveṇivāntāḥ srajaḥ | 
 itaś churitam antarā truṭitahāramuktāphalai 
 ritaḥ śravaṇapāśataḥ kamalapatram āste cyutam  ||869|| 
 
 
 tasyaiva | (vi.śā.bha. 2.13) 
 
 
 cyutakarṇaśiroruhāvataṃsai 
 rniviḍasvedajalārdragaṇḍalekhaiḥ | 
 asakṛnmaṇikuṭṭimodare sā 
 divasaṃ kandukakelibhir nināya  ||870|| 
 
 
 muñjasya | 
 80. anukūlanāyakaḥ 
 
 
 sadā cāṭūn jalpan satatam upahārārpitamanā  
 mukhaṃ paśyan nityaṃ satatam avibhinnāñjalipuṭaḥ | 
 anicchann icchan vā kṣaṇam api na pārśvaṃ tyajati yaḥ 
 sa kiṃ kāmī strīṇām ayam aśaraṇo bhṛtyapuruṣaḥ  ||871|| 
 
 
 śrīmallakṣmaṇasenadevasya | 
 
 
 sā bālā vayam apragalbhamanasaḥ sā strī vayaṃ kātarāḥ 
 sā pīnonnatimat payodharayugaṃ dhatte sakhedā vayam | 
 sākrāntā jaghanasthalena guruṇā gantuṃ na śaktā vayaṃ 
 doṣair anyajanāśritair apaṭavo jātāḥ sma ity adbhutam  ||872|| 
 
 
 [amaru 30, su.ra. 481, Sbh 1346, SK 3.42] 
 
 
 sālaktakena navapallavakomalena 
 pādena nūpuravatā madanālasena | 
 yas tāḍyate dayitayā praṇayārādhāt 
 so’ṅgīkṛto bhagavatā makaradhvajena  ||873|| 
 
 
 [amaru 52; sū.mu. 85.1] 
 
 
 sāmantamaulimaṇirañjitapādapīṭham 
 ekātapatram avaner na tathādhipatyam | 
 asyāḥ sakhe caraṇayor aham adya kāntam 
 ājñākaratvam adhigamya yathā kṛtārthaḥ  ||874|| 
 
 
 kasyacit | (Vik. 3.47) 
 
 
 hāro yatra vyavadhiracanā tvaṃ tu yenāparāddho 
 romodbhedo’py aśithilatarāliṅganeṣv antarāyaḥ | 
 yasmin vāñchā viramati mitho nārdhanārīśvaratve 
 tad dāmpatyaṃ vibhajatu kathaṃkāram anyā mṛgākṣī  ||875|| 
 
 
 govardhanasya | 
 81. dakṣiṇanāyakaḥ 
 
 
 saivāsya praṇatis tad eva vacanaṃ tā eva kelikriyā 
 bhītiḥ saiva tad eva narmamadhuraṃ pūrvānurāgocitam | 
 kāntasyāpriyakāriṇīti bhavatī taṃ vakti doṣābilaṃ 
 kiṃ syād ittham aharniśaṃ sakhi mano dolāyate cintayā  ||876|| 
 
 
 rudraṭasya | (śṛ.ti. 1.26a) 
 
 
 snātā tiṣṭhati kuntaleśvarasutā vāro’ṅgarājasvasur 
 dyūtaiḥ rātrir iyaṃ jitā kamalayā devī prasādyādya ca | 
 ity antaḥpurasundarībhir asakṛd vijñāpitena kramād 
 devenāpratipattimūḍhamanasā dvitrāḥ sthitaṃ nāḍikāḥ  ||877|| 
 
 
 kasyacit | (sa.ka.ā. 5.364, da.rū.. under 2.7, sā.da. under 3.42) 
 
 
 ramyaṃ dveṣṭi yathā purā prakṛtibhir na pratyahaṃ sevyate 
 śayyāprāntavivartanair vigamayaty unnidra eva kṣapāḥ | 
 dākṣiṇyena dadāti vācam ucitām antaḥpurebhyo yadā 
 gotreṣu skhalitas tadā bhavati ca vrīḍāvilakṣaś ciram  ||878|| 
 
 
 kālidāsasya | (sū.mu. 42.6, Çak. 6.5) 
 
 
 praṇayi vacanaṃ dīnā dṛṣṭiḥ śironihito’ñjaliś 
 caraṇapatanaṃ devyāḥ santi prasādanahetavaḥ | 
 kusumaviśikhajvālātāpasphuṭan mṛdumānasā 
 varatanur asau yena prāpyā sa eva tu nāsti me  ||879|| 
 
 
 umāpatidharasya | 
 
 
 vācaḥ paraṃ bhajanty etā devi praṇayacāturīm | 
 hṛdayasya tu sarvasvaṃ tvam evaikapriyā mama  ||880|| 
 
 
 tasyaiva | 
 82. śaṭhanāyakaḥ 
 
 
 dṛṣṭvaikāsanasaṃshtite priyatame paścād upetyādarād 
 ekasyā nayane pidyāya vihitakrīḍānubandhacchalaḥ | 
 īṣadvakrimakandharaḥ sapulakaḥ premollasanmānasām 
 antarhāsalasatkapolaphalakāṃ dhūrto’parāṃ cumbati  ||881|| 
 
 
 [amaru 16; su.ra. 603, Sv. 2069, śā.pa. 3575] 
 
 
 kopāt komalalolabāhulatikāpāśena baddhā dṛḍhaṃ 
 nītvā keliniketanaṃ dayitayā sāyaṃ sakhīnāṃ puraḥ | 
 bhūyo’py evam iti skhalan mṛdugirā saṃsūcya duśceṣṭitaṃ 
 dhanyo hanyata eva nihnutiparaḥ preyān rudatyā hasan  ||882|| 
 
 
 [amaru 9, sū.mu. 85.3, Sbh 1351] 
 
 
 ekapriyācaraṇapadmaparīṣṭijāta  
 kleśasya me hṛdayam uttaralīcakāra | 
 udbhinnanirbharamanobhavabhāvamugdha  
 nānāṅganāvadanacandramasāṃ didṛkṣā  ||883|| 
 
 
 lakṣmaṇasenadevasya | 
 
 
 kopāt kiṃcid upānato’pi rabhasād ākṛṣya keśeṣv alaṃ 
 nītvā mohanamandiraṃ dayitayā hāreṇa baddhvā dṛḍham | 
 bhūyo yāsyasi tadgṛhān iti muhuḥ kaṇṭhārdharuddhākṣaraṃ 
 jalpantyā śravaṇotpalena sukṛtī kaścid rahas tāḍyate  ||884|| 
 
 
 
 kasyacit | (śā.pa. 3567, sū.mu. 85.2) 
 
 
 sā bāḍhaṃ bhavatekṣiteti niviḍaṃ saṃyamya bāhvoḥ srajā 
 bhūyo drakṣyasi tāṃ śaṭheti paruṣaṃ saṃtarjya saṃtarjya ca | 
 ālīnāṃ pura eva nihnutiparaḥ kopād raṇannūpuraṃ 
 māninyāś caraṇaprahāravidhinā preyān aśokīkṛtaḥ  ||885|| 
 
 
 kasyacit | 
 83. dhṛṣṭanāyakaḥ 
 
 
 śataṃ vārān uktaḥ priyasakhi vacobhiḥ sa paruṣaiḥ 
 sahasraṃ nirdhūtaś caraṇapatitaḥ pārṣṇihatibhiḥ | 
 kiyat kṛtvo baddhāḥ punar iha na vedmi bhrukuṭayas 
 tathāpi kliśyan māṃ kṣaṇam api na dhṛṣṭo rahayati  ||886|| 
 
 
 kasyacit | (sa.ka.ā. 4.180, V. 371) 
 
 
 vāco vāgmini kiṃ tavādya paruṣāḥ subhru bhruvor vibhramair 
 viśrāntaṃ kuta eva lolanayane kiṃ lohite locane | 
 svedaḥ kiṃ nu ghanastani stanataṭe muktāphalānāṃ tulāṃ 
 dhatte muñca ruṣaṃ mamātra dayite leśo’pi nāsty āgasaḥ  ||887|| 
 
 
 kasyacit | (śṛ.ti. 2.36a, śā.pa. 3579, sū.mu. 58.6) 
 
 
 jalpantyāḥ paruṣaṃ ruṣā mama balāc cumbaty asāv ānanaṃ 
 mṛdgātyāśu karaṃ kareṇa bahuśaḥ santāḍyamāno’pi san | 
 ālīnāṃ purato dadhāti śirasā pādaprahārāṃs tato 
 no jāne sakhi sāmprataṃ praṇayien kupyāmi tasmai katham  ||888|| 
 
 
 rudraṭasya | (śṛ.ti. 1.28a) 
 
 
 dṛṣṭā muṣṭibhir āhatā hṛdi nakhair ācoṭitā pārśvayor 
 ākṛṣṭā kavarīṣu gāḍham adhare śītkurvatī khaṇḍitā | 
 tvatkṛtyaṃ tvadagocare’pi hi kṛtaṃ sarvaṃ mayaivādhunā 
 mām ājñāpaya kiṃ karomi sarale bhūyaḥ sapatnyās tava  ||889|| 
 
 
 kasyacit | (su.ra. 677) 
 
 
 dāse kṛtāgasi bhaved ucitaḥ prabhūṇāṃ 
 pādaprahār iti mānini nātidūye | 
 udyatkaṭhorapulakāṅkurakaṇṭakāgrair 
 yad bhidyate padam idaṃ tava sā vyathā me  ||890|| 
 
 
 satyabodhasya | (sā.da. under 10.46, śā.pa. 3657, sū.mu. 57.11) 
 84. grāmyanāyakaḥ 
 
 
 svairaṃ kīkaṭadārakaḥ parisare gundrālatopāhita 
 tvaṅgaccarcarako virūḍhalaśunaśyāmaḥ parikrāmati | 
 viśrāntaṃ muṣalaiḥ sthitaṃ titaubhir viśrabdham ambhoghaṭair 
 nirvāṇaṃ jvalanair mukhair vivalitaṃ grāmeyikāṇāṃ puraḥ  ||891|| 
 
 
 yogeśvarasya | 
 
 
 dhāvati tarum ārohati kūpaṃ laṅghayati śakaṭam utkṣipati | 
 tinavati tinavati gāyati dṛṣṭvā parayoṣitaṃ ṣiṅgaḥ  ||892|| 
 
 
 tasyaiva | 
 
 
 brīhiḥ stambakariḥ prabhūtapayasaḥ pratyāgatā dhenavaḥ 
 pratyujjīvitabhikṣuṇā bhṛśam iti dhyāyann apetānyadhīḥ | 
 sāndrośīrakuṭumbinīstanabharavyāluptagharmaklamo 
 deve nīram udāram ujjhati sukhaṃ śete niśāgrāmaṇīḥ  ||893|| 
 
 
 tasyaiva | 
 
 
 paricumbanāya ghaṭate pāramamithunaṃ niśāsu caitrīṣu | 
 kavalitapalāṇḍu parimalasaṃvaladanyonyaniḥśvāsam  ||894|| 
 
 
 śubhāṅkasya | 
 
 
 vyāvṛttyā śithilīkaroti vasanaṃ jāgraty api vrīḍayā 
 svapnabhrāntipariplutena manasā gāḍhaṃ samāliṅgati | 
 dattvāṅgaṃ svapiti priyasya rataye vyājena nidrāṃ gatā 
 tanvyaṅgyā viphalaṃ viceṣṭitam abhūd bhāvānabhijñe jane  ||895|| 
 
 
 amaroḥ | (su.ra. 511) 
 
 
 85. mānināyakaḥ 
 
 
 smṛtisvapnāvāptatvadakhilavilāsaikamanasā  
 tayā tāvat tādṛk tvadanunayayatnaḥ śithilitaḥ | 
 ayaṃ tu draṣṭavyas tava subhaga garvasya garimā 
 smṛtau vā svapne vā yadi bhavasi vāmaḥ katham api  ||896|| 
 
 
 kasyacit | 
 
 
 caraṇapatanapratyākhyānāt prasādaparāṅmukhe 
 nibhṛtakitavācārety uktvā ruṣā puruṣīkṛte | 
 vrajati ramaṇe niḥśvasyoccaiḥ stanasthitahastayā 
 nayanasalilacchannā dṛṣṭiḥ sakhīṣu niveśitā  ||897||  amaroḥ || 
 
 
 [amaru 19] 
 
 
 virahaviṣamaḥ kāmo vāmas tanuṃ kurute tanuṃ 
 divasagaṇanād akṣaś cāsau vyapetaghṛṇo yamaḥ | 
 tvam api vaśago mānavyādher vicintaya nātha he 
 kiśalayamṛdur jīved evaṃ kathaṃ pramadājanaḥ  ||898|| 
 
 
 [amaru 64; Sbh 1633, śā.pa. 3572] 
 
 
 kṛtvā nūpuramūkatāṃ caraṇayoḥ saṃyamya nīvīmaṇīn 
 uddāmadhvanipaṇḍitān parijane kiṃcic ca nidrāyati | 
 tasmin kupyati yāvad asmi calitā tāvad vidhipreritaḥ  
 kāśmīraīkucakumbhavibhramakaraḥ śītāṃśur abhyudgataḥ  ||899|| 
 
 
 kasyacit | (sū.mu. 70.13, kāśmīrabilhaṇasya; su.ra. 834) 
 
 
 mukto mānaparigrahaḥ saha sakhīsārthena tanmantriṇā 
 śaktā tvaccaraṇaprasādarahitā nāhaṃ kṣaṇaṃ prāṇitum | 
 paśya tvaṃ kṛśakaṃ śarīrakam idaṃ yāṃ yām avasthāṃ gataṃ 
 saiṣāhaṃ tava pādayor nipatitā nātha prasīdādhunā  ||900|| 
 
 
 kasyacit | 
 86. proṣitaḥ 
 
 
 deśair antaritā śataiś ca saritām urvībhṛtāṃ kānanair 
 yatnenāpi na yāti locanapathaṃ kānteti jānann api | 
 udgrīvaś caraṇārdharuddhavasudhaḥ kṛtvāśrupūrṇāṃ dṛśaṃ 
 tām āśāṃ pathikas tathāpi kim api dhyāyaṃś ciraṃ vīkṣate  ||901|| 
 
 
 [amaru 93 (72); su.ra. 765, sa.ka.ā.m 901, śā.pa. 3445] 
 
 
 hāro nāropitaḥ kaṇṭhe mayā viśleṣabhīruṇā | 
 idānīm āvayor madhye saritsāgarabhūdharāḥ  ||902|| 
 
 
 dharmapālasya | (Sv 1192, śā.pa. 3429) 
 
 
 bhadrātra grāmake tvaṃ vasasi paricayas tena jānāsi vārtām 
 asminn adhvany ayoṣittaruṇimavayasi dhyāya kācid vipannā | 
 itthaṃ pānthaḥ pravāsāvadhidinagaṇanāpāyaśaṅkī priyāyāḥ  
 pṛcchan vārtāṃ samīpasthitanijabhavanaṃ vyākulo nopayāti  ||903|| 
 
 
 kasyacit | (śā.pa. 3895) 
 
 
 vasantāgnau magnā ciraviraharugṇā sahacarī 
 yadi prāṇān muñcet tad iha vadhabhāgī bhavatu kaḥ | 
 vayo vā sneho vā kusumasamayo veti vimṛśaṃs 
 stuhīti pravyaktaṃ pikanikarajhaṃkāram aśṛṇot  ||904|| 
 
 
 pikanikarasya | 
 
 
 savyādheḥ kṛśatā kṣatasya rudhiraṃ daṣṭasya lālāsravaḥ 
 sarvaṃ naitad ihāsti tat katham asau pānthas tapasvī mṛtaḥ | 
 ā jñātaṃ madhulampaṭair madhukarair ārabdhakolāhale 
 nūnaṃ sāhasikena cūtamukule dṛṣṭiḥ samāropitā  ||905|| 
 
 
 rājaśekharasya | (su.ra. 760, śā.pa. 3822) 
 
 
 87. pathikaḥ 
 
 
 supte grāme nadati jalade śāntasaṃpātaramyaṃ 
 pānthenātmavyasanakaruṇodasru gītaṃ niśīthe | 
 sphītotkaṇṭhāparigatadhiyā proṣitastrījanena 
 dhyānāveśastimitanayanaṃ śrūyate rudyate ca  ||906|| 
 
 
 kasyacit | 
 
 
 māgāḥ pāntha pathāmunā yadi tava bhrātaḥ priyaṃ jīvitaṃ 
 yac cūtākṛtir atra tiṣṭhati mahāraudraḥ puro rākṣasaḥ | 
 yenodyanmakarandamugdhamadhupavyāhārajhaṅkāriṇā 
 pānthānām adhunaiva nirghṛṇadhiyā sārtho hataḥ śrūyate  ||907|| 
 
 
 kasyāpi | 
 
 
 upaparisaraṃ godāvaryāḥ parityajatādhvagāḥ  
 saraṇim aparo mārgas tāvad bhavadbhir ihekṣyatām | 
 iha hi vihito raktāśokaḥ kayāpi hatāśayā  
 caraṇanalinanyāsodañcan navāṅkurakañcukaḥ  ||908|| 
 
 
 kasyacit | 
 
 
 kasmāt tvaṃ kva nu dṛśyate sukhamukhaṃ kvāste’ndhakāraḥ paraṃ  
 kva strīṣu smaradhūmaketurudito dṛṣṭā yuvānaḥ kva te | 
 gantā kva kva ca pañcamaḥ kva ṇasakṛt kvāt saṃkuro nidgataḥ  
 kvānandaikarasodayaḥ kva nu satī kaivādhvagas tat kathā  ||909|| 
 
 
 kasyacit | 
 
 
 grāme’smin pathikāya pāntha vasatir naivādhunā dīyate 
 paśyātraiva vihāramaṇḍapatale prasupto yuvā | 
 tenodgīya khalena garjati ghane smṛtvā priyā tatkṛtaṃ 
 yenādyāpi karaṅkadaṇḍapatanāśaṅkī janas tiṣṭhati  ||910|| 
 
 
 kasyacit | (śā.pa. 3893, su.ra. 1661) 
 
 
 88. varṣāpathikaḥ 
 
 
 tāvad vācaḥ prayuktā manasi vinihitā jīvitāśāpi tāvan 
 nikṣiptau tāvad aṅghrī pathi pathikajanair lakṣitās tāvad āśāḥ | 
 nṛtyaddhārākadambas tava kavalayitā yāvad ete na dṛṣṭā 
 nirmuktavyālanīladyutinavajaladavyākulā vindhyapādāḥ  ||911|| 
 
 
 yogeśvarasya | (su.ra. 263) 
 
 
 līlāmbhojatamālakajjalajalaśrīkṇṭhakaṇṭhadyute 
 bhrātar magha mahendracāparuciraṃ vyāsasya kaṇṭhe guṇam | 
 svairaṃ garja muhūrtakaṃ kuru dayāṃ sā bāṣpapūrṇekṣaṇā  
 bālā bālamṛṇālakomalatanus tanvī na soḍhuṃ kṣamā  ||912|| 
 
 
 kasyacit | 
 
 
 jaladharamuditaṃ vilokya dūrād 
 ahaha padāt padam eṣa na yāti | 
 aviratanayanāmbudīrgham uṣṇaṃ 
 śvasiti kathaṃ hatajīvitodhvanīnaḥ  ||913|| 
 
 
 kavicakravartinaḥ | 
 
 
 niśīthe līnānāṃ jhaṭiti taḍitāṃ vīkṣya viṣamaṃ 
 ghanānām ābhogaṃ rasikapathikenonmukhadṛśā | 
 na gītaṃ sotkaṇṭhaṃ na ca ruditam utkampataralaṃ 
 na muktā niḥśvāsāḥ sphuṭadanumataṃ kintu hṛdayam  ||914|| 
 
 
 vāhlīkasya | (śā.pa. 3892) 
 
 
 dhīraṃ vāridharasya vāri kirataḥ śrutvā niśīthe dhvaniṃ 
 dīrghocchvāsamudaśruṇā virahiṇīṃ bālāṃ ciraṃ dhyāyatā | 
 adhvanyena vimuktakaṇṭham akhilāṃ rātriṃ tathā kranditaṃ 
 grāmīṇair vrajato janasya vasatir grāme niṣiddhā yathā  ||915|| 
 
 
 [amaru 11] 
 
 
 89. proṣitapriyāsmaraṇam 
 
 
 vivekād asmābhiḥ pramapuruṣābhyāsarasikaiḥ 
 kathañcin nīyante ratiramaṇabāṇair api hataiḥ | 
 priyāyā bālatvād abhinavaviyogāt tava tanor 
 na jānīmas tasyā bata katham amī yānti divasāḥ  ||916|| 
 
 
 kasyacit | (su.ra. 780) 
 
 
 ālambyāṅgaṇavāṭikāparisare svecchānatāṃ śākhikāṃ 
 keyūrībhavadalpaśeṣavalayā bālā samastaṃ dinam | 
 sā daivopahṛtasya mūḍhamanaso bhagnāvadheradya me 
 panthānaṃ vivṛtāśruṇā vadanakenālokya kiṃ vakṣyati  ||917|| 
 
 
 kasyacit | 
 
 
 anārabdhākṣepaṃ paramakṛtabāṣpavyatikaraṃ  
 nigūḍhāntas tāpaṃ hṛdayavinipītaṃ vyavasitam | 
 kṛśāṅgyā yat pāpe vrajati mayi nairāśyapiśunaṃ  
 ślathair aṅgair uktaṃ hṛdayam idam unmūlayati tat  ||918|| 
 
 
 kasyacit | (Sv 1333) 
 
 
 utkampo’pi sakampa eva hṛdaye cintāpi cintānvitā  
 niḥśvāsā api niḥśvasanty anibhṛtaṃ bāṣpo’pi bāṣpāyate | 
 kāntāṃ saṃsmarato videśavasater naktaṃ divaṃ kāminaḥ  
 prārohā iva niṣpatanti manaso duḥkhāni duḥkhānvitāt  ||919|| 
 
 
 kasyacit | (Sv 1152) 
 
 
 nirastālaṅkārāṃ nayanajalasiktādharapūṭāṃ  
 ravāvastaṃ yāte dviguṇatarakhedālasamukhīm | 
 aho dūrasthāṃ tāṃ karakamalavinyastavadanāṃ 
 priyāṃ paśyāmīva smṛtiśaraṬakuḍye vilikhitām  ||920|| 
 
 
 kasyacit | 
 
 
 90. prasthānabhaṅgaḥ 
 
 
 praharaviratau madhye vāhnas tato’pi pare’thavā 
 kim uta sakale jāte vāhnipriya tvam ihaiṣyasi | 
 iti dinaśataprāpyaṃ deśaṃ priyasya yiyāsato 
 harati gamanaṃ bālālāpaiḥ sabāṣpagalajjalaiḥ  ||921|| 
 
 
 [amaru 12; su.ra. 532, Sbh 1048, śā.pa. 3389, sū.mu. 37.7] 
 
 
 lagnā nāṃśukapallave bhujalatā na dvāradeśe’pitā 
 no vā pādatale tayā nipatitaṃ tiṣṭheti noktaṃ vacaḥ | 
 kāle kevalam ambudātimaline gantuṃ pravṛttaḥ śaṭhaḥ 
 tanvyā bāṣpajalaughakalpitanadīpūreṇa baddhaḥ priyaḥ  ||922|| 
 
 
 [amaru 62, Sbh 1057, śā.pa. 3388, sū.mu. 37.5] 
 
 
 mā yāhīti nivāraṇaṃ na ca kṛtaṃ naivāvadhir yācito 
 no bāṣpākhukaṇāvalīmalinatāṃ nītā kapolasthalī | 
 arghyavyājam upetayā dayitayā saṃprasthitasyādya me 
 yātrābhaṅgakarī kare vinihitā cautī navā mañjarī  ||923|| 
 
 
 kasyacit | 
 
 
 dūraṃ sundari nirgatāsi bhavanād eṣa drumaḥ kṣīravān 
 asmād eva nivartyatām iti śanair uktādhvagena priyā | 
 tasyā manyubharocchvasatkucayugābhogasphuṭatkañcukaṃ 
 vīkṣyoraḥsthalam aśrupūritadṛśā prasthānabhaṅgaḥ kṛtaḥ  ||924|| 
 
 
 taraṇinandinaḥ | (Sv. 1063, śā.pa. 3390) 
 
 
 yāmīty uktavati vrajety abhihitaṃ trastaṃ vimuktāsane 
 dvitrāṇy eva padāni gacchati galadbāṣpāndham ālokitam | 
 niryāte dayite’śrupūritadṛśā tan mugdhayānuṣṭhitaṃ 
 vyāsedhasthitipatrakaṃ pravasatāṃ yajjātam ājanmanaḥ  ||925|| 
 
 
 kasyacit | 
 91. virahī 
 
 
 prahartā kvānaṅgaḥ sa ca kusumacāpo’lpaviśikhaś 
 calaṃ sūkṣmaṃ lakṣyaṃ vyavahitam amūrtaṃ kva ca manaḥ | 
 itīmām udbhūtāṃ sphuṭam anupapattiṃ manasi me 
 rudām āvirbhāvād anubhavavirodhaḥ śamayati  ||926|| 
 
 
 mṛgarājasya | (su.ra. 785) 
 
 
 tvaṃ tasyāṃ yadi nāma rāgavidhuraṃ jātaṃ vimucyaiva māṃ 
 tat kenāham idaṃ kim apy anubhavāmy antaḥsamutkaṇṭhitaḥ | 
 svasthībhūya nanu kṣaṇaṃ hṛdaya he sadbhāvam ācakṣva māṃ 
 kiṃ santāpavikhaṇḍitasya bhavato vṛttir dvidhā vartate  ||927|| 
 
 
 avantivarmaṇaḥ | (Sv. 1348) 
 
 
 apy etad rajanīmayaṃ jagad atho nidrāmayī sā niśā  
 nidrā svapnamayī bhaved atha ca sa svapno mṛgākṣīmayaḥ | 
 seyaṃ mānamayī mama priyatamā tac cāṭuceṣṭāmayo  
 mādṛk kveti samīhitaikavidhaye saṃkalpa tubhyaṃ namaḥ  ||928|| 
 
 
 gotithīyadivākarasya | 
 
 
 saṅgamavirahavikalpe 
 varam iha viraho na tu saṅgamas tasyāḥ | 
 saṅge saiva tathaikā 
 tribhuvanam api tanmayaṃ virahe  ||929|| 
 
 
 
 dharmakīrteḥ | (padyā.. 239, sā.da. under 10.52) 
 
 
 vikalparacitākṛtiṃ satatam eva tāṃ vīkṣase 
 sahāsam abhibhāṣase samupagūhase sarvathā | 
 pramodamukulekṣaṇaṃ pibasi caitad asyā mukhaṃ 
 tathāpi ca divāniśaṃ hṛdaya he saumutkaṇṭhase  ||930|| 
 
 
 bharvoḥ | (Sv. 1329) 
 
 
 92. virahipriyāsmaraṇam 
 
 
 lalitalalitasnigdhālāpasmitasnapitādharaṃ 
 daramukulitāpāṅgadroṇītaraṅgitalocanam | 
 idam ita itaḥ paśyann eva priyāmukhapaṅkajaṃ 
 kim api vadanādvaitaṃ sākṣātkaromi mṛgīdṛśaḥ  ||931|| 
 
 
 abhimanyoḥ | 
 
 
 mukhaṃ jyotsnālokaprasaradhavalākṣaṃ kva nu mayā 
 punar draṣṭavyaṃ tatsmitamadhuramugdhālpadaśanam | 
 kva sā śravyā vāṇī vijitakalahaṃsīkalarutā  
 vilāsā vīkṣyantāṃ kva ca sahabhuvo dhīralalitāḥ  ||932|| 
 
 
 karṇāṭadevasya | 
 
 
 api sa divasaḥ kiṃ syād yatra priyāmukhapaṅkaje  
 madhu madhukarīvāsmaddṛṣṭir vikāsini pāsyati | 
 tad anu ca mṛdusnigdhālāpakramāhitanarmaṇaḥ  
 suratasacivair aṅgaiḥ saṅgo mamāpi bhaviṣyati  ||933|| 
 
 
 vārtikakārasya | (su.ra. 777) 
 
 
 bhraśyadvivakṣitam apaskhaladakṣarārtham 
 utkampamānadaśanacchadam ucchvasantyā | 
 adya smarāmi parimṛjya paṭāñcalena  
 netre tayā kim api yat punaruktam uktam  ||934|| 
 
 
 sollokasya | (su.ra. 787) 
 
 
 skhalallīlālāpaṃ vinipatitakarṇotpaladalaṃ 
 sravatsvedaklinnaṃ surataviratikṣāmanayanam | 
 kacākarṣakrīḍāsaraladhavalaśroṇisubhagaṃ 
 kadā tad draṣṭavyaṃ vadanam avadātaṃ mṛgadṛśaḥ  ||935|| 
 
 
 kasyacit | (su.ra. 781) 
 
 
 93. vilokanam 
 
 
 kramasaralitakaṇṭhaprakramollāsitoras 
 taralitabalirekhāsūtrasarvāṅgam asyāḥ | 
 sthitamaticiram uccair agrapādāṅgulībhiḥ  
 karakalitasakhīkaṃ māṃ didṛkṣoḥ smarāmi  ||936|| 
 
 
 kālidāsasya | (vi.śā.bha. 3.3, su.ra. 523) 
 
 
 tat tasya niḥśvāsakṛtānuyātraiḥ 
 salīlam ākuñcitapakṣmapatraiḥ | 
 netradvirephair vadanāravindam 
 āsvādayantyo lilihus taruṇyaḥ  ||937|| 
 
 
 kasyacit | 
 
 
 bhavanabhuvi sṛjantas tārahārāvatārān  
 diśi diśi vidiśantaḥ ketakānāṃ kuṭumbam | 
 viyati ca racayantaś candrikāṃ mugdhamugdhāṃ 
 pratinayananipātāḥ subhruvo vibhramanti  ||938|| 
 
 
 rājaśekharasya | (vi.śā.bha. 4.17, su.ra. 521) 
 
 
 tarattāraṃ tāvat prathamam atha citrārpitam iva 
 kramād evāpāṅgaṃ sahajam iva līlāmukulitam | 
 tataḥ kiṃcit kṣuṇṇaṃ tad anu ghanabāṣpāmbulaharī 
 parikṣāmaṃ cakṣuḥ patatu mayi tasyā mṛgadṛśaḥ  ||939|| 
 
 
 vīryamitrasya | (su.ra. 467, sū.mu. 43.12) 
 
 
 yadvrīḍābharabhugnam āsyakamalaṃ vinyasya jānūpari 
 prodyatpakṣmanirīkṣitaṃ vijayate saprema vāmabhruvaḥ | 
 hāsyaśrīlavalāñchitā ca yad asāv asyāḥ kapolasthalī 
 lolallocanagocaraṃ vrajati sa svargād apūrvo vidhiḥ  ||940|| 
 
 
 pradyumnasya | (su.ra. 470) 
 
 
 94. citram 
 
 
 priyā saṃnihitaiveyaṃ saṃkalpasthāpitā puraḥ | 
 dṛṣṭvā dṛṣṭvā likhāmy enāṃ yadi tat ko’tra vismayaḥ  ||941|| 
 
 
 prabhākaradattasya | (Nn 2.9) 
 
 
 rahasi satatotsaṅganyāsād ajasra # # # # 
 # # # # # # marṣān nityastanārpaṇakelibhiḥ | 
 aniśacaraṇopāntasparśān nirantaracumbanair 
 api khalu tayā # # lekhyaiḥ sa citrapaṭīkṛtaḥ  ||942|| 
 
 
 umāpatidharasya | 
 
 
 masīyaṃ tūlīyaṃ phalakam idam eṣa tvam adhunā 
 jaḍo’si svinno’si skhalasi khalu pāṇe katham iva | 
 amuṣya prāvīṇyaṃ kalayasi na kiṃ hanta manaso 
 vinā yat sāmagrīṃ subhagaśatam agre vilikhati  ||943|| 
 
 
 kasyacit | 
 
 
 citraṃ citragato’py eṣa mamāli madanopamaḥ | 
 samunmūlya balāl lajjām utkaṇṭhayati mānasam  ||944|| 
 
 
 rudraṭasya | (śṛ.ti. 1.51b) 
 
 
 tavālekhye kautūhalataralatanvīviracite 
 ndhāyaikā cakraṃ racayati suparṇāsutam api | 
 atha svidyatpāṇiskhalitam apamṛjyaitad aparā 
 kare pauṣpaṃ cāpaṃ makaram upariṣṭāc ca likhati  ||945|| 
 
 
 kasyacit | (sa.ka.ā. 3.167) 
 95. svapnaḥ 
 
 
 jāne sā gaganaprasūnakalikelikevātyantam evāsatī 
 tatsambhogarasāś ca tatparimalollāsā ivāsattamāḥ | 
 svapnena dviṣatendrajālam iva me sandarśitā kevalaṃ 
 cetas tatparirambhaṇāya tad api sphītaspṛhaṃ tāmyati  ||946|| 
 
 
 kasyacit | (su.ra. 763) 
 
 
 svapnair prāpitāyāḥ pratirajani tava śrīṣu magnaḥ kaṭākṣaḥ 
 śrotre gītāmṛtābdhau tvag api nanu tanūmañjarīsaukumārye | 
 nāsā śvāsādhivāse’dharam adhuni rasajñā cariteṣu cittaṃ 
 tan nas tanvaṅgi kaiścin na karaṇahariṇair vāgurālaṅghitāsi  ||947|| 
 
 
 kavipaṇḍitaśrīharṣasya (Nc 8.107) 
 
 
 svapna prasīda bhagavan punar ekavāraṃ 
 sandarśaya priyatamāṃ kṣaṇamātram eva | 
 dṛṣṭvā satī niviḍabāhunabandhalagnaṃ 
 tatraiva māṃ nayati sā yadi vā na yāti  ||948|| 
 
 
 kālidāsasya | (su.ra. 806) 
 
 
 kva peyaṃ jyotsnāmbho vadata visavallīsaraṇibhir 
 mṛṇālītandūbhyaḥ sicayaracanā kutra bhavatu | 
 kva vā pārīmeyo bata bakuladāmnāṃ parimalaḥ  
 kathaṃ svapnaḥ sākṣāt kuvalayadṛśaṃ kalpayatu tām  ||949|| 
 
 
 rājaśekharasya | (sa.ka.ā. 2.60, su.ra. 528) 
 
 
 tat tādṛk kucakumbhabhaṅguram uras tac ca trapāmantharaṃ 
 cakṣuḥ premagurur manobhavasamudbhedaḥ sa vāmabhruvaḥ | 
 re svapnaḥ pralabhāpanītadayitādorvallībandhasya kiṃ 
 sarvaṃ nītavato’ham eva bhavato daivād abhūvaṃ guruḥ  ||950|| 
 
 
 ācāryagopīkasya | 
 
 
 96. nāyakābhilāṣaḥ 
 
 
 śikhariṇi kva nu nāma kiyac ciraṃ 
 kim abhidhānam asāv akarot tapaḥ | 
 taruṇi yena tavādharapāṭalaṃ 
 daśati bimbaphalaṃ śukaśāvakaḥ  ||951|| 
 
 
 dharmakīrteḥ | (Sv 2030, sā.da. under 4.9, su.ra. 439) 
 
 
 āryānaṅga mahāvrataṃ vidadhatā vindhyānilaiḥ pāraṇāṃ 
 kṛtvā sāṅgam akāri kena muralākūle kaṭhoraṃ tapaḥ | 
 yenāsyā ratikhedameduramṛduśvāsādhivāsaspṛśaḥ 
 pīyante’dharasīdhavo vihasitajyotsnopadaṃśaṃ rahaḥ  ||952|| 
 
 
 yogokasya | 
 
 
 dhyāyan kiṃ danujadviṣaṃ kva nu mahātīrthe kva puṇye kṣaṇe 
 kair vā nirmalakarmabhiḥ karipatiḥ prāṇavyayaṃ lambhitaḥ | 
 dyūte yaddaśanāṃśupāśakayugaṃ hārābhirāmollasan 
 nīrandhrastanamaṇḍaladvayam idaṃ mṛdaṅgi mṛdgāti te  ||953|| 
 
 
 ācāryagopīkasya | 
 
 
 adhīrākṣyāḥ pīnastanakalasam āskandasi muhuḥ 
 kramād ūrudvandvaṃ kalayasi ca lāvaṇyalalitam | 
 bhujāśliṣṭo harṣād anubhavasi hastāhṛtikalām 
 aye vīṇādaṇḍa prakaṭaya phalaṃ kasya tapasaḥ  ||954|| 
 
 
 vācaspateḥ | (su.ra. 422) 
 
 
 na nīlābjaṃ cakṣuḥ sarasiruham etan na vadanaṃ 
 na bandhūkasyedaṃ mukulam adharas taddyutidharaḥ | 
 mamāpy eṣā bhrāntiḥ prathamam abhavad bhṛṅga kim u te 
 kṛtaṃ yatnair ebhyo virama viramety añjalir ayam  ||955|| 
 
 
 rājaśekharasya | (su.ra. 409) 
 
 
 97. nāyikābhilāṣaḥ 
 
 
 tiryagvartitagātrayaṣṭiviṣamodvṛttastanāsphālana 
 truṭyanmauktikamālayā sapulakasvedollasadgaṇḍayā | 
 dūrād eva vilokayety abhimate tad vaktradattekṣaṇaṃ 
 durvārasmarayā tayā sahacarī gāḍhaṃ samāliṅgitā  ||956|| 
 
 
 rudraṭasya | (śṛ.ti. 1.56a) 
 
 
 abhimukhagate yasminn eva priye bahuśo vadaty 
 avanatamukhaṃ tūṣṇīm eva sthitaṃ mṛganetrayā | 
 atha kila valallīlālokaṃ sa eṣa tathekṣitaḥ 
 katham api yathā dṛṣṭā manye kṛtaṃ śrutilaṅghanam  ||957|| 
 
 
 tasyaiva | (śṛ.ti. 1.56a) 
 
 
 vyājṛmbhaṇonnamitadantamayūkhajāla 
 vyālambimauktikaguṇaṃ ramaṇe mudeva | 
 ūrdhvaṃ miladbhujalatāvalayaprapañca 
 sattoraṇaṃ hṛdi viśaty aparā vyudāse  ||958|| 
 
 
 tasyaiva | (śṛ.ti. 1.57b) 
 
 
 praviśati yathā gehe’kasmād bahiś ca viceṣṭate 
 vadati ca yathā sakhyā sārdhaṃ sahāsam ihotsukā ! 
 dayitavadanāloke mandaṃ yathā ca calaty asau 
 mṛgadṛśi tathaitasyāṃ manye smareṇa kṛtaṃ padam  ||959|| 
 
 
 tasyaiva | (śṛ.ti. 2.7a) 
 
 
 na jāne saṃmukhāyāte priyāṇi vadati priye | 
 sarvāṇy aṅgāni me yānti śrotratāṃ kim u netratām  ||960|| 
 
 
 
 amaroḥ (amaru 63, padyā.. 234, Sv. 2038, śā.pa.. 3522) 
 
 
 98. tanutā 
 
 
 vigalantīṃ dadhe yāvaddoṣṇā jaghanamekhalām | 
 tāvat kalāpavalayaṃ viveda galitaṃ na sā  ||961|| 
 
 
 rudraṭasya | 
 
 
 smareṇa saṃtakṣya vṛthaiva bāṇair 
 lāvaṇyaśeṣāṃ kṛatām anāyai | 
 anaṅgatām apy ayam āpyamānaḥ  
 spardhāṃ na sārdhaṃ vijahāsi tena  ||962|| 
 
 
 kavipaṇḍitaśrīharṣasya | (Nc 3.109) 
 
 
 sarvātmanā praharatāpi manobhavena  
 saṃdarśitaṃ paramakautukam āyatākṣyāḥ | 
 lāvaṇyavibhramavilāsaviceṣṭitāni 
 no khaṇḍitāni gamitā ca tanus tanutvam  ||963|| 
 
 
 bhāsokasya | (Sv 1088) 
 
 
 ekāṃ kṛtvā tanum anupamāṃ candracūḍena sārdhaṃ  
 yas tyakto’rdhaḥ satatavirahakleśabhāgī bhavānyā | 
 tenāṅgānāṃ racitam ucitaṃ saṃvibhaktena kartuṃ  
 nūnaṃ dūnāṃ tanutanulatāṃ nirmame tāṃ viriñciḥ  ||964|| 
 
 
 ācāryagopīkasya | 
 
 
 apanidramadhūkapāṇḍurā  
 sudṛśo’dṛśyata gaṇḍamaṇḍalī | 
 gamitāśrujalaplavair iva  
 kraśimākīrṇatayāpi nimnatām  ||965|| 
 
 
 śilhaṇasya |  
 
 
 99. guṇakīrtanam  
 
 
 tadvaktraṃ yadi mudritā śaśikathā hā hema sā ced dyutis 
 tac cakṣur yadi hāritaṃ kuvalayais tac cet smitaṃ kā sudhā | 
 dhik kandarpadhanurbhruvau ca yadi te kiṃ vā bahu brūmahe 
 yat satyaṃ punaruktavastuvimukhaḥ sargakramo vedhasaḥ  ||966|| 
 
 
 rājaśekharasya | (bā.rā. 2.17, sa.ka.ā. 4.72, vi.śā.bha. 1.14, sā.da.
                            under 10.113, su.ra. 457, śā.pa. 3373) 
 
 
 dṛṣṭaṃ cen mukham unmukhena śaśinā dhūmāyite cakṣuṣī 
 spṛṣṭā ced idamīyakāntikuliśaiḥ kliśyanti hanta tvacaḥ | 
 jātā smo bata vīṇayāpi vadhirās tasyāḥ śrutaṃ ced vacaḥ  
 pītaś ced adharas tad idttham abhajad drākṣārasaḥ kṣāratām  ||967|| 
 
 
 kasyacit | 
 
 
 nirmāṇanaipuṇavidher avadhividhātur 
 uddāmadhāma makaradhvajarājadhānī | 
 sā candrabimbavadanā taralāyatākṣī 
 sākṣād iyaṃ kim api janmaparigrahasya  ||968|| 
 
 
 kasyacit | 
 
 
 sā yair dṛṣṭā na vā dṛṣṭā muṣitāḥ samam eva te | 
 hṛtaṃ hṛdayam ekeṣām anyeṣāṃ cakṣuṣaḥ phalam  ||969|| 
 
 
 kasyacit | (su.ra. 500) 
 
 
 ābharaṇasyābharaṇaṃ prasādhanavidheḥ prasādhanaviśeṣaḥ | 
 upamānasyāpi sakhe pratyupamānaṃ vapus tasyāḥ  ||970|| 
 
 
 kālidāsasya | (Vik 2.3) 
 
 
 100. udvegaḥ 
 
 
 duḥkhāni tiṣṭhata ciraṃ mama cittabhūmau 
 yuṣmākam eva vasatir vidhinā kṛteyam | 
 yaddaivadurvilasitakrakacaprahāraiś  
 chinno’pi na truṭati jīvanatattvabandhaḥ  ||971|| 
 
 
 kasyacit | 
 
 
 agnyākāraṃ kalayasi puraś cakravākīva candraṃ 
 baddhotkampaṃ śiśiramarutā dahyase padminīva | 
 prāṇān dhatse katham api balād gacchataḥ śalyatulyāṃs 
 tat kenāsau sutanu jantio mānmathas te vikāraḥ  ||972|| 
 
 
 rudraṭasya | (śṛ.ti. 2.11a) 
 
 
 ete cūtamahīruho’py aviralair dhūmāyitāḥ ṣaṭpadair  
 ete prajvalitāḥ sphuṭatkisalayodbhedair aśokadrumāḥ | 
 ete kiṃśukaśākhino’pi malinair aṅgāritāḥ kuḍmalaiḥ  
 kaṣṭaṃ viśramayāmi kutra nayane sarvatra vāmo vidhiḥ  ||973|| 
 
 
 vākkūṭasya | (su.ra. 759) 
 
 
 kāntāmukhaṃ suratakelivimardakheda  
 saṃjātagharmakaṇavicchuritaṃ ratānte | 
 āpāṇḍuraṃ taralatāranimīlitākṣaṃ  
 saṃsmṛtya he hṛdaya kiṃ śatadhā na yāsi  ||974|| 
 
 
 kasyacit | (Sv 1289, śā.pa. 3466) 
 
 
 candrodañca ciraṃ manobhavacamūcihnāṃśukair aṃśubhir 
 mandaṃ candanaśailasaurabhabharaiś caitrānilāḥ sarpata | 
 ujjṛmbhasva madho madhuvratavadhūvācālavallīśataiś 
 cāpaṃ maṇḍalayann ayaṃ virahiṇāṃ prāṇaiḥ smaraḥ krīḍatu  ||975|| 
 
 
 śāntyākarasya | 
 
 
 101. vilāpaḥ | 
 
 
 yat tvannetrasamānakānti salile magnaṃ tad indīvaraṃ  
 meghair antaritaḥ priye tava mukhacchāyābhirāmaḥ śaśī | 
 ye ca tvadgamanānukārigatayas te rājahaṃsā gatās 
 tvatsādṛśyavinodamātram api me daivena na kṣamyate  ||976|| 
 
 
 kālidāsasya | (Mn 5.2, Kuval, p.12; sa.ka.ā. 4.21, 5.486; Sv 1366, sā.da.
                            under 10.81) 
 
 
 dagdhā snigdhavadhūvilāsakadalī vīṇā samunmūlitā 
 pītā pañcamakākalīkavalitā śītadyūteḥ kaumudī | 
 pluṣṭāḥ spaṣṭmanekaratnanivahā nālaṃ rateḥ kevalaṃ 
 kandarpaṃ haratā hareṇa bhuvanaṃ niḥsāram etat kṛtam  ||977|| 
 
 
 rudraṭasya | (śṛ.ti. 2.60a) 
 
 
 snigdhaśyāmalakāntiliptaniyato velladbalākā ghanā 
 vātāḥ śīkariṇaḥ payodasuhṛdām ānandakekāḥ kalāḥ | 
 kāmaṃ santu dṛḍhaṃ kaṭhorahṛdayo rāmo’smi sarvaṃsahe 
 vaidehī tu kathaṃ bhaviṣyati hahā hā devi dhīrā bhava  ||978|| 
 
 
 kasyacit | (sā.da. under 2.16) 
 
 
 ehy ehi kva gatāsi maithili mṛgaḥ prāpto mayā kāñcanīm 
 etasya tvacam uccarāmi kucayor vinyasya varṇāṃśukam | 
 matsaubhāgyabubhutsayāpi vipineṣv ekākinī mā sma bhūr  
 vidviṣṭā mayi saṃcaranti sarale māyāvino rākṣasāḥ  ||979|| 
 
 
 kasyacit | 
 
 
 kiṃ khidyase bhuja mudhādhara tāmyasi tvaṃ 
 cakṣur vimuñca śucam asti hṛdi priyeyam | 
 āśleṣacumbanavilokanakelayo’pi 
 setsyanti vaḥ sphuṭati me hṛdayaṃ muhūrtam  ||980|| 
 
 
 śāntyākaraguptasya | 
 102. candropālambhaḥ 
 
 
 yas tāpaḥ śamito mṛgāṅka jagatāṃ yā mlānir unmūlitā 
 yāminyā gaganasya yāḥ smṛtipathaṃ nītās tamovīcayaḥ | 
 yat kṣāmatvam apākṛtaṃ jalanidher yaḥ kairavāṇāṃ hṛto 
 mohas tat katham atra duḥkhini jane sarvaṃ samāveśitam  ||981|| 
 
 
 umāpatidharasya | 
 
 
 priyavirahaamahuṣṇyān murmurāmaṅgalekhā 
 mayi hatakahimāṃśo mā spṛśa krīḍayāpi | 
 iha hi tava luṭhantaḥ ploṣabhāvaṃ bhajante 
 darajaraṭhamṛṇālīkāṇḍamugdhā mayūkhāḥ  ||982|| 
 
 
 rājaśekharasya | (vi.śā.bha. 3.23, su.ra. 714) 
 
 
 sūtir dugdhasamudrato bhagavataḥ śrīkaustubhau sodarau 
 sauhārdaṃ kumudākareṣu kiraṇāḥ pīyūṣadhārākiraḥ | 
 spardhā te vadanāmbujair mṛgadṛśāṃ tatsthāṇucūḍāmaṇe 
 haṃho candra kathaṃ nu muñcasi mayi jvālāmuco vedanāḥ  ||983|| 
 
 
 kasyacit | (vi.śā.bha. 3.13, su.ra. 799) 
 
 
 mukharaya svayaśo navaḍiṇḍimaṃ 
 jalanidheḥ kulam ujjvalayādhunā | 
 api gṛhāṇa vadhūvadhapauruṣaṃ 
 hariṇalāñchana muñca kadarthanām  ||984|| 
 
 
 kavipaṇḍitaśrīharṣasya | (Nc 4.53) 
 
 
 āśvāsayati kāko’pi  
 duḥkhitāṃ pathikāṅganām | 
 tvaṃ candrāmṛtajanmāpi 
 dahasīti kim ucyatām  ||985|| 
 
 
 
 kāśmīrakamahāmanuṣyasya | (Sv 1956) 
 
 
 103. madanopālambhaḥ | 
 
 
 nāthānaṅga nideśavartini jane kas te’bhyasūyārasaś 
 cāpāropitasāyakasya bhavataḥ ko nāma pātraṃ ruṣaḥ | 
 viśrāmyantu śarā niṣīdatu dhanuḥ śiñjāpi saṃyamyatāṃ 
 mākandāṅkurakomale manasi naḥ ko bāṇamokṣagrahaḥ  ||986|| 
 
 
 govardhanasya | 
 
 
 devena prathamaṃ jito’si śaśabhṛllekhabhṛtānantaraṃ 
 buddhenoddhatabuddhinā smara tataḥ kāntena pānthena me | 
 tvyaktvā tān bata haṃsi mām api kṛśāṃ bālām anāthāṃ striyaṃ 
 dhik tvā dhik tava pauruṣaṃ dhig udayaṃ dhik kārmukaṃ dhik śarān  ||987|| 
 
 
 vidyāyāḥ | (su.ra. 701) 
 
 
 āpuṅkhāgram amī śarā manasi me magnāḥ samaṃ pañca te 
 nirdagdhaṃ virahāgninā vapur idaṃ tair eva sārdhaṃ mama | 
 kaṣṭaṃ kāma nirāyudho’si bhavatā jetuṃ na śakyo jano 
 duḥkhī syām aham eka eva sakalo lokaḥ sukhaṃ jīvatu  ||988|| 
 
 
 rājaśekharasya | (su.ra. 771) 
 
 
 harasi hṛdayaṃ vegād antaḥ praviśya śarīriṇām 
 atha janayasi krīḍāhetor vikāraparamparām | 
 vitarasi muhur mohaṃ paścān nikṛntasi jīvitaṃ 
 kitava kim iyaṃ ceṣṭā loke tavārthajanocitā  ||989|| 
 
 
 gośaraṇasya | 
 
 
 kaṣṭaṃ hṛdi jvalati śokamayo mamāgnis  
 te cakṣuṣī ca virahajvarajāgaruke | 
 etan mano bhramati viṣvagasūṃs tathāpi  
 tvaṃ paśyatohara iva smara hartukāmaḥ  ||990|| 
 
 
 kasyacit | 
 104. meghopālambhaḥ 
 
 
 pāthovāha kim ambubhiḥ priyatamānetrāmbusiktā mahī 
 kiṃ garjaiḥ sutanor amandaruditair ujjāgarā bhūr api | 
 vātaiḥ śīkaribhiḥ kim induvadanāśvāsaiḥ sabāṣpair alaṃ 
 sarvaṃ te punaruktam etad apunaḥpūrvā punar madvyathā  ||991|| 
 
 
 devabodhasya |  
 
 
 no ruddhaṃ gaganaṃ payodapaṭalai ruddhapriyāvāñchitaṃ 
 no śīrṇāḥ kamalākarāḥ kṛśatanoḥ śīrṇā manovṛttayaḥ | 
 no pūraḥ saritām apūri dayitānetrāmbukallolinī 
 dhig dhiṅ mārakadarthitāṃ vyathayatā pāthobhṛtā kiṃ kṛtam  ||992|| 
 
 
 tasyaiva | 
 
 
 ākrandāḥ stanitair vilocanajalānyaśrāntadhārāmbudhis 
 tadvicchedabhuvaś ca śokaśikhinas tulyās taḍidvibhramaiḥ | 
 antar me dayitāmukhaṃ tava śaśī vṛttiḥ samaivāvayos 
 tat kiṃ mām aniśaṃ sakhe jaladhara tvaṃ dagdhum evodyataḥ  ||993|| 
 
 
 yaśodharmaṇaḥ | (su.ra. 240, sū.mu. 43.33) 
 
 
 haṃsānāṃ gatayo hṛtā yadi tayā kūjantv amī sotsukās 
 tatkeśair hṛtabarhakāntaya ime nṛtyantu vā barhiṇaḥ | 
 lāvaṇyaṃ hṛtam asya dagdhaśaśinas tāpaṃ karotv eṣa me 
 yūyaṃ garjatha yan nirāgasi mayīty etan na yuktaṃ ghanāḥ  ||994|| 
 
 
 kasyacit | 
 
 
 dagdhā pūrvam ahaṃ vasantasamaye cūtāṅkuraiḥ kokilaiḥ 
 prāyaḥ prāvṛṣi garjitaiḥ kim aparaṃ kartavyam adya tvayā | 
 dīnā kāntaviyogaduḥkhavidhurā kṣāmā tanur vartate  
 kṣāraṃ prakṣipasi kṣate jaladhara prāṇāvaśeṣasthiteḥ  ||995|| 
 
 
 kasyacit | 
 
 
 105. unmādaḥ 
 
 
 apy āmīlitapaṅkajāṃ kamalinīm apy ullasatpallavāṃ  
 vāsantīm api saudhabhittipatitām ātmapraticchāyikām | 
 manvānaḥ prathamaṃ priyeti pulakasvedaprakampākulaṃ  
 prītyāliṅgati nāsti seti na punaḥ khedottaraṃ mūrcchati  ||996|| 
 
 
 kasyacit | 
 
 
 niyamitam api mānasaṃ tapobhiḥ  
 praviśati vaiśasavāridhāvagādhe | 
 ayam api ciravismṛto’pi dhairyaṃ 
 vyapanayatīva punar manovikāraḥ  ||997|| 
 
 
 kasyacit | 
 
 
 vyādhūtaṃ pavanena pallavam idaṃ tasyāḥ krudhā nādharaḥ 
 sraṃsante kusumāny amūni na punar bāṣpāmbhasāṃ bindavaḥ | 
 eṣāṃ jhāṅkṛtir ākulā madhulihām ārto na manyudhvanir 
 dhik kaṣṭaṃ drumasaṅgatā mṛdur iyaṃ vallī na me vallabhā  ||998|| 
 
 
 śrīlakṣmaṇasenadevasya | 
 
 
 kvākṛtyaṃ śaśalakṣmaṇaḥ kva ca kulaṃ bhūyo’pi dṛśyeta sā 
 doṣāṇām upaśāntaye śrutam aho kope’pi kāntaṃ mukham | 
 kiṃ vakṣyanty apakalmaṣāḥ kṛtadhiyaḥ svapne’pi sā durlabhā 
 cetaḥ svāsthyam upaihi kaḥ khalu yuvā dhanyodharaṃ pāsyati  ||999|| 
 
 
 kasyacit | (sa.ka.ā. 1.177, Sv 1343, sā.da. under 3.240, sū.mu.
                            43.30) 
 
 
 amī kārāgāre niviḍanalinīnālanigaḍair 
 nibadhyantāṃ haṃsāḥ prathamavisakandāṅkurabhidaḥ | 
 nave vāsantīnām udayini vane garbhakalikā 
 cchido nirdhāryantāṃ parabhṛtayuvāno madakalāḥ  ||1000|| 
 
 
 kasyacit | 
 
 
 106. anaṅgalekhaḥ 
 
 
 tāḍīdalaṃ yad akaṭhoram idaṃ yad eṣā 
 mudrā stanāṅkaghanacandanapaṅkamūrtiḥ | 
 yad bandhanaṃ visalatā tantantubhiś ca 
 kasyāścid eṣa galitas tad anaṅgalekhaḥ  ||1001|| 
 
 
 kasyacit | (vi.śā.bha. 3.21, su.ra. 1691) 
 
 
 pāṇipreṅkhaṇato viśīrṇaśirasaḥ svedāmbubhagnaśriyas 
 tatkṛtyākṛtileśato manasi te kiñcit pratītaṃ gatāḥ | 
 vaicitryāpunar uktalāñchanabhṛtaḥ khaṇḍena vāmena vā 
 vyākṣepaṃ kathayanti pakṣmaladṛśo lekhākṣaraśreṇayaḥ  ||1002|| 
 
 
 rājaśekharasya | (vi.śā.bha. 3.22, su.ra. 1690) 
 
 
 kṛtasaralamṛṇālīsūtrasaṃtānabandhaḥ 
 kucamukulamukhāṅkaś candanopāttamudraḥ | 
 smaraśabaraśarāṇām eṣa lakṣyībhavantīṃ 
 kathayati nanu lekhas tam anudghāṭito’pi  ||1003|| 
 
 
 kasyacit | 
 
 
 tulyānurāgapiśunaṃ lalitānubandhaṃ 
 patre niveśitam udāharaṇaṃ priyāyāḥ | 
 utpaśyato mama sakhe madirekṣaṇāyās 
 tasyāḥ samāgatam ivānanamānanena  ||1004|| 
 
 
 kālidāsasya | (Vik 2.13) 
 
 
 kvāpi svedakaṇānipātamasṛṇaṃ kutrāpi kampaskhalat 
 pāṇivyastalipi kvacid ghanapatadbāṣpāmbuliptākṣaram | 
 kvāpi śvāsamahormimarmaram idaṃ tāḍaṅkatāḍīdalaṃ 
 varṇair eva vinā vyanakti sudṛśo bhāvaikatānaṃ manaḥ  ||1005|| 
 
 
 umāpatidharasya | 
 
 
 107. vanavihāraḥ 
 
 
 ujjhantyaḥ svarṇakāñcīr jhaṇiti raśanayā campakanyāsamayyā  
 tanvatyas tārahārān vicakilakalikāpaṅktimudrāvalībhiḥ | 
 kiṃ cāśokapravālair aruṇamaṇimayān saṃtyajantyo’vataṃsān  
 utkīrṇāḥ kāmabāṇair iva hṛdi suhṛdo vallabhānāṃ babhūvuḥ  ||1006|| 
 
 
 rājaśekharasya | 
 
 
 dūrodañcitabāhumūlavilasaccīnaprakāśastanā 
 bhogavyāyatamadhyalambivasanā nirmuktanābhīhradā | 
 ākṛṣṭojjhitapuṣpamañjarirajaḥpātāvaruddhekṣaṇā 
 cintvatyāḥ kusumaṃ dhinoti sudṛśaḥ pādāgraduḥsthā tanuḥ  ||1007|| 
 
 
 umāpatidharasya | 
 
 
 kaṅkelir eṣa kim acetana eva satyaṃ  
 namnaḥ svayaṃ na kusumāni dadāti yaste | 
 dhūrto’thavā namati nāyam udastabāhu  
 vyaktonnatastanataṭāntadidṛkṣayeva  ||1008|| 
 
 
 tasyaiva | 
 
 
 etasmin sutanu latāgṛhe’tiramyaṃ  
 mālatyāḥ kusumam anācitaṃ pareṇa | 
 ity uktvā mṛdukarapallavaṃ gṛhītvā  
 mugdhākṣīṃ rahasi nināya ko’pi dhūrtaḥ  ||1009|| 
 
 
 jayamādhavasya | 
 
 
 tāsāṃ pīnastanakalasayoḥ sthūlamuktābhirāmā 
 veṇībhūtās trivaliviṣame tiryagāyāmabhājaḥ | 
 vaktre lolālakavilulitāḥ ketakakṣodalakṣmīṃ 
 prāptāḥ krīḍāvanaviharaṇe bindavaḥ svedavārām  ||1010|| 
 
 
 dhoyīkasya | 
 
 
 108. jalakrīḍā 
 
 
 āyāsaślathabāhuvallir adhikasmerai ##### 
 lolāpāṅgakapolapālir alikastomārdhaluptālakā | 
 nyasyantī madayaty anāvṛta iva pracchādanāyāñcalaṃ  
 mugdhā svedanipītasūkṣmasicayavyaktastanī vakṣasi  ||1011|| 
 
 
 tuṅgokasya | 
 
 
 ambhobhistanakumbhayos tava ghanaśleṣāt samutkīrṇatāṃ  
 yātāyā śukavakrimapraṇayinī seyaṃ na luptā lipiḥ | 
 kiṃ caitāṃ kusumeṣu kuñjaraśironakṣatramālāṃ tiro 
 dhitsurniṣphalam eva majjasi nabhaḥ svacche sarovāriṇi  ||1012|| 
 
 
 dharmāśokadattasya | 
 
 
 mugdhāṅganā kāpi sarojapatre 
 vilolitāmbhaḥkaṇikāṃ vilokya | 
 prasārayāmāsa javena pāṇiṃ 
 sasambhramaṃ mauktikaśaṅkayeva  ||1013|| 
 
 
 vallabhadevasya | (Sv 1875) 
 
 
 bibhrāṇās toyalagnaṃ vasanamaraśanādāmani śroṇibhāre 
 dūrād anyonyasācismitacaturasakhīkāmibhir vīkṣyamāṇāḥ | 
 utterus tīralekhāṃ vipulakamalinīpatram īṣad vilakṣā 
 vakṣojāgreṣu kṛtvā hariṇaśiśudṛśo vītacīnāṃśukeṣu  ||1014|| 
 
 
 dhoyīkasya | 
 
 
 moktuṃ snānāṃśukāni smararabhasarasasyānukūlair dukūlaiḥ 
 saṃskartuṃ keśapāśān agurusurabhiṇā dhūpadhūmodgamena | 
 tāmbūlollekharekhām api viracayituṃ dhautapṛṣṭhe’dharoṣṭhe 
 tīrottīrṇās taruṇyaḥ kṣaṇam upaviviśur vallikelīgṛheṣu  ||1015|| 
 
 
 rājaśekharasya | 
 
 
 109. veśaḥ 
 
 
 vaktrendur mṛgalāñchanena valitaḥ patrāvalīsaṃgamāt 
 kaṇṭhe kambuviḍambini dviguṇitās tārāpahārasrajaḥ | 
 dorvallīyugale mṛṇālasuhṛdi granthibhramāyāṅgadaṃ 
 manye bhūṣaṇam eva dūṣaṇapade tat prāpya tasyā vapuḥ  ||1016|| 
 
 
 viriñceḥ | 
 
 
 kausumbhaṃ kucakumbhayor nivasanaṃ sauvarṇikaṃ karṇayos 
 tāḍaṅkadvayam āñjanī nayanayor ālekhyalekhālipiḥ | 
 kāśmīreṇa tamālapatram alike haimī kare kaṅkaṇa 
 śreṇiḥ pāśayituṃ jaganty alam alaṅkārāḥ kuraṅgīdṛśaḥ  ||1017|| 
 
 
 umāpatidharasya | 
 
 
 dīrghāpāṅgaṃ nayanayugalaṃ bhūṣayaty añjanaśrīs 
 tuṅgābhogau prabhavati kucāv arcituṃ hārayaṣṭiḥ | 
 madhyakṣāme vapuṣi labhate sthāma kūrpāsalakṣmīḥ 
 śroṇībimbe guruṇi raśanādāmaśobhāṃ bibharti  ||1018|| 
 
 
 kasyacit | 
 
 
 kaṇṭhe mauktikamālikā stanataṭe kārpūramadhyaṃ rajaḥ 
 sāndraṃ candanam aṅgake valayitā pāṇau mṛṇālīlatā | 
 tanvī naktam iyaṃ cakāsti śucinī cīnāṃśuke bibhratī 
 śītāṃśor adhidevateva galitā vyomāgram ārohitaḥ  ||1019|| 
 
 
 rājaśekharasya | (vi.śā.bha. 3.16, su.ra. 385) 
 
 
 indoś candanabindunaiva daśanacchāyaṃ tadīyaṃ mukhaṃ  
 cakraṃ locanabhallamārjanavidhau śāṇasya tat kuṇḍalam | 
 bhinnānāṃ kucakandarā smitasudhākulyeva muktāvalī  
 pādābje dhvanadindranīlavalayaṃ rolambamālaiva sā  ||1020|| 
 
 
 śāṇḍilyasya | 
 
 
 110. dūtīsaṃvādaḥ 
 
 
 uttiṣṭha yadi jīvantīṃ mām icchasi tam ānaya | 
 ahaṃ netum aśakyāpi sudūram idam antaram  ||1021|| 
 
 
 kasyacit | 
 
 
 kāmaṃ niṣkaruṇaṃ vetsi vetsi taṃ bahuvallabham | 
 dūti cūtāṅkurakharā diśo vetsi na vetsi kim  ||1022|| 
 
 
 kasyacit | 
 
 
 jīvitaṃ jalataraṅgavilolaṃ 
 yauvanaṃ tricaturāṇi dināni | 
 śāradabhrataralā tanukāntiḥ 
 gaccha dūti vada satvaram etat  ||1023|| 
 
 
 kasyacit | 
 
 
 yasmin bāṣ bāṣpataraṅgitāśrukaluṣā dṛṣṭir na siddhiṃ gatā 
 no hastena vivartamānavalayenāliṅgito na sthitaḥ | 
 yena strīhṛdayasya padmamṛdunaḥ saṃbhāvito nātyayas 
 taṃ gatvā hṛdayaṃ kim aśmasadṛśaṃ tvaṃ dūti vaktuṃ kṣamā  ||1024|| 
 
 
 kasyacit | (Sv 1187) 
 
 
 dūti tvaṃ taruṇī yuvā sa capalaḥ śyāmās tamobhir diśaḥ  
 saṃketaḥ sarahasya eṣa vipine saṃketakāvāsakaḥ | 
 bhūyo bhūya ime vasantamarutaś ceto nayanty anyathā 
 gaccha kṣemasamāgamāya nipuṇaṃ rakṣantu te devatāḥ  ||1025|| 
 
 
 śīlābhaṭṭārikāyāḥ | (Sv 1188, śā.pa. 3439, sū.mu. 41.11) 
 
 
 111. strīvilobhanam 
 
 
 priyatamabhujapañjaropagūḍhā 
 śaśitilakeṣu vibhāvarīmukheṣu | 
 anubhavamadavibhramopadiṣṭāny 
 avinayadurlalitāni manmathasya  ||1026|| 
 
 
 kasyacit | 
 
 
 stanayugavahanālasaṃ ca madhyaṃ 
 caraṇayugaṃ ca nitambabhārakhinnam | 
 yadi vahasi bibharṣi kiṃ vṛthaikaṃ 
 hṛdayam idaṃ dayitānurāgaśūnyam  ||1027|| 
 
 
 kasyacit | 
 
 
 sulabham anṛju jīvitāny anityāny 
 atisubhage vyatipāti yauvanaṃ ca | 
 anubhavaphalam ātmano guṇānāṃ 
 divi sukham asti na cāparokṣam etat  ||1028|| 
 
 
 kasyacit | 
 
 
 yadi bṛhajjaghanāpaghanā tanur 
 yadi ca dīrghavilocanam ānanam | 
 idam upaiti rater abhidheyatāṃ 
 vahati kasya kṛte madano dhanuḥ  ||1029|| 
 
 
 kasyacit | 
 
 
 stanayugam asitākṣi sundarīṇāṃ  
 bhavati tataḥ śubham apy abandhyaśobham | 
 yadi kila labhate priyārpitānāṃ 
 rasam upagūhanapīḍanāmṛtānām  ||1030|| 
 
 
 kasyacit | 
 
 
 112. puṃvilobhanam 
 
 
 smitamadhusnapitādharapallavām 
 abhinavollasitastanakuḍmalām | 
 guṇaphalāṃ tvam imām abalālatāṃ 
 tarur ivodvaha puṣpavatīṃ latām  ||1031|| 
 
 
 kasyacit | 
 
 
 gṛhītaṃ tāmbūlaṃ parijanavacobhir na katham api  
 smaraty antaḥśūnyā subhaga vigatāyām api niśi | 
 tatevāste hastaḥ kalitaphaṇivallīkisalayas 
 tathavāsyaṃ tasyāḥ kramukaphalaphālīparicitam  ||1032|| 
 
 
 
 bilhaṇasya | (śā.pa. 3475, padyā. 187 hariharasya, u.nī. 13.59) 
 
 
 tvaṃ śītalo na vyajanānurāgī 
 dūrāntaras tāpavatī ca kāntā | 
 kāmaṃ na śaktā śaradaṃ viṣoḍhuṃ 
 sthāne samākāṅkṣati sā hi martum  ||1033|| 
 
 
 śabdārṇavasya | 
 
 
 vikasitādharam āyatalocanaṃ 
 piba rahasy abhirāmam idaṃ mukham | 
 rucirapatravilambitakeśaraṃ 
 madhukaraḥ sarasīva saroruham  ||1034|| 
 
 
 kasyacit | 
 
 
 nāgavallirudhirohatu pūgaṃ 
 rātrir eṇatilakena sametu | 
 tvām asau bhajati kokilakaṇṭhī 
 vācam arcatu kaveḥ sukṛto’rthaḥ  ||1035|| 
 
 
 rājaśekharasya | 
 113. dūtikopālambhaḥ 
 
 
 niḥśeṣacyutacandanaṃ stanataṭaṃ nirmṛṣṭarāgo’dharo 
 netra dūram anañjane pulakitā tanvī taveyaṃ tanuḥ | 
 mithyāvādini dūti bāndhavajanasyājñātapīḍāgame 
 vāpīṃ snātum ito gatāsi na punas tasyādhamasyāntikam  ||1036|| 
 
 
 suvibhokasya | (sa.ka.ā. 4.236, SD under 2.23, sū.mu. 48.2, su.ra.
                            837) 
 
 
 svakāryabuddhyaiva sadā madarthe 
 dūti pravṛttiṃ pratipālayantyā | 
 tvayā phalenaiva vibhāvito’yaṃ 
 mayā sahābhinnaśarīravādaḥ  ||1037|| 
 
 
 chittokasya | (su.ra. 853) 
 
 
 adharo vītarāgas te kaṣāye tava locane | 
 vihāraḥ kaṇṭhadeśas te dūti pravrajitāsi kim  ||1038|| 
 
 
 bhikṣoḥ | (su.ra. 840) 
 
 
 sādhu dūti punaḥ sādhu  
 kartavyaṃ kim ataḥ param | 
 yan madarthe virugṇāsi 
 dantair api nakhair api  ||1039|| 
 
 
 tasyaiva | (su.ra. 839) 
 
 
 kiṃ tvaṃ nigūhase dūti 
 stanau vaktraṃ ca pāṇinā | 
 savraṇā eva śobhante 
 vīrādharapayodharāḥ  ||1040|| 
 
 
 kasyacit | (Sv 1428, śā.pa. 3510) 
 
 
 114. nāyikāgamanam 
 
 
 śayyāgāraṃ vrajantyāś caturasahacarīmugdhoktimiśraṃ 
 prāṇeśāyāḥ smarajyāraṇitam iva samākarṇya mañjīraghoṣam | 
 yāminyāḥ pūrvayāme vigalati vitatautsukyam ujjṛmbhamāṇo 
 dhanyo nidrācchalena ślathayati suhṛdāṃ narmagoṣṭhīprabandham  ||1041|| 
 
 
 vikramādityasya | 
 
 
 nitambagurvī bahuśaḥ śrameṇa 
 viśramya sopānapadeṣu kācit | 
 kāñcīkarālambitavāmapāṇir 
 utthāya harmyaṃ kalayāruroha  ||1042|| 
 
 
 rājaśekharasya | 
 
 
 eṣāgataiva nibirīsanitambabimba  
 bhāreṇa pakṣmaladṛśaḥ kriyate tu vighnaḥ | 
 yāntyā itīva dayitāntikam eṇadṛṣṭer  
 agre jagāma gadituṃ laghucittavṛttiḥ  ||1043|| 
 
 
 ratnākarasya | 
 
 
 prakāmaṃ suprātaṃ tava nayana saṃpannam abhitas 
 tavāpy āptaṃ cetaḥ phalam iha manorājyalatayā | 
 smarāyāsaproṣapraśamavidhisiddhauṣadhir iyaṃ 
 sphurantī saṃprāptā śaśadharakaleva priyatamā  ||1044|| 
 
 
 kasyacit | 
 
 
 cetaḥ kātaratāṃ jahīhi sapadi sthairyaṃ samālaṃvyatām 
 āyātā smaramārgaṇavraṇaparitrāṇauṣadhiḥ preyasī | 
 yasyāḥ śvāsasamīrasaurabhapatadbhṛṅgāvalīvāraṇa 
 krīḍācañcalapāṇikaṅkaṇajhaṇatkāro muhur mūrcchati  ||1045|| 
 
 
 kasyacit | (sū.mu. 70.8, su.ra. 1641) 
 
 
 115. nāyakāgamanam 
 
 
 saṃkīrṇaṃ śayanīyam arpaya kuru dvedhopadhānakriyām 
 abhyāse kuru tālavṛntakam iti vyāpārayantyā sakhīm | 
 āyātasya punarvilāsabhavanaṃ kandarpadīkṣāguror 
 abhutthānam api pramodajaḍayā nāviṣkṛtaṃ subhruvā  ||1046|| 
 
 
 jalacandrasya | 
 
 
 dvārāgataṃ kāpy avagamya kāntam 
 unnamya vaktraṃ sicayāñcalena | 
 vimuñcatī maṇḍanakarmadīrghaṃ 
 yathāyathātmānam alaṃcakāra  ||1047|| 
 
 
 rājaśekharasya | 
 
 
 kāpyāgataṃ vīkṣya manodhināthaṃ  
 samutthitā sādaram āsanāya | 
 kareṇa śiñjadvalayena talpam  
 āsphālayantī kalamājuhāva  ||1048|| 
 
 
 tasyaiva | 
 
 
 priyatamam avalokya svāśarayād utpatantyāḥ 
 sarabhasam aparasyāḥ pādamūle salīlam | 
 apatad atha karāgrād accharatnātmadarśaḥ 
 śaśadhara iva vaktracchāyayā nirjitaśrīḥ  ||1049|| 
 
 
 kasyacit | 
 
 
 dvārpāntanirantare mayi tayā saundaryasāraśriyā 
 prollāsyoruyugaṃ parasparasamāsaktaṃ samāpāditam | 
 ānītaṃ purataḥ śiroṃśukam adhaḥ kÿpte cale locane 
 vācas tac ca nivāritaṃ prasaraṇaṃ saṃkocite dor late  ||1050|| 
 
 
 kasyacit | 
 
 
 116. vādyam 
 
 
 purandhrīṇāṃ pīnais tulitapariṇāhastanataṭair 
 drutaṃ saṃmṛjyantāṃ karakisalayair jharjharapuṭāḥ | 
 kalaṃ guñja mugdhaṃ pibatu madhudigdhādharadalaṃ 
 mukhaṃ nīlo veṇuḥ kamalam iva mālā madhulihām  ||1051|| 
 
 
 viśākhadattasya | 
 
 
 dhatte vyaktiṃ rasitam asakṛj jarjaraṃ jharjharāṇāṃ 
 stokottuṅgadhvanitalaharībherikā nānadīti | 
 dhīraiḥ snigdhaiḥ karakisalayair āhatāḥ kinnarāṇāṃ 
 śabdāyante navaghanaghaṭāmandranādaṃ mṛdaṅgāḥ  ||1052|| 
 
 
 umāpatidharasya | 
 
 
 nāntaḥkarṣanti keṣāṃ kṛtapadaracanaiḥ pāmaragrāmanārī 
 vakṣojottuṅgatumbīphalanihatamṛdūtsarpigambhīraśabdaiḥ | 
 udgītāḥ śṛṅgakoṭīsthagitakaraśikhālolakallolavīṇā 
 tantrīkvāṇānurūpadhvanibhir abhinayavyāhṛtāḥ kāvyabandhāḥ  ||1053|| 
 
 
 kasyacit | 
 
 
 vakṣojābhogagurvor mukharayati yugaṃ kāṃsyayoḥ kāpi kāntā 
 prayodattavraṇālīvidhuritamadhuraṃ veṇave kāpi datte | 
 kācit kṛtvāṅgabhaṅgaṃ prasṛtamudam iva snigdhamugdhapraṇādaṃ 
 vāraṃ vāraṃ karābhyāṃ praharati murajaṃ gītasaṃvādaramyam  ||1054|| 
 
 
 kālidāsanandinaḥ | 
 
 
 vīnayā ca ninadena ca veṇoḥ 
 kekayā ca phalakaṇṭhagirā ca | 
 śītkṛtaiś ca raṇitaiś ca vadhūnāṃ 
 bhuñjate śrutisukhāni yuvānaḥ  ||1055|| 
 
 
 rājaśekharasya | 
 
 
 117. nṛtyam 
 
 
 ramyaṃ gāyatu vā taraṅgayatu vā vyāvartanair bhrūlate 
 vyālolaṃ nayanaṃ ca nartayatu vā kṣuṇṇaḥ sa eṣa kramaḥ | 
 śṛṅgāraṃ punar ātanoti madhuravyāvartanā nartakī 
 pratyaṅgaṃ rasapeśalāni karaṇāny ādhāya yan nṛtyati  ||1056|| 
 
 
 priyaṃvadasya | 
 
 
 vilolā bhrūvallī masṛṇataralā dṛṣṭir adharaḥ 
 smitasnigdho dhīrā gatir alasam evāṅgacalanam | 
 svabhāvapravyaktonnatanatavibhāgā tanulatā  
 vibhāvo lāsyena sphurati kataro’syā mṛgadṛśaḥ  ||1057|| 
 
 
 umāpatidharasya | 
 
 
 vāmaṃ sandhistimitavalayaṃ nyasya hastaṃ nitambe 
 kṛtvā śyāmā viṭapasadṛśaṃ srastamuktaṃ dvitīyam | 
 pādāṅguṣṭhālulitakusume kuṭṭime pātitākṣaṃ  
 nṛtyādasyāḥ sthitam atitarāṃ kāntam ṛjvāyatārgham  ||1058|| 
 
 
 kālidāsasya | ((Mālavikāgnimitra 2.6) 
 
 
 aṅgair antar nihitavacanaiḥ sūcitaḥ samyag arthaḥ  
 pādanyāso layam anugatas tanmayatvaṃ raseṣu | 
 śākhāyonir mṛdur abhinayas tadvikalpānuvṛttau  
 bhāvo bhāvaṃ nudati viṣayādrāg abandhaḥ sa eva  ||1059|| 
 
 
 tasyaiva | (Mālavikāgnimitra 2.8; sū.mu. 109.73) 
 
 
 nanṛtur anatikhedaṃ kauśikīvṛtticañcac 
 caṭulacaraṇacārīcārucitrāṅgahāvāḥ | 
 nijahṛdayanimajjanmāranārācasācī 
 kṛtavadanavinidrāmbhojabhājo yuvatyaḥ  ||1060|| 
 
 
 hareḥ | 
 
 
 118. gītam 
 
 
 alasamukulitākṣaṃ vaktram ālokya tasyā  
 mayi vilulitacitte mūkabhāvaṃ prapanne | 
 śravaṇakuvalayāntaścāriṇā ṣaṭpadena  
 kṣaṇam anugatanādaṃ gītam antaḥ smarāmi  ||1061|| 
 
 
 śrīmallakṣmaṇasenadevasya | 
 
 
 nādhanyaiḥ kṣaṇadāvirāmamadhurāḥ kiñcid vinītā rasaiḥ 
 śrotrair nāpi ca kinnarīkalagalodgītāni peyāni ca | 
 śrūyante mṛdupītavaktramarutaḥ paurāṇarītikrama 
 vyālolāṅguliruddhamugdhasuṣiraśreṇīravā veṇavaḥ  ||1062|| 
 
 
 yogeśvarasya | 
 
 
 vilāsamasṛṇolasan musalaloladoḥkandalāḥ 
 parasparapariskhaladvalayaniḥsvanodbandhurāḥ | 
 calanti kaladuṅkṛtiprasabhakampitoraḥsthala 
 truṭadgamakasaṅkulāḥ kalamakaṇḍanīgītayaḥ  ||1063|| 
 
 
 tasyaiva | (śā.pa. 582, su.ra. 1178) 
 
 
 cinvānābhir madhūkaṃ madhuramadhukaradhvānicūtāṅkurāgra 
 grāsavyagrānyapuṣṭadhvanitadhṛtajayārambhasaṃrambhaṇābhiḥ | 
 gīyante vallavībhiḥ pathikasahacarīprāṇayātrāpradīpāḥ 
 prātaḥ prātar vasantasvararacitapadodgāriṇo gītabhedāḥ  ||1064|| 
 
 
 viriñceḥ | 
 
 
 kvacin masṛṇamāṃsalaṃ kvacid atīva tāraṃ pade 
 prasannasubhagaṃ muhuḥ surataraṅgalīlāṅkitam | 
 idaṃ hi tava vallavīraṇitanirgatair jalpitaṃ 
 mano madayatīva me kim api sādhu saṃgītakam  ||1065|| 
 
 
 vāmanasya | 
 
 
 119. dyūtam 
 
 
 āśleṣacumbanaratotsavakautukāni  
 krīḍā durodarapaṇaḥ pratibhūr anaṅgaḥ | 
 bhogaḥ sa yadyapi jaye ca parājaye ca 
 yūnor manas tad api vāñchati jetum eva  ||1066|| 
 
 
 murāreḥ | (Ar 7.115, śā.pa. 3661, sū.mu. 75.7, su.ra. 606) 
 
 
 āśleṣaḥ prathamaṃ krameṇa vijite kṛtye dhanasyārpaṇaṃ 
 kelidyūtavidhau paṇaṃ priyatame kāntāṃ punaḥ pṛcchati | 
 antargāḍhavigūḍhamanmathasphārībhavadgaṇḍayā 
 svairaṃ śārivisāraṇāya nihitaḥ khedāmbugarbhaḥ karaḥ  ||1067|| 
 
 
 yogeśvarasya | (su.ra. 605, śā.pa. 3664, sū.mu. 75.5) 
 
 
 tathā gṛhītas tanvaṅgyā  
 vijayopārjitaḥ paṇaḥ | 
 yathā dhanyādharoṣṭhena 
 hārito’pi jitaṃ mayā  ||1068|| 
 
 
 kasyacit | 
 
 
 akṣadeva na paṇīkṛte’dhare 
 kāntayor jayaparājaye sati | 
 atra veti yadi vakti manmathaḥ 
 kas tayor jayati jīyate’pi vā  ||1069|| 
 
 
 kāśmīrakajayavardhanasya | (Sv 2048, sū.mu. 75.8) 
 
 
 sotkaṇṭhā ca parāṅmukhī ca purato bālā sakhīkauśalād 
 akṣadyūtavidhau vijitya madanakrīḍāpaṇaṃ preyasaḥ | 
 sānandā jayato’pi jṛmbhitaghanavrīḍāpi sambhogitaḥ 
 saṃtyaktuṃ na ca yācituṃ na ca paricchede babhūva prabhuḥ  ||1070|| 
 
 
 jalacandrasya | 
 
 
 120. dṛṣṭiḥ 
 
 
 niravadhirakūpāraḥ pītaḥ purā muninā muhur 
 nijakarapuṭotsaṅgenedaṃ mṛṣodyam abhūd api | 
 yadi na viduṣāṃ dhairyāmbhodhiṃ gabhīram avajñayā  
 nayananalinīnālākṛṣṭaṃ pibanti mṛgadṛśaḥ  ||1071|| 
 
 
 dharmayogeśvarasya | 
 
 
 preyāṃsam īkṣitum athekṣaṇatārakasya 
 dūrād apāṅgapadavīm abhidhāvato’syāḥ | 
 ānandabāṣpajalabindunibhena sāndrāḥ 
 svedāmbusīkarakaṇā iva saṃnipetuḥ  ||1072|| 
 
 
 kasyacit | 
 
 
 visphārāḥ prathamaṃ kutūhalavaśād utkṣiptapakṣmaśriyo 
 jātavrīḍam atho vinamrasaralāḥ kiṃcid vilolās tataḥ | 
 abhyāsaṃ punar ākalayya kalayā kāntaṃ kuraṅgīdṛśāṃ 
 siñcantīva sudhācchaṭābhir anṛjuprāgalbhyagarbhā dṛśaḥ  ||1073|| 
 
 
 vīryamitrasya | 
 
 
 yad bhāna na madano na vidanti dūtyo 
 vāgdevatāpi na sukhaṃ yad api vyanakti | 
 tatkūṭagarvitadarasphuṭabhāvabhājo 
 vyākurvate mṛgadṛśāṃ dṛśa eva tattvam  ||1074|| 
 
 
 kasyacit | 
 āścaryastimitāḥ kṣaṇaṃ kṣaṇam atha prītipramīlatpuṭā 
 vātāndolitapaṅkajātasumanaḥpīyūṣadhārāmucaḥ | 
 etāḥ kasya haranti hanta na manaḥ kiṃcit trapāmañjula  
 premapreraṇam atra mugdhamuracattārottarā dṛṣṭayaḥ  ||1075|| 
 
 
 śaṅkaradharasya | 
 
 
 121. kaṭākṣaḥ 
 
 
 praṇālīdīrghasya prasṛmarataraṅgasya suhṛdaḥ 
 kaṭākṣavyākṣepāḥ śiśuśapharaphālapratibhuvaḥ | 
 sudhāyāḥ sarvasvaṃ kusumadhanuṣo’smān prati sakhe 
 navaṃ netrādvaitaṃ kuvalayadṛśaḥ saṃnidadhati  ||1076|| 
 
 
 rājaśekharasya | (vi.śā.bha. 4.18, su.ra. 520) 
 
 
 tiṣṭhantyā janasaṅkule’pi sudṛśā sāyaṃ gṛhaprāṅgaṇe 
 tatkālaṃ mayi niḥsahālasatanau vīthyāṃ mṛdu preṅkhati | 
 hrīnamrānanayaiva lolasaralaṃ niśvasya tatrāntare 
 premārdrāḥ śaśikhaṇḍapāṇḍimamuṣo muktāḥ kaṭākṣacchṭāḥ  ||1077|| 
 
 
 kasyacit | 
 
 
 upari kavarībandhagranthīn atha grathitāṅgulīn 
 nijabhujatale tiryak tanvyā vitatya vivṛttayā | 
 vivṛtavilasaddhāmāpāṅgastanārdhakapolayā 
 kuvalayadalasraksandigdhaśriyaḥ prahitā dṛśaḥ  ||1078|| 
 
 
 parameśvarasya | (su.ra. 509) 
 
 
 vaidagdhyakramabaddhamugdhahasitajyotsnāvaliptādhare 
 labdhā kiṃ nu kuraṅgaśāvanayane dīkṣā tvayā mānmathī | 
 līlānantaramanmathāḥ śaśimukhi kṣipyanta etāḥ kathaṃ 
 kundendīvaradīrghadāmataralasnigdhāḥ kaṭākṣacchaṭāḥ  ||1079|| 
 
 
 bhaṅgurasya | 
 
 
 svacchandaṃ mīnaketor yuvajanamṛgayājātakautūhalasya  
 jātābandhāvagacchaty adhigatagarimā kārmukottaṃsalakṣmīm | 
 yāvallolākṣi nāyaṃ pratiphalati balaccandrikākarburāntaḥ 
 kālindīvīcimaitrīm avatarati tavāgotrasākṣī kaṭākṣaḥ  ||1080|| 
 
 
 jalacandrasya | 
 122. nāyikācāṭuḥ 
 
 
 pāṇau padmadhiyā madhūkakusumabhrāntyā tathā gaṇḍayor 
 nīlendīvaraśaṅkayā nayanayor bandhūkabuddhyādhare | 
 līyante kavarīṣu bāndhavajanavyāmohajātaspṛhā  
 durvārā madhupāḥ kiyanti taruṇi sthānāni rakṣiṣyasi  ||1081|| 
 
 
 pāṇineḥ | (su.ra. 451, sū.mu. 65.10) 
 
 
 śoṇas te’dharapallavo madhumatī kāntir giro narmadā 
 dṛṣṭir divyataraṅgiṇīva vadanaśrīś candrabhāgopamā | 
 gambhīrā nalinākṣi nābhir api cet tad dehadāhajvara 
 cchedāya kṣaṇamātram ambujamukhi tvaṃ bāhudā me bhava  ||1082|| 
 
 
 daṅkasya | 
 
 
 mugdhe nārjunatāṃ jahāti nayanaṃ madhye tathā kṛṣṇatāṃ 
 dve rūpe dadhatāmunā viracitaḥ karṇena te vigrahaḥ | 
 tat kṛṣṇārjunakarṇavigrahavatī sākṣāt kurukṣetratāṃ 
 yātāsi tvadavāptir eva taruṇi śreyaḥ kim anyat param  ||1083|| 
 
 
 satyabodhasya | 
 
 
 tava nayanavan nīlāmbhojaṃ tavānanavac chaśī 
 tava hasitavaj jyotsnādyotas tavoditavat sudhā | 
 subhagamadhurābhogais tava varāṅgakavīkṣitaiḥ 
 praṇayini jagatsaṃbhārāṇāṃ tvam ity upamāspadam  ||1084|| 
 
 
 priyaṃvadasya | 
 
 
 svarge svargād api samadhike sādhanaṃ bodhayantaḥ 
 santu prītyai mama punar amī tanvi khedāya vedāḥ | 
 yeṣāṃ madhye kathayati na ced īdṛśaḥ ko’py upāya 
 khedāpāyaḥ praṇayivacanapreṣyatāṃ yena yāmi  ||1085|| 
 
 
 sāgarasya | 
 123. madhupānam 
 
 
 ardhapītamadirā maṇipārī  
 śobhatāṃ katham atīva taruṇyāḥ | 
 cumbitair adhikapāṭalabhāsā  
 pūritādharamayūkhabhareṇa  ||1086|| 
 
 
 jayamādhavasya | (Sv 2017) 
 
 
 saṃkrāntam ānanam avekṣya mṛgekṣaṇāyāḥ 
 paryāṃ calannayanamāsavapūritāyām | 
 sendīvaraṃ kamalam ity avagamya dūrād 
 bhṛṅgo mamajja sahasaiva yathārthanāmā  ||1087|| 
 
 
 kāśmīrapracaṇḍamādhavasya | (Sv 2020) 
 
 
 kāntānanādhararasāmṛtatṛṣṇayeva 
 bimbaṃ papāta śaśino madhubhājane yat | 
 niḥśeṣite madhuni lajjitacittavṛtti 
 tat tanmukhābjajitakāntitayā vinaṣṭam  ||1088|| 
 
 
 vibhākaraśarmaṇaḥ | (Sv 2018, sū.mu. 73.5) 
 
 
 pītas tuṣārakiraṇo madhunaiva sārdham 
 antaḥ praviśya caṣake pratibimbavartī | 
 mānāndhakāram api mānavatījanasya 
 nūnaṃ bibheda yad asau prasasāda sadyaḥ  ||1089|| 
 
 
 [amaru 49, Sbh 2022, śā.pa. 3648] 
 
 
 lalitakaṇṭhaniveśitadorlataḥ  
 karatalākalitaikapayodharaḥ | 
 mṛgadṛśo daśanacchadavāsitaṃ 
 madhu papau madanotsava īśvaraḥ  ||1090|| 
 
 
 muñjasya | 
 125. śayanādhirohaṇam 
 
 
 atha ratirabhasād alīkanidrā 
 madhuravighūrṇitalocanotpalābhiḥ | 
 śayanatalam aśiśiryan vadhūbhiḥ 
 saha madamanmathamantharā yuvānaḥ  ||1091|| 
 
 
 ratnākarasya | 
 
 
 pratyaṅgaṃ prati karma narmaparayā kṛtvādhirūḍhaṃ smarād 
 autsukyaṃ pravilokya mohanavidhau cāturyam ālokya ca | 
 sadyo yāvakamaṇḍanaṃ na racitaṃ pāde kuraṅgīdṛśā 
 smerāntā viśadacchade ca śayane dṛṣṭiḥ samāropitā  ||1092|| 
 
 
 rājaśekharasya | (śṛ.ti. 2.67b) 
 
 
 paryaṅkāṅkatalaṃ gate ratir asāvyaktakramaṃ vallabhe 
 tadbhāvāvagatau tayāpi rataye svaṃ cittam āviṣkṛtam | 
 nātte yan maṇikuṇḍale parihṛto hāraḥ samaṃ kaṅkaṇaiḥ 
 kāñcīdāma nirākṛtaṃ vicakilaiḥ kÿptaś ca no śekharaḥ  ||1093|| 
 
 
 tasyaiva | 
 
 
 kāñcyā gāḍhatarāvaruddhavasanaprāntā kim arthaṃ punar 
 mugdhākṣī svaiptīti tatparijanaṃ svairaṃ priye pṛcchati | 
 mātaḥ svaptum apīha vārayati mām ityāhitakrodhayā 
 paryasya svapiticchalena śayane datto’vakāśas tayā  ||1094|| 
 
 
 amaroḥ [amaru 18, Sbh 2081, sū.mu. 77.11] 
 
 
 tatra haṃsadhavalottaracchadaṃ 
 jāhvaīpulinacārudarśanam | 
 adhyaśeta śayanaṃ priyāsakhaḥ 
 śāradābhram iva rohiṇīpatiḥ  ||1095|| 
 
 
 kālidāsasya | (Ks 8.82) 
 
 
 125. āliṅganam 
 
 
 udbhinnasāttvikavikārapariplavāni 
 sadyas tiraskṛtamanobhavavedanāni | 
 tanvi tvada gaparirambhasukhāmṛtāni 
 prādurbhavantu punarāgatajīvitāni  ||1096|| 
 
 
 kasyacit | (Ks 8.82) 
 
 
 samaiva sarvatra caritrapaddhatir 
 nijaḥ puro vā guṇināṃ na vidyate | 
 cakāra hāraḥ # # # # # # # 
 yataḥ parīrambhavidhau dvayor api  ||1097|| 
 
 
 nārāyaṇasya | 
 
 
 draṣṭuṃ ketakagarbhapatrasubhagām ûruprabhām utsukas 
 tatsaṃvāhanalīlayā ca śanakair utkṣiptacaṇḍātakaḥ | 
 lajjāmugdhavilocanaṃ smitasudhānirdhautabimbādharaṃ 
 kiṃcid viślathabāhubandhanam asāv āliṅgito bālayā  ||1098|| 
 
 
 kasyacit | (su.ra. 601) 
 
 
 bhayamukulitacakṣuḥ saṃtatotkampanīvī 
 maṇimukharitakāñciḥ śvāsaśuṣyanmukhaśrīḥ | 
 aśithilabhujabandhanyāsaniḥśaṅkalagnā  
 mama vapuṣi viśantīvāyatākṣī dhinoti  ||1099|| 
 
 
 umāpatidharasya | 
 
 
 ānandānatamīlitākṣiyugalaṃ kiṃ tvaṃ mudhā tiṣṭhasi 
 jñāto’si prakaṭaprakampapulakair aṅgaiḥ sthitaṃ mugdhayā | 
 muñcaināṃ jaḍa kiṃ na paśyasi galadbāṣpāmbudhautānanāṃ 
 sakhyaivaṃ gadite vimucya rabhasāt kaṇṭhe vilagno mayā  ||1100|| 
 
 
 kasyāpi | 
 
 
 126. cumbanam 
 
 
 rasavad amṛtaṃ kaḥ sandeho madhūny api nānyathā 
 madhuram adhikaṃ cūtasyāpi prasannarasaṃ phalam | 
 sakṛd api punar madhyasthaḥ san rasāntaravijjano 
 vadatu yad ihānyat svādu syāt priyāradanacchadāt  ||1101|| 
 
 
 kasyacit | (sa.ka.ā. 1.110, Sv 1511, su.ra. 529, śā.pa. 3312, sū.mu.
                            53.21) 
 
 
 kiyantaṃ citkālaṃ daśanapadabhītādharadalaṃ 
 lalāṭaprasvedaskhaladalakam uttālanayanam | 
 niṣedhānujñātaṃ pulakitakapolaṃ priyatamo 
 vadhūvaktrāmbhojaṃ rasayati ca nirvarṇayati ca  ||1102|| 
 
 
 abhinandasya | 
 
 
 phalam alaghu kiṃ līlāvallyā gṛhaṃ nu guṇaśriyām 
 amṛtamathavaikasthaṃ piṇḍīkṛtaṃ na rasāyanam | 
 nidhir uta rateḥ sarvasvaṃ vā vilāsavidheḥ priyair  
 iti na lalanābimboṣṭhānāṃ rasaḥ paricicchide  ||1103|| 
 
 
 śivasvāminaḥ | 
 
 
 śūnyaṃ vāsagṛhaṃ vilokya śayanād utthāya kiṃcic chanair 
 nidrāvyājam upāgatasya suciraṃ nirvarṇya patyur mukham | 
 visrabdhaṃ paricumbya jātapulakām ālokya gaṇḍashtalīṃ 
 lajjānamramukhī priyeṇa hasatā bālā ciraṃ cumbitā  ||1104|| 
 
 
 amaroḥ | (As 68, Sv 2113, sā.da.. 1.3) 
 
 
 sandaṣṭādharapallavā sacakitaṃ hastāgram ādhunvatī 
 mām āmuñca śaṭheti kopavacanair ānartitabhrūlatā | 
 śītkārāñcitalocanā sarabhasaṃ yaiś cumbitā māninī 
 prāptaṃ tair amṛtaṃ mudhaiva mathito mūḍhaiḥ suraiḥ sāgaraḥ  ||1105|| 
 
 
 [amaru 32, Sbh 1303, śā.pa. 3668] 
 
 
 127. adharakhaṇḍanam 
 
 
 dṛśā sapadi mīlitaṃ daśanarociṣā nirgataṃ 
 kareṇa parivepitaṃ valayakais tathā kranditam | 
 priyaiḥ sapadi yoṣitāṃ nanu vikhaṇḍyamāne’dhare 
 paravyasanakātarāḥ kim u na kurvate sādhavaḥ  ||1106|| 
 
 
 kasyacit | (Sv 2097, śā.pa. 3684, sū.mu. 78.13) 
 
 
 salīlanirdhūtakarāravinda 
 sītkārasaṃdhukṣitamanmathāyāḥ | 
 jagrāha bimbādharamūḍharāgaṃ  
 rāgaṃ ramaṇyā hṛdayaṃ ca kāntaḥ  ||1107|| 
 
 
 ratnākarasya | 
 
 
 yaddantadaṣṭadaśanacchadanā cakāra 
 sītkāram ākulitanetrayugā mṛgākṣī | 
 manye tad etad adharāmṛtapānaseka 
 nirvāpyamāṇavirahajvaravahniśabdam  ||1108|| 
 
 
 jayakaṇṭhasya | 
 
 
 nāndīpadāni ratināṭakavighnaśāntāv 
 ājhākṣarāṇi paramāṇy athavā smarasya | 
 daṣṭe’dhare praṇayinā vidhūtāgrapāṇeḥ 
 sītkāraśuṣkaruditāni jayanti nāryāḥ  ||1109|| 
 
 
 vāmanasya | (sa.ka.ā. 2.381, da.rū. 2.40b, sū.mu. 78.4) 
 
 
 saṃdaṣṭe’dharapallave praṇayinā hastāmbujavyādhuti 
 preṅkhitkāñcanankaṅkaṇāvalikalavyāhāramiśraśriyaḥ | 
 sītkārā hṛdayaspṛśo ratiraṇakrīḍāsu vāmabhruvāṃ 
 rājante vijayoddhurasmaracamūkṣveḍā ninādā iva  ||1110|| 
 
 
 yuvatīsambhogakārasya | 
 
 
 128. navakṣatam 
 
 
 rājanti kāntanakharakṣatayo mṛgākṣyā 
 lākṣārasadravamucaḥ kucayor upānte | 
 antaḥpravṛddhamakaradhvajapāvakasya 
 śaṅke vibhidya hṛdayaṃ niraguḥ sphuliṅgāḥ  ||1111|| 
 
 
 kasyāpi | (su.ra. 612) 
 
 
 jayanti kāntāstanamaṇḍaleṣu 
 viṭārpitāny ārdranakhakṣatāni | 
 lāvaṇyasambhāranidhānakumbhe 
 mudrākṣarāṇīva manobhavasya  ||1112|| 
 
 
 kasyacit | (Sv 1541, su.ra. 613) 
 
 
 pīnatuṅgakaṭhinastanāntare 
 kāntadattam abalā nakhakṣatam | 
 āvṛṇoti vivṛṇoti vīkṣate 
 labdharatnam iva nirdhano janaḥ  ||1113|| 
 
 
 kasyacit | (su.ra. 615) 
 
 
 nakhakṣataṃ yan navacandrasannibhaṃ 
 sthitaṃ kṛśāṅgi stanamaṇḍale tava | 
 idaṃ tarītuṃ trivalītaraṅgiṇīṃ 
 virājate pañcaśarasya naur iva  ||1114|| 
 
 
 kasyacit | (su.ra. 623) 
 
 
 kāśmīrapaṅkakhacitastanapṛṣṭhatāmra 
 paṭṭāvakīrṇadayitārdranakhakṣatālī | 
 eṇīdṛśaḥ kusumacāpanarendradattā 
 jaitrapraśastir iva citralipir vibhāti  ||1115|| 
 
 
 dakṣasya | (su.ra. 628) 
 
 
 129. kaṇṭhakūjitam 
 
 
 kānte vicitrasuratakramabaddharāge 
 saṅketake’pi mṛgaśāvakalocanāyāḥ | 
 tatkūjitaṃ kim api yena tadīyatalpaṃ 
 nālpaiḥ parītam anuśabditalāvakaughaiḥ  ||1116|| 
 
 
 rudraṭasya | (śṛ.ti. 1.22f) 
 
 
 kānte tathā katham api prathitaṃ mṛgākṣyā 
 cāturyam uddhatamanobhavayā rateṣu | 
 tatkūjitāny anuvadadbhir anekavāraṃ 
 śiṣyāyitaṃ gṛhakapotaśatair yathāsyāḥ  ||1117|| 
 
 
 kasyāpi |  
 
 
 11181120 na dattāḥ | 
 
 
 130. vastrākarṣaḥ 
 
 
 aṃsākṛṣṭadukūlayā sarabhasaṃ gūḍhau bhujābhyāṃ stanāv 
 ākṛṣṭe jaghanāṃśuke kṛtam adhaḥ saṃsaktam ūrudvayam | 
 nābhīmūlanibaddhacakṣuṣi tayā brīḍānatāṅgyā priye 
 dīpaḥ phūtkṛtivātavepitaśikhaḥ karṇotphalenāhataḥ  ||1121|| 
 
 
 karṇotpalasya | (su.ra. 570, śā.pa. 3674) 
 
 
 samākṛṣṭaṃ vāsaḥ katham api haṭhāt paśyati tadā 
 kramād ūrudvandvaṃ jaraṭhaśaragauraṃ mṛgadṛśaḥ | 
 tayā dṛṣṭiṃ dattvā mahati maṇidīpe nipuṇayā 
 niruddhaṃ hastābhyāṃ jhagiti nijanetrotpalayugam  ||1122|| 
 
 
 kasyacit | (śā.pa. 3677, sū.mu. 77.5, su.ra. 579) 
 
 
 ambaraṃ vinayataḥ priyapāṇer 
 yoṣitaś cakorayoḥ kalahasya | 
 vārāṇām iva vidhātum abhīkṣṇaṃ 
 kakṣayā ca valayaiś ca śiśiñje  ||1123|| 
 
 
 māghasya | (Sv 10.62) 
 
 
 11241125 na dattau | 
 131. navoḍhasambhogaḥ 
 
 
 dṛṣṭā dṛṣṭim adho dadāti kurute nālāpam ābhāṣitā 
 śayyāyāṃ parivṛtya tiṣṭhati balād āliṅgitā vepate | 
 niryāntīṣu sakhīṣu vāsabhavanān nirgantum evehate 
 jātā vāmatayaiva samprati mama prītyai navoḍhā priyā  ||1126|| 
 
 
 śrīharṣadevasya | (Nn 3.4, Sv 2072, su.ra. 469, śā.pa. 3672, sū.mu.
                            77.2) 
 
 
 cumbaneṣu parivartitādharaṃ 
 hastarodhi raśanāvighaṭṭane | 
 vighniteccham api tasya sarvato 
 manmathendhanam abhūd vadhūratam  ||1127|| 
 
 
 kālidāsasya | (śā.pa. 3676) 
 
 
 paṭālagne patyau namayati mukhaṃ jātavinayā 
 haṭhāśleṣaṃ vāñchaty apaharati gātrāṇi nibhṛtam | 
 na śaknoty ākhyātuṃ smitamukhasakhīdattanayanā 
 hriyā tāmyaty antaḥ prathamaparihāse navavadhūḥ  ||1128|| 
 
 
 amaroḥ | (amaru 38, Sv 2056, sa.ka.ā.m 512; śā.pa. 3673; Vishnudas to
                            u.nī. 5.19) 
 
 
 hastaṃ kampayate ruṇaddhi raśanāvyāpāralolāṅgulīḥ 
 svau hastau nayati stanāvaraṇatām āliṅgyamānā balāt | 
 pātuṃ pakṣmalanetram unnamayataḥ sācīkaroty ānanaṃ 
 vyājenāpy abhilāṣapūraṇasukhaṃ nirvartayaty eva me  ||1129|| 
 
 
 kālidāsasya | (M 4.15) 
 
 
 sakhīnāṃ śikṣābhiḥ katham api gatā vāsabhavanaṃ 
 tataḥ premālāpaiḥ śayanam upanītāpi vimukhī | 
 mayi krīḍārambhapraṇayini paraṃ vepathumatī  
 tathāpīyaṃ bālā hṛdayam adhikaṃ saṃmadayati  ||1130|| 
 
 
 śaṅkaradharasya | 
 132. ratārambhaḥ  
 
 
 ānandodgatabāṣpapūrapihitaṃ cakṣuḥ kṣamaṃ nekṣituṃ 
 bāhū sīdata eva kampavidhurau śaktau na kaṇṭhagrahe | 
 vāṇī sambhramgadgadākṣarapadā saṃkṣobhalolaṃ manaḥ  
 satyaṃ vallabhasaṅgamo’pi sucirāj jāto viyogāyate  ||1131|| 
 
 
 
 kasyacit | (Sv 2065 śrīḍāmarasya; sū.mu. 54.10 kasyāpi; padyā. 380
                            śubhrasya) 
 
 
 anyonyasaṃvalitamāṃsaladantakānti  
 sollāsam āvir alasaṃ valitārdhatāram | 
 līlāgṛhe pratikalaṃ kilakiñciteṣu  
 vyāvartamānavinayaṃ mithunaṃ cakāsti  ||1132|| 
 
 
 vāmanasya | (sa.ka.ā. 1.113) 
 
 
 samāliṅgaty aṅgair apasarati yat preyasi vapuḥ  
 pidhātuṃ yad dṛśyaṃ ghaṭayati ghanāliṅganam api | 
 taopbhir bhūyobhiḥ kim u na kamanīyaṃ sukṛtinām  
 idaṃ ramyaṃ vāmyaṃ madanavivaśāyā mṛgadṛśaḥ  ||1133|| 
 
 
 kasyacit | (su.ra. 565) 
 
 
 unmīlatpulakāṅkureṇa niviḍaleśanimeṣeṇa ca  
 krīḍākūtavilokite'dharasudhāpāne kathākelibhiḥ |  
 ānandādhigamena manmathakalāyuddhe'pi yasminn abhud  
 pratyūhaḥ na tayor babhūva suratārambhaḥ priyambhāvukaḥ  ||1134|| 
 
 
 jayadevasya | (GG 12.10) 
 
 
 hastasvastikalāñchitāṃ kucataṭīṃ soḍhaḥ spṛśanmugdhayā 
 prasvidyadbalivallarīkam udaraṃ gacchan niruddho manāk | 
 ūrvor mūlam upeyivān atha śanair mām eti lajjājaḍaṃ 
 jalpantyā suratātithiḥ kila ruṣā pāṇis talenāhṛtaḥ  ||1135|| 
 
 
 yuvatīsambhogakārasya | 
 
 
 133. ratam 
 
 
 kleśollāsitalocanaṃ ślathapataddorvallikeliskhalad 
 dhammillaṃ śvasitottaraṅgam aparispandaṃ vahantī vapuḥ | 
 muñceti skhalitākṣareṇa vacasā tanvī yathā yācate  
 viśrāmāya tathādhikaṃ ratavidhāv ākūtam unmīlati  ||1136|| 
 
 
 kasyacit | 
 
 
 bhāvodgāḍham upoḍhakampapulakair aṅgaiḥ samāliṅgitaṃ 
 rāgāc cumbitam apy upetya vadanaṃ pītaṃ ca vaktrāmṛtam | 
 jalpantyaiva muhur naneti nibhṛtaṃ prastabdhacāritrayā  
 niḥśeṣeṇa samāpito ratividhir vācā tu nāṅgīkṛtaḥ  ||1137|| 
 
 
 kasyacit | (su.ra. 593) 
 
 
 aṅgāni ślathaniḥ sahāni nayate mugdhālase vibhrama 
 śvāsotkampitakomalastanam uraḥ sāyāsasupte bhruvau | 
 kiṃ cāndolanakautukavyuparatāvāsyeṣu vāmabhruvāṃ  
 svedāmbhaḥ snapitākulālakalateṣv āvāsito manmathaḥ  ||1138|| 
 
 
 gosokasya | 
 
 
 sākṣepaṃ ca sacāṭukaṃ pralapatoḥ premālasaṃ paśyator 
 utsūtraṃ ca sasūtram eva ca parīrambhotsavaṃ kurvatoḥ | 
 ākṛṣyālakam ānanaṃ ca pibator uddāmakaṇṭhadhvani 
 krīḍāḍambarayor jayaty anupamāvasthaṃ rahaḥ preyasoḥ  ||1139|| 
 
 
 yavatīsambhogakārasya | 
 
 
 sotkaṇṭhaṃ paripaśyator api muhuḥ sotprāsam ājalpatoḥ 
 sānandaṃ ca sakautukaṃ ca madanavyāpāram abhyasyatoḥ | 
 dampatyor navayauvanojjvalavapuḥ saundaryaramyaśriyoḥ 
 śṛṅgāraḥ kṛtakṛtya eṣa madanādhānaikahetuḥ sphuṭam  ||1140|| 
 
 
 priyaṃvadasya | 
 134. viparītaratam 
 
 
 ālolāmalakāvalīṃ vilulitāṃ bibhraccalatkuṇḍalaṃ 
 kiñcinmṛṣṭaviśeṣakaṃ tanutaraiḥ khedāmbhasāṃ śīkaraiḥ | 
 tanvyā yat suratāntatāntanayanaṃ vaktraṃ rativyatyaye  
 tat tvāṃ pātu cirāya kiṃ hariharabrahmādibhir daivataiḥ  ||1141|| 
 
 
 
 amaroḥ | (amaru 3; śā.pa. 3702) 
 
 
 nādhanyānviparītamohanarasapreṅkhannitambasthalī 
 loladbhūṣaṇakiṅkiṇīkalaravavyāmiśrakaṇṭhasvanam | 
 saṃrambhaślathakeśabandhavigalanmuktākalāpatruṭac 
 chvāsacchedataraṅgitastanayugaṃ prīṇāti śṛṅgāriṇī  ||1142|| 
 
 
 sollokasya | (su.ra. 581) 
 
 
 vikīrṇo dhammillaḥ śramasalilabindustavakito 
 mukhenduvyākoṣaṃ śvasitam idamāḥ sādhu subhaṭe | 
 amuṣmin prārambhe calavalitamuktāsaram uraḥ 
 paraṃ tūṣṇīm ete dadhati raśanādāmni maṇayaḥ  ||1143|| 
 
 
 kendranīlanārāyaṇasya | 
 
 
 mārāṅke ratikelisaṃkularaṇārambhe tayā sāhasa 
 prāyaṃ kāntajayāya kiṃcid upari prārambhi yat sambhramāt | 
 niṣpandā jaghanasthalī śithilitā dorvallir utkampitaṃ 
 vakṣo mīlitam akṣi pauruṣarasaḥ strīṇāṃ kaḥ sidhyati  ||1144|| 
 
 
 jayadevasya | 
 
 
 sotkampaśvasitottaraṃ sapulakasvedārdragaṇḍasthalī 
 khelatkuṇḍalam asphuṭasmitamilanmandākṣamugdhekṣitam | 
 saṃbhedeṣu mitho dṛśāṃ sukṛtinaḥ kasyāpi kāntānanaṃ 
 prabhraśyatkavarīparītam urasi smerasya viśrāmyati  ||1145|| 
 
 
 āvantikajahnoḥ | 
 
 
 135. viparītaratākhyānam 
 
 
 ripuḥ premārambhe prathamam abhavan nūpuraravas 
 tam ākṣeptuṃ pāṇiḥ prasarati savācālavalayaḥ | 
 yad ārabdhaṃ kiṃcit tadupaśamahetoḥ sakhi mayā 
 tadā tadvaiguṇyaṃ dviguṇayati kāñcīkalakalaḥ  ||1146|| 
 
 
 viriñceḥ | 
 
 
 paryastastanakarmakīrṇakavarībhāraṃ samunmūlita 
 sragdāma svayam anyad eva tadupakrāntaṃ mayā sāhasam | 
 saṃpannāḥ sakhi tasya kelividhayaḥ prācyāḥ paraṃ durvaha 
 śroṇībhārabharān manīṣitasahasrāṃśo’pi nāsāditaḥ  ||1147|| 
 
 
 śaraṇadevasya | 
 
 
 paśyāśleṣaviśīrṇacandanarajaḥpuñjaprakarṣād iyaṃ 
 śayyāṃ saṃprati komalāṅgi paruṣety āropya māṃ vakṣasi | 
 gāḍhoṣṭhagrahapūrvam ākulatayā pādāgrasaṃvadaṃśake 
 nākṛṣyāmbaram ātmano yad ucitaṃ dhūrtena tatprastutam  ||1148|| 
 
 
 amaroḥ | kāśmīraśilhaṇasya | (Sv 2133) 
 
 
 dākṣiṇyād atimānato rasavaśād viśrāmahetor mama 
 prāgalbhyāt tad anuṣṭhitaṃ mṛgadṛśā śakyaṃ na yad yoṣitām | 
 nirvyūḍhaṃ na yadā tayā tad akhilaṃ khinnais tatas tārakaiḥ 
 savrīḍaiś ca vilokitair mayi punar nyastaḥ samasto bharaḥ  ||1149|| 
 
 
 mahākaveḥ | (su.ra. 599) 
 
 
 purārūḍhapremaprabalarasarāgeṇa hṛtayā 
 samārabdhaṃ kartuṃ nahi yad abalābhāvasadṛśam | 
 anirvyūḍhe tasmin prakṛtisukumārāṅgalatayā 
 punar lajjālolaṃ mayi vinihitaṃ locanayugam  ||1150|| 
 
 
 koṅkasya | (su.ra. 585) 
 136. ratāntaḥ 
 
 
 āvṛṇvānā jhaṭiti jaghanaṃ maddukūlāñcalena 
 preṅkhallīlālulitakabarībandhanavyagrapāṇiḥ | 
 ardhocchvāsasphuṭanakhapadālaṃkṛtābhyāṃ stanābhyāṃ 
 dṛṣṭā dhārṣṭyād avanatamukhī sā mayā mohanānte  ||1151|| 
 
 
 rājaśekharasya | (sū.mu. 80.5, su.ra. 589) 
 
 
 karakisalayaṃ dhūtvā dhūtvā vilambitamekhalā 
 kṣipati sumanomālāśeṣaṃ pradīpaśikhāṃ prati | 
 sthagayati karaṃ patyur netre vihasya samākulā 
 surataviratau ramyaṃ tanvī punaḥ punar īkṣyate  ||1152|| 
 
 
 kasyāpi | (Sv 2105, śā.pa. 3706, sū.mu. 80.3, su.ra. 591) 
 
 
 chinnārdhorukamekhalaṃ caraṇayoḥ saṃkrāntalākṣārasaṃ 
 talpopāntam udīkṣya sasmitasakhīvailakṣyasaṃbhrāntayā | 
 tanvaṅgyā dṛḍhadaṃśadanturadarocchūnādharotsaṅgayā 
 kṣiptāḥ preyasi kūṭakopakuṭilabhrūvibhramā dṛṣṭayaḥ  ||1153|| 
 
 
 dharmayogeśvarasya | 
 
 
 paryastālakapaṅktiluptatilakaṃ niṣpītarāgādharaṃ 
 śvāsotkampipayodharaṃ śramabharasvedārdragaṇḍasthalam | 
 tanvaṅgyāḥ ślathanīvimuktakavarībhāraṃ ratānte vapur 
 dṛṣṭaṃ mugdhavilokitasmitam abhūd ānandanisyandi naḥ  ||1154|| 
 
 
 śrīkarasya | 
 
 
 nayanam alasaṃ svedāmbhobhiḥ karmbitam ānanaṃ 
 skhalitakavarībhārāv aṃsau ślathā bhujavallarī | 
 iti mṛgadṛśaḥ saṃbhogānte vilokya vapuḥśriyaṃ 
 vrajati niyataṃ kandarpo’pi svabāṇaśaravyatām  ||1155|| 
 
 
 śaṅkaradharasya | 
 
 
 137. uṣasi priyādarśanam 
 
 
 saṃbhrāntyā galitasrajaṃ stanataṭavyastaskhaladvāsaso 
 badhnantyāḥ śithilāṃ jhaṇatkṛtimatīṃ kāñcīṃ nitambasthale | 
 kāminyāḥ sarasaṃ niśāntasamaye vakrā viluptāñjanā  
 nādhanye nipatanti pāṭhalaruco nidrālasā dṛṣṭayaḥ  ||1156|| 
 
 
 kasyacit | 
 
 
 uṣasi nibiḍayantyāḥ kuṇḍalaṃ keliparyā 
 vilavigalitamantaḥ karṇapāli priyāyāḥ | 
 sarasahasitatiryagbhaṅgurāpāṅgarītiḥ 
 sukṛtibhir avalīḍhā locanābhyāṃ mukhaśrīḥ  ||1157|| 
 
 
 rudranandinaḥ | 
 
 
 priyāyāḥ pratyūṣe galitakavarībandhanavidhāv 
 udañcddorvallīdaracalitalolāñcalam uraḥ | 
 ghanākūte paśyaty atha mayi samandākṣahasitaṃ 
 namantyās tadrūpaṃ yadi likhitum īśo manasijaḥ  ||1158|| 
 
 
 dhoyīkasya | 
 
 
 masṛṇamasṛṇaṃ preyaḥ prātar nivārya vapuḥ svakaṃ 
 tad anu ca tirodhāya svairaṃ ratotsavamaṇḍanam | 
 tricaturapadaṃ gatvā tasmān nivartitakandharaṃ 
 snapayati dṛśā puṇyātmānaṃ kam apy uṣasi priyā  ||1159|| 
 
 
 śatānandasya | 
 
 
 asyāḥ pāṭalapāṇijāṅkitam uro nidrākaṣāye dṛśau 
 nirdhauto’dharaśoṇimā vilulitasrastasrajo mūrdhajāḥ | 
 kāñcīdāma daraślathāñcalam iti prātar nikhātair dṛśor  
 ebhiḥ kāmaśarais tadadbhutam abhūd yan me manaḥ kīlitam  ||1160|| 
 
 
 jayadevasya | 
 
 
 138. nāyikāniṣkramaṇam 
 
 
 virāme yāminyā upakucayugorūpajaghanaṃ 
 samālambya vyastāñcalam alasam utthāya śayanāt | 
 hasitvā saṃmugdhaṃ madhuram avalokyātha śithilair 
 bhujair niryāntībhiḥ sudṛḍham upagūḍhaḥ priyatamaḥ  ||1161|| 
 
 
 vāsudevajyotiṣaḥ | 
 
 
 virāme yāminyā upakucayugo rūpajaghanaṃ 
 samālambya vyastāṃ calam alasam utthāya śayanāt | 
 hasitvā saṃmugdhaṃ madhuram avalokyātha śithilair 
 bhujair niryāntībhiḥ sudṛḍham upagūḍhaḥ priyatamaḥ  ||1162|| 
 
 
 kasyāpi | 
 
 
 pratyagradaṃśajanitaśvayathūn salīlam 
 ambhojakomalakarāṅgulikoṭibhāgaiḥ | 
 bimbādharān madhurasītkṛti saṃspṛśantyaḥ 
 kāntāḥ prayānti dayitāntikato’dhunaitāḥ  ||1163|| 
 
 
 ratnākarasya | 
 
 
 vidalitakucapāṇijāṅkalekhā 
 darabhidurorubharālasā kṛśāṅgī | 
 uṣasi nidhuvanopabhogajihmā  
 yadi gṛham eti sakhi balābalena  ||1164|| 
 
 
 yogokasya | 
 
 
 niryāntyā rativeśmanaḥ pariṇataprāyāṃ vilokya kṣapāṃ 
 gāḍhāliṅganacumbanāni bahuśaḥ kṛtvāpy asaṃtuṣṭayā | 
 ekaṃ bhūmitale nidhāya caraṇaṃ talpe prakalpyāparaṃ  
 tanvaṅgyā parivartitāṅgalatayā preyāṃś ciraṃ cumbitaḥ  ||1165|| 
 
 
 kasyāpi | (Sv 2191, śā.pa. 3728) 
 
 
 139. ratapraśaṃsā 
 
 
 yatnāt saṃgamam icchatoḥ pratidinaṃ dūtīkṛtāśvāsayor 
 anyonyaṃ parituṣyator avasaraprāptispṛhāṃ tanvatoḥ | 
 saṃketonmukhayoś cirāt katham api prāpte kramād darśane 
 yat saukhyaṃ navaraktayos taruṇayos tat kena sāmyaṃ vrajet  ||1166|| 
 
 
 bhaṭṭacūlitakasya | 
 
 
 sa svargād aparo vidhiḥ sa ca sudhāsekaḥ kṣaṇān netrayos 
 tatsāmrājyam akhaṇḍitaṃ tad aparaṃ premṇaḥ pratiṣṭhāspadam | 
 yad bālā balavan manobhavabhayabhraśyattrapaṃ satrapā 
 tatkālocitanarmakarma dayitādamyāsyam abhyasyati  ||1167|| 
 
 
 kasyāpi | (su.ra. 564) 
 
 
 savrīḍārdhanirīkṣaṇaṃ yad ubhayor yad dūtikāpreṣaṇaṃ 
 cādyaśvo bhavitā samāgama iti prītyā pramodaś ca yaḥ | 
 prāpte caiva samāgame sarabhasaṃ yac cumbanāliṅganāny 
 etatkāmaphalaṃ tad eva surataṃ śeṣaḥ paśūnām iva  ||1168|| 
 
 
 kasyāpi | (Sv 2237, śā.pa. 3780, su.ra. 1654) 
 
 
 sītkāravanti daramīlitalocanāni 
 romāñcamuñci makaraketuniketanāni | 
 eṇīdṛśāṃ makaraketuniketanāni  
 vandāmahe suratavibhramaceṣṭitāni  ||1169|| 
 
 
 kasyacit | (su.ra. 582) 
 
 
 hārāvalī truṭati na praṇayaḥ priyāṇām 
 ākhaṇḍyate’dharadalaṃ na manobhavājñā | 
 yasmin vilepanam apaiti na cānurāgas 
 tan mohanaṃ na khalu maithunam anyad asmāt  ||1170|| 
 
 
 keśaṭasya | 
 
 
 140. sakhīnāṃ mithaḥ kathā  
 
 
 kānte talpam upāgate vigalitā nīvī svayaṃ bandhanād 
 vāsaś ca ślathamekhalāguṇadhṛtaṃ kiṃcin nitambe sthitam | 
 etāvat sakhi vedmi kevalam aho tasyāṅgasaṅge punaḥ 
 ko’sau kāsmi rataṃ ca kiṃ kīdṛśam iti svalpāpi me na smṛtiḥ  ||1171|| 
 
 
 vikaṭanitambāyāḥ | (sa.ka.ā. 5.44, da.rū.. under 2.18, Sv 2147, śā.pa.
                            3747, sū.mu. 86.17, su.ra. 572) 
 
 
 dhanyāsi yat kathayasi priyasaṅgame’pi 
 narmasmitaṃ ca vadanaṃ ca rasaṃ ca tasya | 
 nīvīṃ prati praṇihite tu kare priyeṇa 
 sakhyaḥ śapāmi yadi kiṃcid api smarāmi  ||1172|| 
 
 
 vidyāyāḥ | (sā.da. under 3.73, śā.pa. 376, su.ra. 574) 
 
 
 ātte vāsasi roddhum akṣamatayā doḥkandalībhyāṃ stanau  
 tasyoraḥsthalam uttarīyaviṣaye sakhyo mayā cintitam | 
 śroṇīṃ tasya kare’dhirohati punar vrīḍāmbudhau mām atho  
 majjantīm udatārayan manasijo devaḥ sa mūrcchāguruḥ  ||1173|| 
 
 
 ballaṇasya | (su.ra. 568) 
 
 
 harṣāśrupūritavilocanayā mayādya 
 kiṃ tasya tat sakhi nirūpitam aṅgam aṅgam | 
 romāñcakañcukatiraskṛtadehayā vā 
 jñātāni tāni parirambhasukhāni kiṃ vā  ||1174|| 
 
 
 acaladāsasya | (su.ra. 596, acalasya) 
 
 
 mā garvam udvaha kapolatale cakāsti  
 kāntasvahastalikhitā navamañjarīti | 
 anyāpi kiṃ na sakhi bhājanam īdṛśīnāṃ 
 vairī na ced bhavati vepathur antarāyaḥ  ||1175|| 
 
 
 
 keśaṭasya | (amaru 55; su.ra. 1640; sū.mu. 86.14; SD 3.105 mada; Daśa
                            2.22, etc.; padyā. 302, dāmodarasya; bha.ra.si. 2.4.165) 
 
 
 śukoktivrīḍā 
 
 
 prayacchāhāraṃ me yadi tava rahovṛttam akhilaṃ 
 mayā vācyaṃ noccair iti gṛhaśuke jalpati śanaiḥ | 
 vadhūvaktraṃ vrīḍābharanamitam antar vihasitaṃ 
 haraty ardhonmīlannalinamalināvarjitam iva  ||1176|| 
 
 
 ḍimbokasya | (sū.mu. 77.12, su.ra. 622) 
 
 
 pratyūṣe gurusannidhau gṛhaśuke tattadrahojalpitaṃ 
 prastotuṃ parihāsakāriṇi padair ardhoditair udyate | 
 krīḍāśārikayā nilīya nibhṛtaṃ trotuṃ bhayārtāṃ vadhūṃ 
 prārabdhaḥ sahasaiva sambhramakaro mārjāragarjāravaḥ  ||1177|| 
 
 
 mārjārasya | (su.ra. 631) 
 
 
 tvadgaṇḍasthalapāṇḍu dehi lavalaṃ dehi tvadoṣṭhāruṇaṃ 
 bimbaṃ dehi nitambini tvadalakaśyāmaṃ ca me jāmbavam | 
 ity akṣuṇṇamanojñacāṭujanitavrīḍaḥ purandhrījanā 
 dhanyānāṃ bhavaneṣu pañjaraśukair āhāram abhyarthyate  ||1178|| 
 
 
 vākkūṭasya | (su.ra. 406) 
 
 
 uṣasi gurusamakṣaṃ lajjamānā mṛgākṣīr 
 atirutam anukartuṃ rājakīre pravṛtte | 
 tirayati śiśulīlānartanacchadmatāla 
 pracalavalayamālāsphālakolāhalena  ||1179|| 
 
 
 bhavabhūteḥ | (su.ra. 616) 
 
 
 dampatyor niśi jalpator gṛhaśukenākarṇitaṃ yadvacas 
 tat prātar gurusannidhau nigadatas tasyopahāraṃ vadhūḥ | 
 karṇālaṅkṛtipadmarāgaśakalaṃ vinyasya cañcūpuṭe 
 vrīḍārtā prakaroti dāḍimaphalavyājena vāgbandhanam  ||1180|| 
 
 
 
 amaroḥ | (amaru 15, Kuval 173, su.ra. 621, Sbh 2214, śā.pa. 3743) 
 
 
 142. pratyūṣaḥ  
 
 
 kṣuṇṇāny eva tamāṃsi kintu dadhati prauḍhi na samyagdṛśor 
 vāsaḥ saṃvṛttam eva kintu jahati prāṇeśvaraṃ nābalāḥ | 
 pārāvāragataiś ca kokamithunair ānandato gadgadaṃ  
 sākūtaṃ rutam eva kintu sahasā jhātkṛtya noḍḍīyate  ||1181|| 
 
 
 vasukalpasya | (su.ra. 965) 
 
 
 patyau pātre kalānāṃ vrajati gativaśād astam indau krameṇa 
 krandantī patrirāvair vigalitatimirastomadhammillabhārā | 
 prabhraṃśisthūlamuktāphalanikaraparispardhitārāśrubinduḥ 
 pronmīlatpūrvasandhyāhutabhuji rajanī paśya dehaṃ juhoti  ||1182|| 
 
 
 yogeśvarasya | (sū.mu. 82.3, su.ra. 970) 
 
 
 utkaṇṭhākulacakravākayuvatīniḥśvāsadaṇḍāhataḥ 
 pīyūṣadyutir acchadarpaṇatulām ārohati prasthitaḥ | 
 kokānāṃ kṛpayeva kukkuṭaravair āhūyamāne ravau 
 dig jātā navadhautavidrumamaṇicchāyā ca sautrāmaṇī  ||1183|| 
 
 
 śubhāṅkasya | 
 
 
 prāleyāmbhaḥśiśirapavanāpīyamānaklamānāṃ 
 kaṇṭhopāntastimitanamitaikaikadoḥkandalīnām | 
 nānākrīḍājanitarajanījāgareṇopanīte 
 nidrābhogaḥ sthagayati dṛśau sāṃprataṃ dampatīnām  ||1184|| 
 
 
 surabheḥ | 
 
 
 tārāṇāṃ viralo’dhunā parikaraḥ smeraṃ nabho vartate 
 mañjiṣṭhārasapāṭalena mahasākrāntā ca pūrvā kakup | 
 kiṃcānyat smarajāgarūkavihagadvandvasya duḥkhacchido 
 mitrasyāgamanaṃ vyanakti visinīnidrādaridraḥ kṣaṇaḥ  ||1185|| 
 
 
 kāmadevasya | 
 143. sūryodayaḥ 
 
 
 ayam udayati mudrābhañjanaḥ padminīnām  
 udayagirivanālībālamandārapuṣpam | 
 virahavidhurakokadvandvabandhur vibhindan  
 kupitakapikapolakrodhatāmrastamāṃsi  ||1186|| 
 
 
 yogeśvarasya | (sa.ka.ā. 1.100, sā.da. under 9.6, su.ra. 979) 
 
 
 śakyārcanaḥ sucir amīkṣaṇapaṅkajena 
 kāśmīrapiṇḍaparipāṭalamaṇḍalaśrīḥ | 
 dhvāntaṃ harann amaranāyakapālitāyāṃ 
 devo’bhyudeti diśi vāsarabījakoṣaḥ  ||1187|| 
 
 
 viṣṇuhareḥ | (su.ra. 968) 
 
 
 tejorāśau bhuvanajaladheḥ plāvitāśātaṭāntaṃ 
 bhānau kumbhodbhava iva pibaty andhakārotkarāmbhaḥ | 
 sadyo mādyanmakarakamaṭhasthūlamatsyā ivaite 
 yānty antasthāḥ kulaśikhariṇo dṛṣṭivartma krameṇa  ||1188|| 
 
 
 śikhasvāminaḥ | (su.ra. 976) 
 
 
 apāstas tārābhir vidhana iva kāmī yuvatibhir  
 madhucchatracchāyāṃ spṛśati śaśalakṣmā pariṇataḥ | 
 ayaṃ prācīkarṇābharaṇaracanāśokakusuma 
 cchaṭālakṣmīcauraḥ kalayati raviḥ pūrvam acalam  ||1189|| 
 
 
 ratiśramapariskhalatsamadasiddhasīmantinī 
 stanacyutam ivāṃśukaṃ viśadapadmarāgadyuti | 
 ayaṃ diśi śatakratoḥ kuvalayākṣi bimbāruṇa 
 tvadīyadaśanacchadacchavirudeti bālātapaḥ  ||1190|| 
 
 
 muñjasya | 
 
 
 144. madhyāhnaḥ 
 
 
 etasmin divasasya madhyasamaye vāto’pi caṇḍātapa 
 trāseneva na saṃcaraty ahimagorbimbe lalāṭaṃtape | 
 kiṃ cānyatparitaptadhūliluṭhanaproṣāsahatvād iva 
 cchāyā dūragatāpi bhūruhatale vyāvartya saṃlīyate  ||1191|| 
 
 
 malayarājasya | (su.ra. 982) 
 
 
 dhatte padmalatādalepsur upari khaṃ karṇatālaṃ dvipaḥ 
 śaṣpastambarasān niyacchati śikhī madhye śikhaṇḍaṃ śiraḥ | 
 mithyā leḍhi mṛṇālakoṭirabhasād daṃṣṭrāṅkuraṃ śūkaro 
 madhyāhne mahiṣaś ca vāñchati nijacchāyāmahākardamam  ||1192|| 
 
 
 rājaśekharasya | (vi.śā.bha. 1.43, su.ra. 989) 
 
 
 madhyāhnārkamarīciduḥsahatayā saṃtyajya darbhāṅkura 
 grāsān āśritakandaradrumaghanacchāyaṃ mṛgāḥ śerate | 
 mātaṅgaḥ karaśīkarair nijavaśāṃ siñcan śramārtāṃ muhur 
 niṣkrānto gahanād drutodgatapadaṃ padmākare sarpati  ||1193|| 
 
 
 vasantadevasya | 
 
 
 tāpāt piṇḍitavigraheva viśati cchāyā tarūṇāṃ tale 
 ruddhaḥ svāśrayapakṣapātakṛtibhiḥ padmair apām ātapaḥ | 
 adyāntaḥpurayoṣitāṃ madhumadotsekāt kapolodare  
 dvitraiḥ svedalavair udañcitam aho sūryo lalāṭaṃ tapaḥ  ||1194|| 
 
 
 utpalarājasya | 
 
 
 vapus timyac cīnāṃśukaniviḍapīnorujaghana 
 stanānāṃ niścyotaccikurapayasāṃ pakṣmaladṛśām | 
 nimagnottīrṇānāṃ pramadavanavāpītaṭajuṣāṃ 
 didṛkṣābhir devo ravir atha rathaṃ mantharayati  ||1195|| 
 
 
 govardhanasya | 
 
 
 145. astamayaḥ 
 
 
 yāte bhāsvati vṛddhasārasaśiraḥśoṇestaśṛṅgāśrayaṃ 
 vyāliptaṃ timiraiḥ kaṭhorabalibhukkaṇṭhātinīlair nabhaḥ | 
 māhendrī dig api prasannamalinā candrodayākāṅkṣiṇī 
 bhāty eṣā ciraviprayuktaśavarīgaṇḍābhapāṇḍucchaviḥ  ||1196|| 
 
 
 malayarājasya | (su.ra. 875) 
 
 
 kramasaṅkucitakuśeśayakāṣāntaranīyamānamadhupena | 
 garalam iva galati nalinī dinakaravirahātikhedena  ||1197|| 
 
 
 dattasya | 
 
 
 karasādo’mbaratyāgas tejohāniḥ sarāgatā | 
 vāruṇīsaṅgamāvasthā bhānunāpy anubhūyate  ||1198|| 
 
 
 kāśmīrakasuramūlyasya | (Sv. 1886, surabhicūlasya) 
 
 
 vrajati kalitastokāloko navīnajavāruṇa 
 cchavir asau bimbaṃ vindan diśaṃ bhṛśam appateḥ | 
 kakubhi kakubhi prāptāhārāḥ kulāyamahīruhāṃ 
 śirasi śirasi svairaṃ svairaṃ patanti patattriṇaḥ  ||1199|| 
 
 
 kasyacit | (su.ra. 869) 
 
 
 rucirajanitatārāhāracaurasya bhūbhṛc 
 chikharataruniveśollambitasyordhvapādam | 
 ciram avanatam etac choṇitāpūryamāṇaṃ  
 mukham iva ravibimbaṃ rajyate vāsarasya  ||1200|| 
 
 
 saṅghaśrīmitrasya | 
 
 
 146. sandhyā 
 
 
 niśākarakara—sparśaharṣonmīlitatārakā | 
 aho rāgavatī sandhyā jahāti svayam ambaram  ||1201|| 
 
 
 yuvarājasya | 
 
 
 dikkāminīvadanakuṅkumapaṅkacarcā 
 cakāṅganāhṛdayadāvadavānalārciḥ | 
 sandhyā rarāja gaganāntaratoyarāśi 
 bālapravālaviṭapāṅkurakandalaśrīḥ  ||1202|| 
 
 
 kasyacit | 
 
 
 kausumbhavasarucirāṃ sandhyāṃ pariṇīya mandam anuyāntīm | 
 vāsālayam iva jaladhiṃ rāgī purato ravir viśati  ||1203|| 
 
 
 umāpatidharasya | 
 
 
 ākṛṣṭaś cakravākair nayanakalanayā bandhakībhir nirasto  
 nāstaṃ drāg eti bhānur nivasati nalinībodhanidrāntarāle | 
 sandhyādīpaprarohaṃ bahulatilarasavyāptapatrāntarālaṃ  
 vāsāgāre diśantī hasati navavadhūkrodhadṛṣṭā bhujiṣyā  ||1204|| 
 
 
 tasyaiva | 
 
 
 anurāgavatī saṃdhyā divasastatpuraḥsaraḥ | 
 aho daivagatiścitrā tathāpi na samāgamaḥ  ||1205|| 
 
 
 kasyacit | (Kuval. p. 108, sa.ka.ā. 3.44, sā.da. under 10.128) 
 
 
 147. andhakāraḥ 
 
 
 akṣṇor mañjulam añjanaṃ caraṇayor nīlāśmajau nūpurā 
 vaṅge nīlapaṭaḥ sphuṭaṃ mṛgamadanyāsaḥ kapolasthale | 
 yatprītyā pariśīlitaṃ paradṛśāṃ rodhāya tat sāṃprataṃ  
 nepathyasya vidhāv apīdam asatījātasya jātaṃ tamaḥ  ||1206|| 
 
 
 vāpīkasya | 
 
 
 utsārito hasitadīdhitibhiḥ kapolād 
 ekāvalībhir avadhūta iva stanebhyaḥ | 
 aṅgeṣv alabdhaparibhogasukho’ndhakāro 
 gṛhṇāti keśaracanāsu ruṣeva nārīḥ  ||1207|| 
 
 
 gaṇapateḥ | (su.ra. 892) 
 
 
 adriṣvañjanapuñjakānti jaladaprāyaṃ ca mūle diśām  
 ūrdhvaṃ nīlavitānakalpabhavanau jambālalepopamam | 
 tīre nīranidhes tamālaviṭapicchāyāṃ ca sāyaṃ śanair  
 udgacchaty abhisārikāpriyatamapremānukūlaṃ tamaḥ  ||1208|| 
 
 
 
 jhañjhānilasya | 
 
 
 yatra tatra ratisajjabandhakī 
 prītaye madanaśāsanād iva | 
 nīlakāṇḍapaṭatām upāyayau 
 sūcibhedyaniviḍaṃ niśātamaḥ  ||1209|| 
 
 
 dhoyīkasya | 
 
 
 uddhūtā dhūmadhārā virahijanamanomāthino manmathāgneḥ 
 kastūrīpatramālā timiratatir aho dikpurandhrīmukhānām | 
 nirvāṇāṅgāralekhā divasahutabhujaḥ saṃcaraccañcarīka 
 śreṇīyaṃ bhāti bhāsvatkaralulitanabhaḥkandarendīvarasya  ||1210|| 
 
 
 
 govardhanasya | 
 
 
 148. dīpaḥ 
 
 
 vadanavidhusudhābhiṣekaśītān 
 saparibhāvanayeva lolamauliḥ | 
 tvadadharamaruto nipīya hāsyaty 
 api sahajakṣaṇabhaṅgitāṃ pradīpaḥ  ||1211|| 
 
 
 tailapāṭīyagāṅgokasya | 
 
 
 nirvāṇagocaragato’pi muhur niśāyāṃ 
 kiṃ ceṣṭitaṃ taruṇayoḥ suratāvasāne | 
 ity evam ākalayituṃ sakalaṃ kalāvid 
 udgrīvikām iva dadāti ratipradīpaḥ  ||1212|| 
 
 
 kasyacit | (su.ra. 856) 
 
 
 bālāṃ kṛśāṅgīṃ suratānabhijñāṃ 
 gāḍhaṃ navoḍhām upagūḍhavantam | 
 vilokya jāmātaram eṣa dīpo 
 vātāyate kampam upaiti bhītaḥ  ||1213|| 
 
 
 kasyacit | (su.ra. 857) 
 
 
 hanūmān iva dīpo’yaṃ dūram ullāsitāñjanaḥ | 
 kiṃ ca rāma ivābhāti vinirdhūtadaśānanaḥ  ||1214|| 
 
 
 kasyacit | 
 
 
 atipītāṃ tamorājīṃ tanīyān voḍhum akṣamaḥ | 
 vamatīva śanair eṣa pradīpaḥ kajjalacchalāt  ||1215|| 
 
 
 kasyacit | (su.ra. 855) 
 
 
 149. candrodayaḥ 
 
 
 ayam udayati candraś candrikādhautaviśvaḥ  
 pariṇatavimalimni vyomni karpūragauraḥ | 
 ṛjurajataśalākāspardhibhir yasya pādair 
 jagad amalamṛṇālīpañjarasthaṃ vibhāti  ||1216|| 
 
 
 madhoḥ | 
 
 
 yas trailokyajitaḥ smarasya kim api krīḍātaḍāgaṃ mahad 
 yaś cābhogabhṛto bhuvaḥ prakaṭitākārārpaṇo darpaṇaḥ | 
 so’yaṃ sundari mandarādrimathitakṣīrodasāroccayaś 
 candraḥ kuṅkumapaṅkapiṇḍalaḍahacchāyaḥ samudgacchati  ||1217|| 
 
 
 rājaśekharasya | 
 
 
 asāv ekadvitriprabhṛtiparipāṭyā prakaṭayan  
 kalāḥ svairaṃ svairaṃ navakamalakandāṅkurarucaḥ | 
 purandhrīṇāṃ preyovirahadahanoddīpitadṛśāṃ  
 kaṭākṣebhyo bibhyan nibhṛta iva candro’bhyudayate  ||1218|| 
 
 
 tasyaiva | (su.ra. 909) 
 
 
 devaḥ prācīm idānīm ayam upacinute pañcabāṇasya so’yaṃ 
 bibhrāṇaḥ śāṇalīlām amṛtarucir imāṃ lākṣikībhiḥ prabhābhiḥ | 
 kiṃ cāmuṣya prasaṅgān niśitaśaraśikhāvisphuradbhiḥ sphuliṅgaiḥ 
 saṃdhyārāgacchalena cchuritam iva taṭavyomacakraṃ cakāsti  ||1219|| 
 
 
 hareḥ | 
 
 
 āśāḥ saṃtamasopalepamalināḥ pīyūṣagauraiḥ karair  
 ālimpann ayam udgatair divam imāṃ karpūrapūraṃ sṛjan | 
 candraś candraśilaikakuṭṭimam ayaṃ kṣoṇītalaṃ kalpayan 
 paśyodgacchati pākapāṇḍuraśaracchāyopameyacchaviḥ  ||1220|| 
 
 
 anaṅgasya | 
 
 
 150. pradoṣaḥ 
 
 
 haṃsāḥ saṃprati pakṣatau sunibhṛtaṃ kṛtvā śiraḥ śerate 
 jyotsnābhis tṛṣitāḥ samaṃ sahacaraiḥ suptāś cakorastriyaḥ | 
 ghūrṇadbhiḥ kumudodareṣv api madhukṣīvaiḥ sthitaṃ ṣaṭpadair 
 apy uccair giriśṛṅgamūrdhani bhṛśaṃ niryānty amī barhiṇaḥ  ||1221|| 
 
 
 umāpatidharasya | 
 
 
 sairandhrīkarakṛṣṭapaṭṭakasarattāradhvanir dūrato 
 dūtīsūtritasandhivigrahavidhiḥ sollāsalīlācayaḥ | 
 vārastrījanasajjyamānaśayanaḥ saṃnaddhapuṣpāyudha 
 śrīkhaṇḍadravadhautasaudhamalino ramyaḥ kṣaṇo vartate  ||1222|| 
 
 
 kasyacit | (vi.śā.bha. 2.23, śā.pa. 3591, sū.mu. 68.2) 
 
 
 dik sarāgamukhasaṃnidhāpita 
 sphītacandracaṣakā śatakratoḥ | 
 kṣīvabhāvam iva bibhratī ratau 
 viślathoccatimirāṃśukoccayā  ||1223|| 
 
 
 abhinandasya | 
 
 
 bāṣpair mānavatī janasya kulaṭāsaṃketacintormibhiḥ 
 saṃprāptā priyasaṃgamaikamanasām ākalpanopakramaiḥ | 
 dūtīsaṃcaraṇair api praṇayinoḥ saṃdeśavakroktibhiḥ 
 kutrāyaṃ kurute na manmathamanastoṣaṃ pradoṣāgamaḥ  ||1224|| 
 
 
 jalacandrasya | 
 
 
 upari gūḍhahimāṃśumarīcibhis  
 tamasi dūram itaḥ pratisārite | 
 alakasaṃyamanād iva locane 
 harati me harivāhanadi mukham  ||1225|| 
 
 
 kālidāsasya | (Vik 3.6) 
 151. vasantārambhaḥ 
 
 
 garbhagranthiṣu vīrudhāṃ sumanaso madhye’ṅkuraṃ pallavā 
 vāñchāmātraparigrahaḥ pikavadhūkaṇṭhodare pañcamaḥ | 
 kiṃ ca trīṇi jaganti jiṣṇudivasair dvitrair manojanmano 
 devasyāpi cirojjhitaṃ yadi bhaved abhyāsavaśyaṃ dhanuḥ  ||1226|| 
 
 
 (rājaśekharasya; vi.śā.bha. 1.23, su.ra. 166) 
 
 
 atītā śrītārtiḥ prasarati śanair uṣmakaṇikā 
 dināni sphāyante ravir api athaṃ mantharayati | 
 himānīnirmuktaḥ sphurati nitarāṃ śītakiraṇaḥ 
 śarāṇāṃ vyāpāraḥ kusumadhanuṣo na vyavahitaḥ  ||1227|| 
 
 
 (sāmpīkasya) 
 
 
 nidrāśeṣanimīlitekṣaṇatayā prāpte vasantodyame 
 hastāmarṣavaśād asau nijadhanuḥ pañceṣur anviṣyati | 
 cūtāḥ korakagarbhanirbharadarodbhinnasphuradgranthayo 
 yātyāyāti ca kākalī pikavadhūkaṇṭhopakaṇṭhaṃ muhuḥ  ||1228|| 
 
 
 prājñabhutanāthasya | 
 
 
 ekadveṣu rasālaśākhiṣu manāg unmīlitaṃ kuḍmalaiḥ 
 karṇākarṇikayā mithaḥ katham amī ghūrṇanti viśvedhvagāḥ | 
 dvitraiḥ kvāpi kila śrutāśrutam api spaṣṭāny apuṣṭārutaṃ 
 viṣvaṅ mūrcchati duḥsaho virahiṇīgeheṣu hāhāravaḥ  ||1229|| 
 
 
 bhaṭṭaśālīyapītāmbarasya | 
 
 
 yātaṃ mānair vadhūnām iva daraśithilagranthibhiḥ pūrvapatrair 
 jāto’pi kvāpi bālāmadana iva bahir nāṅkuro vyaktim eti | 
 āgāre nāgarāṇām api vihitabahuprārthanāḥ kaṇṭhasīmāṃ 
 nītvā nītvā navoḍhā iva vacanam amūḥ kokilāḥ kuṇṭhayanti  ||1230|| 
 
 
 (ācāryagopīkasya) 
 
 
 152. vasantaḥ 
 
 
 jambūnāṃ kusumodareṣv atirasādābaddhapānotsavāḥ 
 kīrāḥ pakvaphalāśayā madhukarīś cumbanti muñcanti ca | 
 eteṣām api paśya kiṃśukataroḥ patrair abhinnatviṣāṃ 
 puṣpabhrāntibhir āpatanti sahasā cañcūṣu bhṛṅgāṅganāḥ  ||1231|| 
 
 
 (rājaśekharasya; su.ra. 157, sū.mu. 109.23 vasukasya) 
 
 
 aṅkurite pallavite korakite 
 vikasite ca sahakare | 
 aṅkuritaḥ pallavitaḥ korakito 
 vikasitaś ca madano’sau  ||1232|| 
 
 
 
 (kasyacit; su.ra. 188) 
 
 
 amīṣām ārūḍhaprasavavivarāṇāṃ madhulihāṃ 
 dhvaniḥ pānthastrīṇāṃ prasarati viyogajvara iva | 
 drumālīnāṃ yūnor mana iva sarāgaṃ kisalayaṃ 
 parāgaḥ puṣpāṇāṃ patati madanasyeva viśikhaḥ  ||1233|| 
 
 
 (vasantadevasya) 
 
 
 līlāsnānavidhikṣamaṃ madhulihāṃ puṣpeṣu jātaṃ madhu 
 sthāyitvaṃ kalakaṇṭhakaṇṭhakuhareṣv āsevate pañcamaḥ | 
 ekacchatrajagattrayārjanarucer devasya śṛṅgāriṇaś 
 caitraś citram akāṇḍa eva samabhūt trailokyamallo bhaṭaḥ  ||1234|| 
 
 
 (bilhaṇasya; Vc 7.64) 
 
 
 vāpī danturitodarā kamalinī patrāṅkuragranthibhiś 
 cūtānāṃ kalikāmilan madhulihāṃ kāpi sthitir vartate | 
 kiṃ cānyat kusumāyudho’dya bhagavān dhatte sagarvaṃ dhanur 
 jyām unmārṣṭi ca pañcabhiś ca viśikhair jetuṃ jagad vāñchati  ||1235|| 
 
 
 (vīryamitrasya; su.ra. 173 abhinandasya) 
 
 
 153. vasantavāsaraḥ 
 
 
 āraktāṅkuradanturā kamalinī nāyāminī yāminī 
 stokonmuktatuṣāram ambaramaṇer īṣat pragalbhaṃ mahaḥ | 
 apy ete sahakārasaurabhamuco vācālitāḥ kokilair 
 āyānti priyaviprayuktayuvatīmarmacchido vāsarāḥ  ||1236|| 
 
 
 saṅghaśrīyaḥ | (su.ra. 152) 
 
 
 mandaṃ dakṣiṇam āhvayanti pavanaṃ puṃskokilavyāhṛtaiḥ 
 saṃskurvanti vanasthalīḥ kisalayottaṃsir niṣaṇṇālibhiḥ | 
 candraṃ sundarayanti muktatuhinaprāvārayā jyotsnayā 
 vardhante ca vivardhayanti ca muhus te’mī smaraṃ vāsarāḥ  ||1237|| 
 
 
 (kasyacit; su.ra. 161) 
 
 
 ete samprati vaimanasyam aniśaṃ niḥśaṅkam ātanvate 
 kāntārasthalapadminīparimalair ānanditendindirāḥ | 
 unmīlatsahakārakānanataṭīvācālapuṃskokila 
 dhvānākarṇanakāndiśīkapathikāvaskandino vāsarāḥ  ||1238|| 
 
 
 (yogeśvarasya) 
 
 
 dhinvantyamū# madamūrcchadalidhvanīni 
 dhūtādhvanī#hṛdayāni madhor dināni | 
 nistandracandravadanāvadanāravinda 
 saurabhyasauhṛdasagarvasamīraṇāni  ||1239|| 
 
 
 (kasyacit) 
 
 
 stokastokanivartamānatuhinonmīlannavāmbhojinī 
 saṅkrāntair alibhir mukheṣu kakubhāṃ kÿptālakaśreṇayaḥ | 
 tattanmanmathabandhuvārtikapikaprārabdhabījāṅkura 
 vyākhyātakṣubhitādhvanīnamanaso dhinvanty amī vāsarāḥ  ||1240|| 
 
 
 (hareḥ) 
 
 
 154vasantataravaḥ 
 
 
 mithaḥ krīḍālolabhramarabharabhagnāṅkurarasa 
 presekapronmīlatparimalasamālabdhapavanaḥ | 
 ito’py eṣa śrīmān aviralam idānīṃ mukulitaḥ  
 prayacchaty unmādān ahaha sahakāradrumayuvā  ||1241|| 
 
 
 kasyacit | (su.ra. 187) 
 
 
 sāmyaṃ samprati sevate vicakilaṃ ṣāṇmāsikair mauktikair 
 vāhlīkīdaśanavraṇāruṇataraiḥ patrair aśokorcitaḥ | 
 bhṛṅgīlaṅghitakoṭi kiṃśukam idaṃ kiṃcid vivṛntāyate  
 māñjiṣṭhair mukulaiś ca pāṭalitaror vṛttaiva kācil lipiḥ  ||1242|| 
 
 
 rājaśekharasya | (vi.śā.bha. 1.25, su.ra. 165) 
 
 
 vahnir manye himajalabhayāt saṃśritaḥ kiṃśukeṣu 
 śyāmaṃ dhūmaiḥ sa khalu kurute kānanaṃ korakākhyaiḥ | 
 santāpārthaṃ katham itarathā pānthasīmantinīnāṃ 
 puṣpavyājād visṛjati śikhāśreṇim udgāḍhaśoṇām  ||1243|| 
 
 
 kasyacit | (su.ra. 176 pautāyaneḥ) 
 
 
 idānīṃ plakṣāṇāṃ jaṭharadalaviśleṣacaturaḥ 
 śikhānām ābandhaḥ sphurati śukacañcūpuṭanibhaḥ | 
 tataḥ strīṇāṃ hanta kṣamam adharakāntiṃ kalayituṃ 
 samantān niryāti sphuṭasubhagarāgaṃ kisalayam  ||1244|| 
 
 
 vāmanasya | 
 
 
 parāgair ādigdhāḥ parimilitapiṣṭātakanibhair 
 marullolacchākhaṃ madhuparavagītaṃ vidadhataḥ | 
 palāśaiḥ kāśmīrāruṇavasanakalpair nivasitā  
 drumā rājanty ete madhudivasaramyotsavabhṛtaḥ  ||1245|| 
 
 
 vasantasenasya | 
 155. vasantakokilaḥ 
 
 
 ete nūtanacūtakorakaghanadhvānātirekībhavat 
 kaṇṭhadhvānajuṣo haranti hṛdayaṃ madhye vanaṃ kokilāḥ | 
 yeṣām akṣinibhena bhānti bhagavadbhūteśanetrānala 
 jvālājālakarālitāsamaśarāṅgārasphuliṅgā iva  ||1246|| 
 
 
 kasyacit | (su.ra. 171) 
 
 
 adyonmīlanmalayapavanoddhūtacūtāṃkurāgra 
 grāsāsvādād adhikamadhurair uccaradbhir ninādaiḥ | 
 kvāpi kvāpi smarahutavahoddīpanāyādhvagānāṃ  
 hotuṃ prāṇān ṛcam iva pikaḥ sāmidhenīm adhīte  ||1247|| 
 
 
 
 hareḥ | 
 
 
 yaś cūtāṅkurakandalīkavalanāt karṇāmṛtasrāviṇīṃ 
 chāyāmātraparigraheṇa vidadhe pāñceṣavīm asratām | 
 tāmyat tāluviṭaṅkasaṅkaṭadarīsaṃcārataḥ pañcamaḥ 
 so’yaṃ kokilakāminīgalavilād āmūlam unmūlati  ||1248|| 
 
 
 bilhaṇasya | (Vc. 7.76) 
 
 
 yaḥ śṛṅgārarasāyanaṃ mṛgadṛśāṃ vairāgaycintājvaraḥ 
 śāntyudvāsanaḍiṇḍimaḥ smaraguros tattvopadeśākṣaram | 
 udbhūtasmaragauravajvarabharākrāntādhvanīnāṅganā 
 caitanyatruṭikārmaṇaṃ vijayate rāgaḥ pike pañcamaḥ  ||1249|| 
 
 
 kasyacit | 
 
 
 oṃkārāḥ kusumāyudhopaniṣadāṃ mantrānuvādaḥ smara 
 svādhyāyasya rateḥ punarbhavavidhau gandhābhirāmaśrutiḥ | 
 cittākarṣaṇasādhyasiddhir asatīnetrasya karṇajvaraḥ 
 pānthānāṃ sahakārakānanasudhāsekaḥ pikānāṃ dhvaniḥ  ||1250|| 
 
 
 
 dhvaniḥ | 
 156. vasantabhramaraḥ 
 
 
 āraktāyatapuṣpabāṇanayane snigdhāñjanaśyāmikāṃ 
 kāśmīrāruṇakarṇikārakusumottaṃse mahānīlatām | 
 unmīlattilakāntare mṛgamadakṣodārdrabindūpamāṃ 
 dhatte mugdhatamālakāntimadhupīvṛndaṃ vasantaśriyaḥ  ||1251|| 
 
 
 umāpatidharasya | 
 
 
 pikatroṭīdātratruṭitasahakārāgramukula 
 srutakṣīrakṣīvaprasṛtapavanāndolataralā | 
 idānīṃ vāsantīdalitakusumāmodamudita 
 bhramadbhṛṅgaśreṇī raṇaraṇakam antar vitanute  ||1252|| 
 
 
 kālidāsanandinaḥ | 
 
 
 nirānandāḥ kaunde madhuni paribhuktojjhitarase 
 vaneṣv ambhojānām avikṛtasukheṣu pratihatāḥ | 
 idānīṃ cūtānāṃ mukulamadhuṣu premasarasā  
 navīneṣv ākūtaṃ dadhati parigāḍhaṃ madhulihaḥ  ||1253|| 
 
 
 navakarasya | 
 
 
 mallikāmukule bhāti guñjanmattamadhuvrataḥ | 
 prayāṇe pañcabāṇasya śaṅkham āpūrayann iva  ||1254|| 
 
 
 kasyacit | (sā.da. 4.9, śā.pa. 3786) 
 
 
 aviralaparāgasaikatamakarandataraṅgiṇīm anuvanāntam | 
 pikayuvatijānudadhnīṃ gāhante madhupayoṣitas tṛṣitāḥ  ||1255|| 
 
 
 āvantikajahnoḥ | 
 157. grīṣmaḥ 
 
 
 bhuvāṃ gharmārambhe pavanacalitaṃ tāpahṛtaye 
 paṭacchatrākāraṃ vahati gaganaṃ dhūlipaṭalam | 
 amī mandārāṇāṃ davadahanasandehitadhiyo 
 na ḍaukante pātuḥ jhaṭiti makarandaṃ madhulihaḥ  ||1256|| 
 
 
 bhavabhūteḥ (su.ra. 200) 
 
 
 salilam akhilaṃ veśantānāṃ lulāpakulākulaṃ 
 viśati bisinīpatracchatre rathāṅgavihaṅgamaḥ | 
 nijagajapatiṃ kuñjacchāyāṃ nayanti pade pade 
 pṛthuvamathunā siktvā siktvā kareṇa kareṇavaḥ  ||1257|| 
 
 
 kasyacit | 
 
 
 prānte paṅkini pallavasya viluṭhan pautrī nayaty ātapāṃs 
 tṛṣṇālur nibhṛtaṃ hradeṣu mahiṣaḥ śaivālam anviṣyati | 
 ācīrṇauṣadhimūlaśītasurabhiśvāsānilāndolayan  
 prakṣīṇoṣmaṇi līyate vanagiriśvabhrodare śallakaḥ  ||1258|| 
 
 
 yogeśvarasya | 
 
 
 ambhodher jalayantramandiraparispande’pi nidrāṇayoḥ 
 śrīnārāyaṇayor ghanaṃ vighaṭayanty ūṣmā samāliṅganam | 
 kiṃ cottaptaviyatkapālaphalake kaṅkālaśeṣaśriyaṃ 
 candraṃ marmarayanti parpaṭakarakrūrā raver aṃśavaḥ  ||1259|| 
 
 
 kasyacit | (su.ra. 214, nārāyaṇalacchi) 
 
 
 pāṣāṇaḥ kuliśāyate purapathaṃ saṃtaptalohāyate 
 nirvātaṃ dahanāyate ca niviḍāṅgārāyate śarkarā | 
 etasmiṃs taruṇapracaṇḍamahasaḥ prauḍhātape sarvataḥ  
 kṣoṇī śuṣyati bālukā ca saritāṃ vahnisphuliṅgāyate  ||1260|| 
 
 
 bhavānandasya | 
 158. grīṣmaveśaḥ 
 
 
 jalārdraṃ saṃvyānaṃ bisakisalayaiḥ kelivalayāḥ 
 śirīṣair uttaṃsp vicakitlamayī hāraracanā | 
 śucāveṇākṣīṇāṃ malayajarasārdrāś ca tanavo 
 vinā tantraṃ mantraṃ ratiramaṇamṛtyuñjayavidhiḥ  ||1261|| 
 
 
 kasyacit | (vi.śā.bha. 4.3, su.ra. 212, rājaśekharasya) 
 
 
 toyottīrṇā śrayati kavarī śekharaṃ saptalānāṃ 
 śaityaṃ siñcaty upari kucayoḥ pāṭalākaṇṭhadāma | 
 kāntaṃ karṇāvabhiniviśate komalāgraṃ śirīṣaṃ 
 strīṇām aṅge vibhajati tapas tatra tatrātmacihnam  ||1262|| 
 
 
 
 madhuraśīlasya | (su.ra. 209, madhuśīlasya) 
 
 
 karṇottaṃsaḥ śiśuśukavadhūpicchalīlaṃ śirīṣaṃ 
 sāntaḥsūtrāḥ parimalamuco mallikānāṃ ca hārāḥ | 
 muktāgaurair valayaracanākandalāgrair bisānāṃ 
 grīṣmārambhe ramayati navaṃ maṇḍanaṃ kāminīnām  ||1263|| 
 
 
 kasyacit | 
 
 
 abhinavakuśasūtraspardhi karṇe śirīṣaṃ  
 kuravakaparidhānaṃ pāṭalādāma kaṇṭhe | 
 tanusarasajalārdronmīlitaḥ sundarīṇāṃ  
 dinapariṇatijanmā ko’pi veśaś cakāsti  ||1264|| 
 
 
 kamalāyudhasya | 
 
 
 sadyaś campakakañcukā kucataṭī vaikakṣake mallikāḥ 
 kāñcr vaicakilī bisālivalayāgraiveyakaṃ keśaraiḥ | 
 cāmpeyottarapāṭalā ca kavarī karṇaḥ śirīṣāñcito 
 veśaś ced ayam aṅganāsu na tadānaṅgasya ke kiṅkarāḥ  ||1265|| 
 
 
 kasyacit | 
 159. śṛṅgāratmakagrīṣmaḥ 
 
 
 tadātvasnātānāṃ malayajarasair ārdravapuṣāṃ  
 kucān bibhrāṇānāṃ daravikacamallīmukulinaḥ | 
 nidāghārkaproṣaglapitamahimānaṃ mṛgadṛśāṃ 
 pariṣvaṅgo’naṅgaṃ punar api śanair aṅkurayati  ||1266|| 
 
 
 maṅgalārjunasya | (su.ra. 192, śā.pa. 3834) 
 
 
 apāṃ mūle līnaṃ kṣaṇaparicitaṃ candanarase 
 mṛṇālīhārādau kṛtalaghupadaṃ candramasi ca | 
 muhūrtaṃ viśrāntaṃ sarasakadalīkānanataṭe 
 priyākaṇṭhāśleṣe niviśati padaṃ śaityam adhunā  ||1267|| 
 
 
 kasyacit | (su.ra. 201) 
 
 
 etasmin ghanacandanārdravapuṣo nidrākaṣāyekṣaṇā 
 līlālolamṛdūllasadbhujalatāvyājṛmbhamāṇā muhuḥ | 
 nirgacchanti śanair ahaḥpariṇatau mandā latāmandirāt 
 svedāmbhaḥkaṇadanturastanataṭābhogāḥ kuraṅgīdṛśaḥ  ||1268|| 
 
 
 kālidāsanandinaḥ | 
 
 
 haranti hṛdayāni yac chravaṇaśītalā veṇavo 
 yad arghati karambitā śiśiravāriṇā vāruṇī | 
 bhavanti ca himopamāḥ stanabhuvo yad eṇīdṛśāṃ 
 śucer upari saṃsthito ratipateḥ prasādo guruḥ  ||1269|| 
 
 
 rājaśekharasya | (vi.śā.bha. 4.4, su.ra. 211) 
 
 
 śucau taptāṅgānāṃ bahalamakarandadravamucaḥ 
 kadambaprālambāḥ stanaparisare pakṣmaladṛśām | 
 haṭhāl lūnoṣmāṇaḥ kam api mahimānaṃ vidadhate 
 jalakrīḍātīrṇapriyatamabhujābandhaśiśirāḥ  ||1270|| 
 
 
 kasyacit | 
 
 
 160. dāvānalaḥ 
 
 
 ārohaty avanīruhaḥ praviśati śvabhraṃ nagaiḥ spardhate 
 khaṃ vyāleḍhi viceṣṭate kṣititale kuñjodare līyate | 
 antar bhrāmyati koṭarasya viramaty ālambate vīrudhaḥ 
 kiṃ tad yan na karoti mārutavaśaṃ yātaḥ kṛśānur vane  ||1271|| 
 
 
 yogeśvarasya | (sa.ka.ā. 1.82, sū.mu. 34.7, vasundharasya) 
 
 
 vidhvastā mṛgapakṣiṇo vivaśatāṃ nītāḥ sthalīdevatā 
 dhūmair antaritāḥ svabhāvamalinair āśā mahītāpitāḥ | 
 bhasmīkṛtya sapuṣpapallavaphalāṃs tāṃs tān mahāpādapān 
 nirvṛttena davānalena vihitaṃ valmīkaśeṣaṃ vanam  ||1272|| 
 
 
 tasyaiva (śā.pa. 1159, sū.mu. 34.5, su.ra. 1114. All anonymous.) 
 
 
 asmin nīṣad vitattavalitastokavicchinnabhugnaḥ 
 kiñcillīlopacitavinataḥ puñjitaścotthitaś ca | 
 dhūmodgārastaruṇamahiṣaskandhoanīlo davāgneḥ 
 svairaṃ sarpan sṛjati gagane gatvarān patrabhaṅgān  ||1273|| 
 
 
 bāṇasya | (sa.ka.ā. 1.85, su.ra. 1174. Both anonymous.) 
 
 
 bāle māleyam uccair na bhavati gaganavyāpinī nīradānāṃ 
 kiṃ tatpakṣmāntapātair malinayasi mudhā vaktram aśrupravāhaiḥ | 
 eṣā proddhṛttamattadvipakaṣaṇakṣuṇṇavindhyopalābhā 
 dāvāgneḥ sampravṛddhā malinayati diśāṃ maṇḍalaṃ dhūmalekhā  ||1274|| 
 
 
 kasyacit | (sa.ka.ā. 2.203, śā.pa. 3829 dhārākadambasya) 
 
 
 diśaḥ prodyatsaṃdhyāgaganatalam udraktakusumaṃ 
 tarūn ābaddhorustavakavikasatkiṃśukalatān | 
 vilolatkausumbhadhvajapaṭasamāśliṣṭaśikharāḥ  
 prakurvan vaṃśālīr vikasati mahīdhreṣu dahanaḥ  ||1275|| 
 
 
 kasyacit | 
 161. varṣārambhaḥ 
 
 
 netuṃ vāñchati nīḍa eva divasaṃ garbhālasā vāyasī 
 rakto nīpalatāsu bhuktavirasām ujjhaty aliḥ pāṭalam | 
 tejaḥ samprati saṃharanti śikhino dagdhavyāpāraṃ gatā 
 jambūm āmravanād upait śanakair āsannapākāṃ pikaḥ  ||1276|| 
 
 
 abhinandasya | 
 
 
 sthalībhūmir niryannavakatṛṇaromāñcanicaya 
 prapañcaiḥ pronmīlatkuṭajakalikājṛmbhitaśataiḥ | 
 ghanārambhe preyasy upagiri galannirjharajala 
 praṇālaprasvedaiḥ kam api mṛdubhāvaṃ prathayati  ||1277|| 
 
 
 narasiṃhasya | 
 
 
 vātoddhūrtarajomilajjalalavair uccitritāḥ śākhinaś 
 chatrīkṛtya mṛdāṃ tvacaḥ sthalabhuvo niryanti śaṣpāṅkurāḥ | 
 snigdhaśyāmalakaṇṭhanālavalanavyālokitāmbhomucaḥ  
 kekābhiḥ kakubhāṃ mukhāni śikhino vācālayanty utsukāḥ  ||1278|| 
 
 
 aravindasya | 
 
 
 kiṃcin mudritapāṃśavaḥ śikhikulaiḥ sānandam ālokitā 
 bhagnāvāsarudaharidragṛhiṇī śvāsānilajarjarāḥ | 
 ete te nipatanti nūtanaghanāt prāvṛḍbhavārambhiṇo 
 vicchāyīkṛtaviprayuktavanitāvaktrendavo bindavaḥ  ||1279|| 
 
 
 kasyacit | (śā.pa. 3872) 
 
 
 varṣārambhasamunnamadghanaghaṭāgarjābhiruttrasyatā 
 grīṣmeṇāpasṛtaṃ kvacit kvacid api nyastāni vastūny api | 
 dhūliḥ ketakakuḍmale virahiṇīcetaḥsu dāvānalaḥ  
 khadyotabhramiṣūḍucakram aruṇajyotis taḍidvalliṣu  ||1280|| 
 
 
 kasyacit | 
 162. varṣāḥ 
 
 
 kāmaṃ kūle nadīnām anugiri mahiṣīyūthanīḍopakaṇṭhe 
 gāhante śaṣparājīr abhinavaśalabhagrāsalolā balākāḥ | 
 antarvinyastavīruttṛṇamayapuruṣatrāsavighnaṃ kathaṃcit 
 kāpotaṃ kodravāṇāṃ kavalayati kaṇān kṣetrakoṇaikadeśe  ||1281|| 
 
 
 yogeśvarasya | 
 
 
 etasmin madajarjarair upacite kambūravāḍamabaraiḥ  
 staimityaṃ manaso diśaty anibhṛtaṃ dhārādhare mūrcchati | 
 utsaṅge kakubho nidhāya rasitair ambhomucāṃ ghorayan 
 manye mudritacandrasūryanayanaṃ vyomāpi nidrāyate  ||1282|| 
 
 
 vātokasya | (su.ra. 229) 
 
 
 smaravijayapadāṅkaṃ mattadātyūhakaṇṭha 
 sphuṭitamadhurakūjā gītayaḥ saṃcaranti | 
 api ca vitatabarhacchatram udbhūtapatraṃ 
 naṭati ghananinādotkaṇṭito nīlakaṇṭhaḥ  ||1283|| 
 
 
 bhavānandasya | 
 
 
 vyāptaṃ vāridharair akāṇḍamuditaiḥ kṛtsnaṃ viyanmaṇḍalaṃ 
 nākṣṇor vartmani śītadīdhitir asau nāpi tviṣām īśvaraḥ | 
 bhagnāv eva malīmasaiḥ kim adhunā nirmātum arthāntaraṃ 
 yat sāndraṃ karakāḥ patanti yad amī muñcanti vidyucchaṭāḥ  ||1284|| 
 
 
 vātokasya | 
 
 
 sāmodā bakulaiḥ kadambamukulaiḥ prītyeva romāñcitā 
 nīrandhraṃ pihitāḥ pyodapaṭalaiḥ śyāmottarīya iva | 
 dūrīkṛtya ca nūpurāv iva ripūn haṃsān samutkūjato  
 yātāḥ kvāpy abhisārikā iva diśo meghāgame sotsukāḥ  ||1285|| 
 
 
 kasyacit | 
 163. varṣāmeghaḥ 
 
 
 trailokyādhipatau phaṇīndraśayane nidrāti daityadruhi 
 prāpya prāvṛṣam andhakārarajanīṃ pratyāśam āyojitāḥ | 
 vidyuddīdhitidīpikābhir abhitaḥ saṃśodhayanto diśāṃ 
 bhittīr jāgrati yāmikā iva dhanuṣmantaḥ svananto ghanāḥ  ||1286|| 
 
 
 oṃkaṇṭhasya | 
 
 
 kṣapāṃ kṣāmīkṛtya prasabham apahṛtyāmbusaritāṃ 
 pratāpyorvīṃ vanatarugahanam utsādya sakalam | 
 kva sampraty uṣṇāṃśur gata iti samanveṣaṇaparās 
 taḍiddīpālokair diśi diśi carantīva jaladāḥ  ||1287|| 
 
 
 oṃkaṇṭhasya | (su.ra. 251 kasyacit, śā.pa. 3869, sū.mu. 61.18 both
                            pāṇineḥ) 
 
 
 nipīya svacchandaṃ jalam udarapūraṃ bhavavaśād 
 viṣaṇṇo’tikleśāt kṣitidharaśilālambitavapuḥ | 
 muhur vidyud vallīvalitarasano nisvanamiṣād 
 bhṛśārabdhodgāraṃ vamati jalabhāraṃ jaladharaḥ  ||1288|| 
 
 
 jalacandrasya | 
 
 
 vyāpyāntarīkṣakakubhāva nubhūbhṛdagraṃ 
 sāndrāndhakāragahanāsu niśāsu garjan | 
 saṃvīkṣate virahiṇaḥ ka iha dhriyante 
 varṣāsu vidyudurudīpikayeva meghaḥ  ||1289|| 
 
 
 loṣṭasarvajñasya | 
 
 
 asau nāstīvenduḥ kvacid api raviḥ proṣita iva 
 grahoḍūnāṃ cakraṃ nabhasi likhitaproñchitam iva | 
 ahar vā rātrir vā dvayam api viluptapravicayaṃ  
 ghanair baddhavyūhaiḥ kim idam iti ghoraṃ vyavasitam  ||1290|| 
 
 
 kasyacit | (su.ra. 262) 
 
 
 164. varṣānadī 
 
 
 dāty ūhadhvanibhāñji vetasaśikhāsuptoragāṇi dhvanat 
 kādambāni kuraṅgayūthakalitastūpāny udambhāṃsi ca | 
 tīrāṇy adya pipīlikāsamudayāvarjajjaṭālolupa 
 vyāptāny unmadakukkubhāni saritāṃ kurvanti lolaṃ manaḥ  ||1291|| 
 
 
 yogeśvarasya | (su.ra. 221) 
 
 
 etāḥ paṅkilakūlarūḍhanaladastambhāḥ kvaṇatkambavaḥ 
 krīḍatkarkaṭacakravālavilasajkambālatoyābilāḥ | 
 hṛllekhaṃ janayanty anūpasaritāṃ uttuṇḍagaṇḍūpado 
 tkīrṇodgīrṇā mṛdarbudasthapuṭitaprāntās taṭībhūmayaḥ  ||1292|| 
 
 
 parameśvarasya | (su.ra. 254) 
 
 
 viratarajasāṃ sphūrjatsarjaprasūnasugandhinī 
 madavaśalasatkekikvāṇapraṇāditasānunī | 
 apahṛtavanoddeśonmeṣās taraṅgitaraṃhaso 
 vidadhati taṭe bhūbhṛn nadyaḥ kvaṇajjalaraṅkuṇī  ||1293|| 
 
 
 kāpālikasya | 
 
 
 nidāghadrāghīyaḥ klamakamaṭhakaṇṭhākulabhidām 
 idānīm uddeśāḥ pratipulinam arghanti saritām | 
 samantād unmīlan navaniculakujjeṣu rabhasā 
 davasphārakrīḍāsukhamukharadātyūhasuhṛdaḥ  ||1294|| 
 
 
 hareḥ | 
 
 
 iha gurujalabhārapūrṇagarbhāḥ 
 pradaradarībhramabhūribhīmavegāḥ | 
 taṭakaṭakaniyudhyamānaveṇī 
 dviguṇamahāravabhairavās taṭinyaḥ  ||1295|| 
 
 
 tripurāreḥ | 
 
 
 165. varṣādivasaḥ 
 
 
 tāny etāni śikhaṇḍitāṇḍavagurūn ambhodharān ambare 
 tanvānāni dināni nūnam amṛtasyandīni vandāmahe | 
 udgāḍhā navanīlanīrajadṛśām atyantam āyāsino 
 bhidyante svayam eva yeṣu viṣamā mānagrahagranthayaḥ  ||1296|| 
 
 
 kasyacit | 
 
 
 hastaprāpyadiśaḥ pragāḍhajaladaprāgmārasaṃkocita 
 vyomānaḥ patayālubhir dhanarasair ākīrṇabhūmaṇḍalāḥ | 
 adyoddāmanadan navāmbudacayapracchannakīrṇodara 
 krūrāḥ pānthavadhūbhir adbhutam amī soḍhāḥ kathaṃ vāsarāḥ  ||1297|| 
 
 
 kasyacit | 
 
 
 ete te divasā viyogiguravaḥ pūrollasatsindhavo 
 vindhyaśyāmapayodanīlanabhaso nīpārjunāmodinaḥ | 
 āsannaprasavālasāṃ sahacarīm ālokya nīḍārthinīṃ 
 cañcuprāntakiliñjasaṃcayaparaḥ kāko’pi yeṣv ākulaḥ  ||1298|| 
 
 
 rantidevasya | 
 
 
 ete karburitātapās tata itaḥ saṃjāyamānāmbuda 
 cchedaiḥ saṃprati ketakīdalamiladdarbhātitheyodayāḥ | 
 grāmāntodgataśālibījayavasāśleṣaprahṛṣyanmano 
 govāhāyatagītigarbhitadiśo ramyāḥ sakhe vāsarāḥ  ||1300|| 
 
 
 kasyacit | 
 166. varṣārātriḥ 
 
 
 āsārāntamṛdupravṛttamaruto meghopaliptāmbarā 
 vidyutpātamuhūrtadṛṣṭakakubhaḥ suptendutārāgrahāḥ | 
 dhārāklinnakadambasambhṛtasudhāmododvahāḥ proṣitair 
 niḥsampātavisāridarduraravā nītāḥ kathaṃ rātrayaḥ  ||1301|| 
 
 
 kasyacit | (su.ra. 220, yogeśvarasya) 
 
 
 khadyotacchuritāndhakārapaṭalāḥ spaṣṭasphuradvidyutaḥ 
 snigdhadhvānavibhāvitorujaladonnāhā raṭatkambavaḥ | 
 etāḥ ketakabhedavāsitapurovātāḥ patadvārayo 
 na pratyemi janasya yad virahiṇo yāsyanti soḍhuṃ niśāḥ  ||1302|| 
 
 
 kasyacit | (su.ra. 228) 
 
 
 viṣvagvātavikīrṇaśīkarakaṇāḥ sphārasphuradvidyutas 
 tatkālapratibuddhaketakaśikhāgandhopadigdhāmbarāḥ | 
 dātyūhaprasavapraṇāditadiśaḥ pānthapriyāṇām abhūr 
 unmathnanti manāṃsi māṃsalaghanadhvānottarā rātrayaḥ  ||1303|| 
 
 
 kasyāpi | 
 
 
 ambhaḥsaṃbhṛtimantharāmbudaravaiḥ śālūragarjābhara 
 prārabdhapriyaviprayuktayuvatījīvagrahe bhīṣaṇāḥ | 
 vidyuddanturitāndhakārapaṭalā gāmbhīryabaddhārava 
 sthairyonmūlanaśaktayaḥ katham amī niryānti varṣāniśāḥ  ||1304|| 
 
 
 mādhavasya | 
 
 
 vidyuddīdhitibhedabhīṣaṇatamaḥstomāntarāḥ santata 
 śyāmāmbhodhararodhasaṅkaṭaviyadviproṣitajyotiṣaḥ | 
 khadyotonnamitopakaṇṭhataravaḥ puṣṇanti gambhīratām  
 āsārodakamattakīṭapaṭalīkvāṇottarā rātrayaḥ  ||1305|| 
 
 
 kasyacit | (su.ra. 252) 
 
 
 śaradārambhaḥ 
 
 
 śubhrābhraṃ gaganaṃ kvacit pravikasat kāśā vanālī kvacit 
 toyonmuktatṛṇāgrapaṅkajaṭilā kṣetrāntabhūmiḥ kvacit | 
 kiṃ ca kvāpi cakoracārucaraṇanyāsārdramudrābhṛto 
 dṛśyante taṭinīvimuktapulinacchedā manohāriṇaḥ  ||1306|| 
 
 
 saṃgrāmadattasya | 
 
 
 āgatya saṃprati viyogavisaṃṣṭhulāṅgīm  
 ambhojinīṃ kvacid api kṣapitatriyāmaḥ | 
 etāṃ prasādayati paśya śanaiḥ prabhāte  
 tanvaṅgi pādapatanena sahasraraśmiḥ  ||1307|| 
 
 
 kasyacit | 
 
 
 dhūmraiḥ pakṣapuṭaiḥ patadbhir abhitaḥ pāṇḍūdaraiḥ khañjanair 
 āyāntīṃ śaradaṃ kiranti rabhasāl lājair ivāśāṅganāḥ | 
 maṅgalyaṃ ca kalaṅkapallavamukhaṃ smerānanā śarvarī 
 jyotsnādarpaṇagauram indukalaśaṃ vyomāṅgane nyasyati  ||1308|| 
 
 
 kasyacit | (su.ra. 269) 
 
 
 haṃsānāṃ nivaheṣu yaiḥ kavalitair āsajyate kūjatām 
 anyaḥ ko’pi kaṣāyakaṇṭhaluṭhanād āghargharo nisvanaḥ | 
 te sampraty akaṭhoravāraṇavadhūdantāṅkuraspardhino 
 niryātāḥ kamalākareṣu bisinīkandāṅkuragranthayaḥ  ||1309|| 
 
 
 kamalāyudhasya | (su.ra. 284, dhva. 4.7) 
 
 
 parāvṛttā haṃsāḥ sapadi vigataṃ kalmaṣam apāṃ 
 prasannaḥ śītāṃśuḥ prasṛtapaṭavaḥ sūryakiraṇāḥ | 
 diśo dīrghībhūtā gaganam asivarṇaṃ ca vipulaṃ 
 niyantā vindhyādrer viditam udito’sau munivṛṣā  ||1310|| 
 
 
 yogeśvarasya | 
 168. śarat 
 
 
 yadyapy ahaṃ śaśimukhi vimalāmbaraśrīr 
 bandūkapuṣparucirādharapallavāpi | 
 dhiṅ māṃ tathāpi galitorupayodharatvād 
 ity uccakaiḥ śarad iyaṃ vahatīva tāpam  ||1311|| 
 
 
 manovinodasya | (su.ra. 267) 
 
 
 varāhānākṣeptuṃ kalamakavalaprītyabhimukhā 
 nidānīṃ sīmānaṃ prati vihitamañcāḥ svapatibhiḥ | 
 kapotaiḥ potārthaṃ kṛtaniviḍanīḍā viṭapinaḥ  
 śivābhir valmīkāḥ kharanakharakhātodaramṛdaḥ  ||1312|| 
 
 
 śatānandasya | (su.ra. 285) 
 
 
 tīkṣṇaṃ ravis tapati nīca ivācirāḍhyaḥ 
 śṛṅgaṃ rurus tyajati mitram ivākṛtajñaḥ | 
 toyaṃ prasīdati muner iva dharmacintā 
 kāmī daridra iva śoṣam upaiti paṅkaḥ  ||1313|| 
 
 
 bhāsasya | (su.ra. 276, Sv 1821, śā.pa. 3907, sū.mu. 62.3) 
 
 
 kāntānāṃ vadanendukāntimadhunā dhatte sudhādīdhitiḥ 
 khelatkhañjanapaṅktayo mṛgadṛśāṃ tanvanti netraśriyam | 
 padmāni śvasitasya saurabham abhidruhyanti vāmabhruvām 
 abhyasyanti ca rājahaṃsavanitāḥ pīnastanīnāṃ gatim  ||1314|| 
 
 
 lakṣmīdharasya | 
 
 
 vastrāyante nadīnāṃ sitakusumadharāḥ śakrasaṅkāśakāśāḥ  
 kāśābhā bhānti tāsāṃ navapulinagatāḥ śrīnadīhaṃsahaṃsāḥ | 
 haṃsābhāmbhodayuktaḥ śaradamalapaṭur medinīcandra candraś 
 candrāṅkaḥ śāradas te jayakṛd upanato vidviṣāṃ kālakālaḥ  ||1315|| 
 
 
 vāmanasya | 
 
 
 169. śarannadī 
 
 
 pārāvāraprakaṭapulinābhyugamottārapāṇḍur 
 līlāvartastimitacalanavyañjitoddeśanimnā | 
 krauñcījānudvayasapayasām antarīpodareṣu 
 svacchā veṇir madayati manaḥ śāradīnāṃ nadīnām  ||1316|| 
 
 
 kasyacit | 
 
 
 khelatkhañjanalocanāḥ khaganakhakṣuṇṇāntarīpo ravaḥ  
 srastaiḥ śaivalakuntalair aviratasmerāravindānanāḥ | 
 varṣārātrighanopabhogakathayevālīr marālāṅganāḥ 
 prīṇanty adya śaratprabhātamilitā nīcasvanair āpagāḥ  ||1317|| 
 
 
 kasyacit | 
 
 
 pūrvaṃ vāridhaprasaṅgasamaye nāpūritaiḥ kukṣibhir 
 yā garbhiṇya ivātibhāraguravo niḥsevyatām āgatāḥ | 
 etāḥ saṃprati tā vibhānty akulaṣāḥ kṣāmābhirāmāṅgikāḥ  
 kūjatsārasapotapītapayaso nadyaḥ prasūtā iva  ||1318|| 
 
 
 kāśmīrakabhogakarmaṇaḥ | (Sv 1825, sū.mu. 62.21) 
 
 
 pūrāpāyaprakaṭaviṭapāḥ paryaṭatkhañjarīṭā 
 krāntaprāntāḥ prasabhavilasadrājahaṃsāvataṃsāḥ | 
 adyānandaṃ dadhati vicaraccakravākogracañcu 
 grāsatrāsapracalaśapharasmeranīrās taṭinyaḥ  ||1319|| 
 
 
 ḍimbokasya | (su.ra. 288) 
 
 
 imās tāḥ kastūrīprakharakhuraṭaṅkakṣatataṭās  
 taṭinyo’raṇyānīm anu kamalinīcchannasalilāḥ | 
 jale yāsāṃ haṃsā bisakisalayagrāsarasikāḥ 
 salīlaṃ līyante yuvatigatividyaikaguravaḥ  ||1320|| 
 
 
 manmokasya | 
 
 
 170. śaratkhañjanaḥ 
 
 
 dūrotpucchaḥ salayacaraṇo lambalolatpatattūḥ 
 kaṇṭenoccair madakalarutastokavācālacañcuḥ | 
 harṣāśrūrmistimitanayananyastasotkaṇṭhadṛṣṭeḥ 
 kaṃcit kālaṃ naṭati nikaṭe khañjarīṭaḥ priyāyāḥ  ||1321|| 
 
 
 manovinodasya | (su.ra. 274) 
 
 
 muhur alasitapucchapreṅkhitaiḥ preyasīnāṃ 
 manasi manasijasya prītim uddyotayanti | 
 navakanabakapatracchatrasūnānukūla 
 sthalakavalitakīṭāḥ khañjarīṭāś caranti  ||1322|| 
 
 
 apidevavāmanadevayoḥ | 
 
 
 ayaṃ meghavyūhe balini paripanthiny apasṛte  
 śarajjanyāḥ svairaṃ hasitam iva harṣād aviratam | 
 payaḥpūrabhraṃśakramajanitasopānasikate  
 nadītīre dhīraṃ carati viśadaḥ khañjanagaṇaḥ  ||1323|| 
 
 
 suvarṇasya | 
 
 
 saṃprati digaṅganānāṃ 
 śarannirākṛtaghanāndhapaṭalānām | 
 khañjanakaṭākṣapātaiḥ 
 karburitaṃ gaganam ābhāti  ||1324|| 
 
 
 kasyacit | 
 
 
 madhuramadhuraṃ kūjann agre patanmuhurutpatann 
 aviralacalatpucchaḥ svecchaṃ vicumbya ciraṃ priyām | 
 iha hi śaradi kṣīvaḥ pakṣau vidhūya milan mudā 
 madayati rahaḥ kuñije mañjusthalīm adhi khañjanaḥ  ||1325|| 
 
 
 jayadevasya | 
 171. hemantaḥ 
 
 
 yātrālagnaṃ śiśiramarutāṃ bāndhavaḥ kundalakṣyāḥ 
 kālaṃ so’yaṃ kamalasarasāṃ sampadaḥ kālabhūtaḥ | 
 nidrāvyājāj jaḍimavidhurā yatra gāḍhe himartau 
 rāmāḥ kaṇṭhagraham aśithilaṃ preyasām ādriyante  ||1326|| 
 
 
 kasyacit | (su.ra. 293) 
 
 
 garvāyante palālaṃ prati pathikaśataiḥ pāmarāḥ stūyamānā 
 gopān gogarbhinīnāṃ sukhayati bahalo rātriromanthabāṣpaḥ | 
 prātaḥ pṛṣṭhāvagāḍhaprathamaravirucir grāmasīmopaśalye 
 śete siddhārthapuṣpacchadanicitahimaklinnapakṣmā mahokṣaḥ  ||1327|| 
 
 
 yogeśvarasya | (su.ra. 297) 
 
 
 digbhāgeṣu himāvṛtiḥ pratidinaṃ sāndrāpi sāndrāyate 
 prāleyaiḥ pihitaprabho dinapatir mando’pi mandāyate | 
 bhartur māndyaśuceva hanta divasaḥ kṣīṇo’py ayaṃ kṣīyate 
 tatsaṃkocanirargaleva rajanī dīrghāpi dīrghāyate  ||1328|| 
 
 
 lakṣmīdharasya | 
 
 
 pākaṃ yatra na yāti pāṇijabhdiā yatrātiśītārtibhir 
 mānacchedanivedanaṃ ratikalāvṛttikṣamā yat kṣapā | 
 jāranyastaradacchadavraṇasamādhānāya yan mārutas 
 te’mī saṃtatakūṭakÿptakulaṭāmodā mude vāsarāḥ  ||1329|| 
 
 
 ācāryagopīkasya | 
 
 
 udgrīvā vivṛtāruṇāsyakuharās tṛṣṇācalattālavaḥ 
 pakṣāsambhavavepamānatanavaḥ proḍḍīya kiñcin muhuḥ | 
 anyonyākṣamiṇaḥ śarāriśiśavaḥ prātar nadīrodhasi 
 prāleyāmbu pibanti vīraṇadaladroṇī praṇālīsrutam  ||1330|| 
 
 
 kasyacit | (su.ra. 1151) 
 
 
 172. hemantarātriḥ 
 
 
 antarmanyuvibhinnadīrgharasitaprodbhūtakaṇṭhavyathair 
 ākruṣṭās taṭinīṣu kokamithunair yāvan niśīthaṃ mithaḥ | 
 śītojjāgarajambukaughamukharagrāmopakaṇṭhasthalāḥ  
 kṛcchreṇoparamanti pānthagṛhiṇīcintāyatā rātrayaḥ  ||1331|| 
 
 
 abhinandasya | 
 
 
 viśrāmaṃ bhaja tālavṛnta sumanovaikakṣaka kṣamyatāṃ 
 śrīkhaṇḍadrava vandito’si sumanohārāḥ punar darśanam | 
 dīpe saṃprati karmasākṣiṇi parīrambhāya vāmabhruvām 
 eko’pi prabhavanti haimananiśāyāmā niśāyāminaḥ  ||1332|| 
 
 
 śubhāṅkasya | 
 
 
 prodyatprauḍhapriyaṅgudyutibhṛtividalatkundamādyaddvirephe 
 kāle prāleyavātapracalavikasitoddāmamandāradāmni | 
 yeṣāṃ no kaṇṭhalagnā kṣaṇam api tuhinakṣodadakṣā mṛgākṣī 
 teṣām āyāmiyāmā yamasadanasamā yāminī yāti yūnām  ||1333|| 
 
 
 kasyacit | (Sv 1843, śā.pa. 3924) 
 
 
 vilāsināṃ bhāgyavijṛmbhitena 
 yasmin dvayaṃ sādhu kṛtaṃ vidhātrā | 
 yadaṅganānāṃ vipulastanoṣmā 
 vyadhāyi dīrghāś ca kṛtā rajanyaḥ  ||1334|| 
 
 
 puruṣottamadevasya | 
 
 
 himadhavalakāntikeśī mandadyutitārakā bṛhattimirā | 
 dviguṇībhūtā rajanī vṛddheva śanaiḥ śanair yāti  ||1335|| 
 
 
 kasyacit | (Sv 1832, śā.pa. 3919, sū.mu. 63.6) 
 
 
 176. hemantahālikaḥ  
 
 
 laghuni tṛṇakuṭīre kṣetrakoṇe yavānāṃ 
 navakalamapalālasrastare sopadhāne | 
 pariharati suṣuptaṃ hālikadvandvam ārāt 
 stanakalaśamahoṣmābaddharekhas tuṣāraḥ  ||1336|| 
 
 
 bhavabhūteḥ (da.rū. 4.22, Sv 1840, su.ra. 299, śā.pa. 3922, sū.mu.
                            63.15) 
 
 
 idānīm arghanti prathamakalamacchedamuditā 
 navīnāndhasthālīparimalamuco hālikagṛhāḥ | 
 udañcaddorlīlāraṇitavalayābhir yuvatibhir 
 gṛhītaprotkṣiptabhramitamasṛṇodgīrṇamusalāḥ  ||1337|| 
 
 
 yogeśvarasya | (su.ra. 314) 
 
 
 bhadraṃ te sadṛśaṃ yadadhvagaśataiḥ kīrtistavodgīyate 
 sthāne rūpam anuttamaṃ sukṛtinā dānena karṇo jitaḥ | 
 ity ālokya ciraṃ dṛśā kṛpaṇayā dūrāgatena stutaḥ 
 pānthenaikapalālamuṣṭirucinā garvāyate hālikaḥ  ||1338|| 
 
 
 tasyaiva (sa.ka.ā. 3.8, su.ra. 305, śā.pa. 581, sū.mu. 96.2) 
 
 
 āhūto hālikenāśrutam iva vacanaṃ tasya kṛtvā kṣaṇaikaṃ  
 tiṣṭhāsustabdharomā katham api viṭapaṃ niḥsamīraṃ vihāya | 
 dorbhyām āvṛtya vakṣaḥsthalam alasagatir dīnapādapracāraḥ  
 śītkārotkampabhinnasphuṭadadharapuṭaḥ pāmaraḥ kṣetram eti  ||1339|| 
 
 
 kasyacit | 
 
 
 kṣetropāntapalāyamānaśaśakadvandvaṃ nirīkṣyāparān 
 āhūyātirasena karṣakajanān ārabdhakolāhalāḥ | 
 hastāvāpitadātrarajjulaguḍair vṛddhair avṛddhaiḥ saha 
 tyaktvā śālicikartiṣām ita ito dhāvanty amī pāmarāḥ  ||1340|| 
 
 
 kasyacit | (su.ra. 300) 
 
 
 174. hemantapathikaḥ | 
 
 
 mātar dharmapare dayāṃ kuru mayi śrānte ca vaideśike 
 dvārālindakakoṇakeṣu nibhṛtaṃ sthitvā kṣipāmi kṣapām | 
 ity evaṃ gṛhiṇīpracaṇḍavadanāvākyena nirbhartsito 
 hastanyastapalālamuṣṭivibhavaḥ pānthaḥ śanair gacchati  ||1341|| 
 
 
 śatānandasya | (Sv 2416, śā.pa. 580, sū.mu. 96.3, su.ra. 1316) 
 
 
 svairaṃ saṃcarati pradoṣamaruti tv aṅgattuṣāre jarat 
 tantucchedaviśīrṇasandhiśakalavyākṛṣṭakanthāñcalaḥ | 
 śītārtaḥ karuṇārdrahālikavinirdiṣṭe kṣipāmi kṣapām  
 ity uccārya palālakūṭakuhare śrāntaḥ prasuptodhvagaḥ  ||1342|| 
 
 
 kasyacit | 
 
 
 rundhānaḥ karṇasandhī śiśirabharabhayāt pāṇiyugmena gāḍhaṃ 
 bāḍhaṃ vinyasya bāhudvayam urasi raṇaddantapaṅktiḥ samantāt | 
 aṣṭīvadbhyāṃ vicumbannipatitacibukaṃ pṛṣṭhamātraṃ himartau 
 śete saṃchādya sadyas truṭitacirajaratkanthayā pāntharaṅkaḥ  ||1343|| 
 
 
 suvratadattasya | 
 
 
 puṇyānau pūrṇavāñchaḥ prathamam agaṇitaploṣadoṣaḥ pradoṣe 
 pānthas taptvā prasuptaḥ pratatatanutṛṇe dhāmani grāmadevyāḥ | 
 utkampī karpaṭārghe jarati padahaticchidrite cchinnanidro 
 vāte vāti prakamaṃ himakaṇini kaṇan koṇataḥ koṇam eti  ||1344|| 
 
 
 bāṇasya | (Sv 1857, śā.pa. 3946, sū.mu. 64.12, su.ra. 1305) 
 
 
 saṃviṣṭo grāmadevyās tṛṇaghaṭitakuṭīkuḍyakoṇaikadeśe 
 śīte saṃvāti vāyau himakaṇini kaṇahantapaṅktidvayāgraḥ | 
 pānthaḥ kanthāṃ niśīthe parikalitajarattantusantānagurvīṃ 
 grīvāpādāgrajānudvayaghaṭanaraṭatkarpaṭāṃ prāvṛṇoti  ||1345|| 
 
 
 tasyaiva | (śā.pa. 3947, sū.mu. 64.13) 
 
 
 175. śiśiraḥ 
 
 
 dhanyānāṃ varapūritamukhaśyāmāṅganāliṅgana 
 prāptānekasukhapramodavapuṣāṃ ramyas tuṣārodgamaḥ | 
 asmākaṃ tu vidīrṇakhaṇḍitapaṭapracchāditodghāṭita 
 kroḍasvīkṛtajānuvepathumatāṃ cetaḥ paraṃ sīdati  ||1346|| 
 
 
 kasyacit | (su.ra. 312) 
 
 
 virahivanitāvaktraupamyaṃ bibharti niśāpatir 
 galitavibhavasyājhevādya dyutir masṛṇā raveḥ | 
 abhinavavadhūroṣasvāduḥ karīṣatanūnapād 
 asaralajanāśelṣakrūras tuṣārasamīraṇaḥ  ||1347|| 
 
 
 bhāsasya | (su.ra. 317, abhinandasya) 
 
 
 ete vāmavilocanākucasakhaiḥ soḍhavyaśītārtayaḥ 
 prāptāḥ paścimasaindhavasya marutaḥ premacchido vāsarāḥ | 
 yatrāpāsya purāṇapaṅkajamayaṃ devaḥ saśṛṅgārabhūr 
 ādatte navakundakuḍmalaśikhānirmāṇam anyad dhanuḥ  ||1348|| 
 
 
 prabhākarasya  
 
 
 kampante kapayo bhṛśaṃ jaḍakṛśaṃ gojāvikaṃ glāyati 
 śvā cullīkuharodaraṃ kṣaṇam api kṣipto’pi naivojjhati | 
 śītārtivyasanāturaḥ punar ayaṃ dīno janaḥ kūrvavat 
 svāny aṅgāni śarīra eva hi nije nihnotum ākāṅkṣati  ||1349|| 
 
 
 śatānandasya | (sa.ka.ā. 3.10, su.ra. 313 lakṣmīdharasya, sū.mu.
                            63.17) 
 
 
 pākakṣāmatilāḥ samutsukayituṃ śaktāḥ kapotān bhuvaḥ 
 śyāmatvaṃ phalapīḍyamānakusumān āpadyate sarṣapān | 
 vāyur vyastaśaṇas tuṣārakaṇavān abhyeti kampapradaḥ 
 pānthaiḥ śuṣkavivādabaddhakalahaiḥ puṇyāgnir āsevyate  ||1350|| 
 
 
 yogeśvarasya | (su.ra. 315) 
 
 
 176. śiśiragrāmaḥ 
 
 
 ābhoginaḥ kim api samprati vāsarānte 
 sampannaśāliphalapallavitopaśalyāḥ | 
 grāmās tuṣārabharabandhuragomayāgni 
 dhūmāvalīvalayamekhalino haranti  ||1351|| 
 
 
 abhinandasya | (su.ra. 303) 
 
 
 udvegaṃ janayanti saṃcitavṛṣavyāptājiropāntakāḥ 
 prātaḥ śīrṇakuṭīrapuñjitalatāśimbītuṣārāvilāḥ | 
 grāmā gomayadhūmasaṃtatiparikliṣṭāruṇaśmaśrubhir  
 vṛddhaiḥ kuḍyanivātalīnanibhṛtair abhyarthyamānātapāḥ  ||1352|| 
 
 
 yogeśvarasya | 
 
 
 śālicchedasamṛddhahālikagṛhāḥ saṃsṛṣṭa=nīlotpala 
 snigdhaśyāmayavaprarohaniviḍavyādīrghasīmodarāḥ | 
 modante parivṛttadhenvanaḍuhacchāyāḥ palālair navaiḥ  
 saṃsaktadhvanadikṣuyantramukharā grāmā guḍāmodinaḥ  ||1353|| 
 
 
 kasyacit | 
 
 
 jātokṣotsukagṛṣṭibhīṣitaśiśutrāsārtanārīgaṇāḥ 
 khinnāstīrṇanavīnaśālisurabhisphītopaliptājirāḥ | 
 nedīyaḥ khalamṛdyamānamṛditastūpīkṛtavrīhayaḥ 
 pānthaprārthyapalālagopanaparāḥ prāyo’dya pallīgṛhāḥ  ||1354|| 
 
 
 viriñceḥ | 
 
 
 sīmāntās tuhināgame halahatavyāsarpitśasyāṭavīn 
 aṣṭaprāvaraṇā yavāṅkuracayaṃ romāñcavad bibhrati | 
 grāmāḥ śālipalālapiṅgalakhalaprāntajvalatpāvaka 
 prodyan māṃsaladhūmakambalam alaṃ śītālavo bhejire  ||1355|| 
 
 
 piyākasya | 
 177. śiśiraśasyāni 
 
 
 māṣīṇaṃ muṣitaṃ yaveṣu yavasaśyāmacchaviḥ śīryate 
 grāmāntāś ca madhūkadhūsarabhuvaḥ smeraṃ yavānīvanam | 
 puṣpāḍhyāḥ śatapuṣpikāḥ phalabhṛtaḥ siddhyanti siddhārthakāḥ 
 snigdhāḥ vāstukavāstavaḥ stavakitastambā ca kustumbarī  ||1356|| 
 
 
 śubhāṅkasya | (su.ra. 321, śubhāṅgasya) 
 
 
 siddhārthāḥ phalasūcibandhagurubhir lolanty amī pallavair 
 ucchindanty adha eva bandhuratayā kolīphalāny arbhakāḥ | 
 pākapraślathapatrakoṣadalanavyaktāṅkuragranthayo 
 niṣṭhīvanty api hastayantrakalitāḥ puṇḍrekṣayaṣṭyo rasam  ||1357|| 
 
 
 vācaspateḥ (su.ra. 316) 
 
 
 īṣallomaśabhāvabhāñji kapiśaśyāmānubandhacchavī 
 liptatvañci cakorakīraharitonmeṣīṇi māṣīlatāḥ | 
 etās tarkaya bālavānaravadhūhastāṅgulīlabdhima 
 spardhāvanti phalāni bibhrati parīṇāmābhirāmaśriyaḥ  ||1358|| 
 
 
 vasukalpadattasya 
 
 
 siddhārthayaṣṭiṣu yathodayahīyamāna 
 santānabaddhaphalasūcitaparamparāsu | 
 vicchidyamānakusumāsu janikrameṇa 
 pākakramaḥ kapiśimānam upādadhāti  ||1359|| 
 
 
 lakṣmīdharasya | (su.ra. 1184, kasyacit) 
 
 
 yavānīvallībhiḥ kapiśaharitābhir diśi diśi 
 śrayante sīmānaḥ kim api kamanīyatvam adhunā | 
 prathante plakṣāṇām api ca kuṭilāḥ kānanabhuvāṃ 
 vilīnāśābandhāḥ śukaśiśukatuṇḍacchavimuṣaḥ  ||1360|| 
 
 
 bhūṣaṇasya | 
 178. śiśirasukham 
 
 
 dvāraṃ gṛhasya pihitaṃ śayanasya pārśve 
 vahnir jvalaty upari tūlapaṭo garīyān | 
 aṅke’nukūlam anurāgavaśāt kalatram  
 itthaṃ karoti kim asau svapatas tuṣāraḥ  ||1361|| 
 
 
 bāṇasya | (Sv 1853, śā.pa. 3940) 
 
 
 uṣmāyamāṇastanamaṇḍalībhir  
 vārāṅganābhiḥ sphuṭavibhramābhiḥ | 
 āliṅgitā rātriṣu śaiśirīṣu 
 te śerate yaiḥ praṇato śaśāṅkaḥ  ||1362|| 
 
 
 kasyacit | 
 
 
 masṛṇaghusṛṇālepas talpaṃ marālatanūruhaiḥ 
 kuvalayadṛśāṃ gāḍhāśleṣo vidhūm ahutāśanaḥ | 
 śiśirasamaye yady etāni prayānti sahāyatāṃ 
 surapatipadārohe vāñchā manas tava lāñchanam  ||1363|| 
 
 
 śaṅkarasya | 
 
 
 sadyo dhūpitam utpradīpam abhitaḥ saṃruddhavātāyanaṃ 
 śubhraṃ veśma marālapakṣmamṛdulā śayyā sacandrātapā | 
 aṅke kuṅkumapiñjarā ca ramaṇī pūgaṃ mukhe nūtanaṃ 
 syāc cetad vidhivañcitaḥ spṛhayati prāvārabhārāya kaḥ  ||1364|| 
 
 
 viriñceḥ | 
 
 
 cūḍāgarbhaniveśidāmavikalaṃ muktāphalair bhūṣaṇaiḥ 
 strīṇāṃ kuṅkumapicchilāḥ stanabhuvo gūḍhodaraṃ mandiram | 
 dvitrās tūlapaṭāḥ prasarpadagurugrāmāś ca dhūmodgamāḥ 
 saṃbhogāya bhavanti cātra kṛtināṃ dīptā viśālāgnayaḥ  ||1365|| 
 
 
 rājaśekharasya | (bā.rā. 5.36) 
 
 
 179. uccāvacaṃ 
 
 
 paśyāmo mayi kiṃ prapadyata iti sthairyaṃ mayālambitaṃ 
 kiṃ mām ālapatīty ayaṃ khala śaṭhaḥ kopas tayāpy āśritaḥ | 
 ity anyonyavilakṣadṛṣṭicature tasminn avasthāntare 
 savyājaṃ hasitaṃ mayā dhṛtiharo bāṣpas tu muktas tayā  ||1366|| 
 
 
 amaroḥ (amaru 20, Kuval., 185) 
 
 
 parimlāne māne mukhaśaśini tasyāḥ karadhṛte 
 mayi kṣīṇopāye praṇipatanamātraikaśaraṇe | 
 tayā pakṣmaprāntavrajapuṭaniruddhena sahasā 
 prasādo bāṣpena stanataṭaviśīrṇena kathitaḥ  ||1367|| 
 
 
 tasyaiva (amaru 21, Sbh 1608, sū.mu. 58.1) 
 
 
 gate premābandhe praṇayabahumāne vigalite 
 nivṛtte sadbhāve jana iva jane gacchati puraḥ | 
 tad utprekṣyotprekṣya priyasakhi gatāṃs tāṃś ca divasān 
 na jāne ko hetur dalati śatadhā yan na hṛdayam  ||1368|| 
 
 
 tasyaiva | (amaru 38, su.ra. 697, Sbh 1141, śā.pa. 3545, sū.mu. 84.1,
                            Rask 2.263c) 
 
 
 śliṣṭaḥ kaṇṭhe kim iti na mayā mūḍhayā prāṇanāthaś 
 cumbaty asmin vadanavidhutiḥ kiṃ kṛtā kiṃ na dṛṣṭaḥ | 
 noktaḥ kasmād iti navavadhūceṣṭitaṃ cintayantī 
 paścāt tāpaṃ vahati taruṇī premṇi jāte rasajñā  ||1369|| 
 
 
 tasyaiva | (amaru 56, Sv 2143) 
 
 
 yāvat tvaccaritaṃ prasaṅgata iva prastaumi tāvat tvayā 
 vande tān aham ity udīrya śirasā nyastaḥ praṇāmāñjaliḥ | 
 tad yāvac ca ruṣeva doṣam api te pṛcchāmi nābhāṣya māṃ 
 niḥśvāsaiḥ kiyad aṃśubhiś ca kiyad ākhyātaṃ tavāgastayā  ||1370|| 
 
 
 gotithīyadivākarasya | 
 
 
 iti śrīdharadāsakṛte saduktikarṇāmṛte dviītye’smin  
 madayatu suhṛdaya hāsaṃ śṛṅgārākhyaḥ pravāho’yam | 
 
 iti śrīmahāmāṇḍalikaśrīdharadāsakṛte saduktikarṇāmṛte  
 śṛṅgārapravāho nāma dvitīyaḥ |  
 vīcayaḥ 179 | ślokāḥ 895 | 
 
  o)0(o 
  saduktikarṇāmṛtam 
 
 
 
 
 (3) 
 cāṭupravāhavīcayaḥ 
 
 
 cāṭuḥ saṃmukhacāṭur vidyāguṇadharmarūpam atha dṛṣṭiḥ | 
 bhujakaracaraṇaṃ preyo’bhidhānam atyukticitroktī  ||1|| 
 api kāryagatī deśāśrayau ca dānaṃ daridrabharaṇaṃ ca | 
 atidānam api ca vikramapauruṣaśauryapratāpatejāṃsi  ||2|| 
 gajavājināvanīkaṃ khaḍgodbhutakhaḍgakupitakṛpāṇau | 
 cāpaṃ prayāṇabhogāvalitūryasvānasainikarajāṃsi  ||3|| 
 aśvarajoraṇadhūlir yuddhaṃ yuddhasthalī ca digvijayaḥ | 
 ripuripunagarīsambhramavairivadhūvairiyoṣidaśrūṇi  ||4|| 
 arinagaravairibhavane yaśasā vīryaṃ yaśaḥ praśastayaśaḥ | 
 kīrtiḥ savīryakīrtiḥ praśastakīrtiś ca kīrtigītiś ca  ||5|| 
 uccāvacaṃ caturbhir yutayā pañcāśatātha vīcīnām | 
 śrīdharadāsena kṛtaḥ kṛtinā cāṭupravāho’yam  ||6|| 
 
 
 o)0(o 
 
 
 1. sāmānyacāṭuḥ 
 
 
 svāminn ambujanātha dhūrjaṭiśiraścūḍāmaṇe candramaḥ  
 pādau vāṃ praṇato’smi sādhu vadataṃ kṣatraprasūtī yuvām | 
 rājā yady upasevitāṅghrir akhilakṣmāpālacūḍāśatair 
 āsīd asti bhaviṣyati kṣititale śrībhojadevopamaḥ  ||1371|| 
 
 
 chittipasya |  
 
 
 kālindi brūhi kubhodbhavajaladhir ahaṃ nāma gṛhṇāsi kasmāc 
 chatror me narmadāhaṃ tvam api vadasi me nāma kasmāt sapatnyāḥ | 
 mālinyaṃ tarhi kasmād anuharasi milatkajjalair mālavīnāṃ 
 bāṣpāmbhobhiḥ kim āsāṃ samajani kupitaḥ kuntalakṣoṇipālaḥ  ||1372|| 
 
 
 tasyaiva | 
 
 
 dṛptoddāmakarīndravṛndaśitimacchāyeṣu nārārthiṣu 
 pāthodeṣu taṭābhidhātadiksādārabhya nas tāmyati | 
 nūnaṃ mālavarājadigjayavidhau taiḥ pītam ambhonidher 
 mādyadgandhagajasravanmadanadīgandhānubiddhaṃ payaḥ  ||1373|| 
 
 
 tasyaiva | 
 
 
 āvācāṃ vyaktatāyāḥ kavipadaviṣayeṣv ācacaṣṭe samanyo 
 muktāsmābhir na ko’pi smarapadam avanau saṃstutaḥ satyam etat | 
 mithayitad bhoḥ kathaṃ re nanu śatam akṛthāḥ kuntalendrasya tat tat 
 kāvyastotrāṇi dhik tvāṃ jaḍamaya na manor eva mūrtiprabhedaḥ  ||1374|| 
 
 
 umāpatidharasya | 
 
 
 krūre kadru kim āttha dāsi vinate muktāsmi dattvāmṛtaṃ 
 tenānāyi sudhā mudhā tṛṇaliho nāgās tvayā vañcitāḥ | 
 tvatpāpair musitāḥ sutāḥ śṛṇu tṛṇaṃ dattvādya yāvan mukhe 
 baṅgakṣmāpatisaṅgare’pi yad amī jīvanti bhūmībhujaḥ  ||1375|| 
 
 
 ācāryagopīkasya | 
 
 
 2. saṃmukhacāṭuḥ 
 
 
 pūrvaḥ kṛtātmanām asi bhagnānāṃ samiti paścimo dviṣatām | 
 tvaṃ dakṣiṇaḥ praṇamatāṃ tathāpi sarvottaras tvam asi  ||1376|| 
 
 
 yogeśvarasya | 
 
 
 yasya dvīpaṃ dharitrī sa ca jaladhir abhūd yasya gaṇḍūṣatoyaṃ 
 tasyāścaryaikamūrter api nabhasi vapur yatra durlakṣyam āsīt | 
 tatpītaṃ tvadyaśobhis tribhuvanam abhajaṃs tāni viśrāmahetos 
 tac cāntaḥ kaiṭabhāreḥ sa ca tava hṛdaye vandanīyas tvam eva  ||1377|| 
 
 
 tathāgatadāsasya | (su.ra. 1389) 
 
 
 na lopo varṇānāṃ na khalu parataḥ pratyayavidhir 
 vikāro nāsty eva kvacid api na bhagnāḥ prakṛtayaḥ | 
 guṇo vā vṛddhir vā satatam upakārāya jagatāṃ 
 muner dākṣīputrād api tava samarthaḥ padavidhiḥ  ||1378|| 
 
 
 śabdārṇavasya | (su.ra. 1387) 
 
 
 tvaṃ ṣāḍguṇyajuṣāṃ śiromaṇir asi traiguṇyamūrter asāv 
 indus tatra ca ṣoḍaśa tvayi catuḥṣaṣṭhir valante kalāḥ | 
 tasyaikaṃ nanu maṇḍalaṃ tava nava kṣmāmaṇḍalīsiddhayas 
 tejaś candramaso nṛcandra bhavataś caivaṃ davīyo’ntaram  ||1379|| 
 
 
 laṅgadattasya | 
 
 
 pīyūṣaṃ viṣam apy asūta jaladhiḥ kānteḥ kalaṅkasya ca 
 sthānaṃ śītaruciḥ svabhāvakaṭhino dātā ca kalpadrumaḥ | 
 akṣīṇapraṇayāmṛtasya kaluṣair apṛṣṭamūrter asaṃ 
 kṣiptatyāgarasodayasya bhavataḥ sāmyaṃ samabhyetu kaḥ  ||1380|| 
 
 
 śaraṇadevasya | 
 
 
 3. vidyā 
 
 
 vācaṃ niṣprathayanti meyam akhilaṃ puṣṇanti muṣṇanti ca 
 prajñālāñchanam advayaṃ prasuvate sārasvataḥ brāhmaṇaḥ | 
 saubhāgyaṃ duhate śriyaṃ vidadhati śvaḥ śreyase tanvate 
 bhindanti bhramamuktayas tava satām aṣṭau mahāsiddhayaḥ  ||1381|| 
 
 
 bhaṭṭavāmadevasya | 
 
 
 jātāḥ smaḥ prativeśinaḥ padavidāṃ jānanti naḥ śrotriyāḥ 
 ṣaṭkarmādhvani gacchatāṃ ca viduṣāṃ sārthe prapannā vayam | 
 dṛṣṭāḥ smaḥ kavividyayā mukulitair natratribhāgaiś ciraṃ 
 kiṃ vidmaḥ kiyad anyathāstu nikaṣagrāvā bhavādṛgjanaḥ  ||1382|| 
 
 
 vidyāpateḥ | 
 
 
 agrāhyaṃ śravaṇasya bhūṣaṇam alaṅkāro na bhāvocitaḥ 
 kaṇṭhasyāñjanam ujjvalaṃ nayanayoḥ sūkṣmatvam āvekṣitum | 
 vaktrasya kṣaṇiko’dhivāsanavidhiḥ kānte priye nābhava 
 saubhāgyapratikarmanirmitamahāvidyaiva yenātmanaḥ  ||1383|| 
 
 
 śukṣokasya | 
 
 
 kaścid vāco racayitum alaṃ voḍhum evāparas tāḥ 
 sā kalyāṇī matir ubhayathā vismaye nas tanoti | 
 nanv ekasminn atiśayavatāṃ sanniveśo guṇānām 
 ekaḥ sūte kanakam analas tatparīkṣākṣamo’nyaḥ  ||1384|| 
 
 
 kālidāsasya | (su.ra. 1723) 
 
 
 devaḥ sarvavivecanaikanipuṇo devaḥ kavitve gurur 
 devas tarkaniśātanirmalamatiḥ śrīrājacūḍāmaṇiḥ | 
 ity ākarṇya vijṛmbhamāṇapulakasphītā viriśer mukhāḥ 
 saṅgeṣv adya sarasvatī … kṛcchreṇa saṃmāsyati  ||1385|| 
 
 
 vasukalpasya | 
 4. guṇaḥ 
 
 
 ābālyādhigamān mayaiva gamitaḥ koṭiṃ parām unnater 
 asmatsaṅkathanena pārthivasutaḥ sampraty asau lajjate | 
 itthaṃ khinna ivātyayena yaśasā datto’valambo’mbudher 
 yātas tīratapovanāni bhavato vṛddho guṇānāṃ gaṇaḥ  ||1386|| 
 
 
 śrīhanūmataḥ | (su.ra. 1433, sū.mu. 97.14) 
 
 
 sūryo dhāmavatāṃ na kiṃ na kim ayaṃ prahlādakaś candramā 
 gambhīro na kim ambudhiḥ kṣitibhṛtāṃ rāmaḥ sa jetā na kim | 
 kiṃ tv ekaikaguṇastutau na hi vayaṃ śaktās tad etadgaṇa 
 śrotṬṇāṃ sumahotsavāya nṛpate tvām ekam eva stumaḥ  ||1387|| 
 
 
 cchittipasya | 
 
 
 ete śāradakaumudīkulabhuvaḥ kṣīrodadheḥ sodarāḥ 
 śeṣāheḥ suhṛdo vinidrakumudaśreṇīmahaḥsrāviṇaḥ | 
 śītāṃśoḥ sahapāṃśukhelanasakhāḥ svaḥsindhusaṃbandhinaḥ 
 prāleyācalabandhavas tava guṇāḥ kair neha karṇārpitāḥ  ||1388|| 
 
 
 hareḥ | 
 
 
 devasya tripurārihāsamahasi prastūyamāne guṇe 
 prītyā ca śrutikautukena ca balād ākṛṣyamāṇaḥ svayam | 
 ekaṃ saṃnatapakṣma pannagapatir dhatte sahasraṃ dṛśām 
 anyanmantharatārakāviluṭhanād atyantavisphāritam ||1389|| 
 
 
 kasyāpi | 
 
 
 merur daṇḍo yadi ca paṭalaṃ medinīmaṇḍalaṃ syāc 
 cheṣaḥ sūtraṃ samadharaṇam apy eṣa vindhyo mahīdhraḥ | 
 tan mātā ca tripuravijayī keśavo vā yadā syād 
 unmīyeta kṣitipatanaya tvadguṇānāṃ samūhaḥ  ||1390|| 
 
 
 pravarasenasya | 
 
 
 5. dharmaḥ 
 
 
 bhrāntaṃ yena caturbhir eva caraṇaiḥ satyābhidhāne yuge 
 tretāyāṃ tribhir aṅghribhiḥ katham api dvābhyāṃ tato dvāpare | 
 na syās tvaṃ yadi deva paṅgulaguṅdaḥ kāle kalāv utkale 
 so’yaṃ paṅgur avasthitaikacaraṇo dharmaḥ kathaṃ bhrāmyati  ||1391|| 
 
 
 kasyacit | (su.ra. 1455, cittūkasya) 
 
 
 ucchann eva kalau vṛṣasya caraṇaśreṇī navīnāṃ punas  
 tāṃ nirmāya kṛtas tvayā punar api nyastaḥ padasyandanaḥ | 
 bhindānais taraṇiṃ tvadastraniyatair etat kilodīritaṃ 
 śrutvānūrurasau vihāya mihiraṃ tvāṃ deva seviṣyate  ||1392|| 
 
 
 ācāryagopīkasya | 
 
 
 padaiś caturbhiḥ sukṛte sthirīkṛte 
 kṛte’munā kena tapaḥ prapedire | 
 bhuvaṃ yad ekāṅghrikaniṣṭhayā spṛśan 
 dadhāvadharmo’pi kṛśas tapasvitām  ||1393|| 
 
 
 śrīharṣasya | (Nc 1.7) 
 
 
 yūpair utkaṭakaṇṭakair iva makhaprodbhūtadhūmodgamair 
 apy andhaṃkaraṇauṣadhair iva pade netre ca jātavyathaiḥ | 
 yasmin dharmapare praśāsati tapaḥsaṃbhedinīṃ medinīm 
 āstām ākramituṃ vilokitum api vyaktaṃ na śaktaḥ kaliḥ  ||1394|| 
 
 
 jayadevasya | 
 
 
 aśrāntaviśrāṇitayajñayūpa 
 stambhāvalīr drāgavalambamānaḥ | 
 yasya svabhāvād bhuvi saṃcacāra  
 kālakramād ekapado’pi dharmaḥ  ||1395|| 
 
 
 umāpatidharasya | 
 
 
 6. rūpam  
 
 
 śrīmadrūpaviṭaṅkadeva sakalakṣmāpālacuḍāmaṇe 
 yuktaṃ saṃcaraṇaṃ yad atra bhavataś candreṇa rātrāv api | 
 mā bhūt tvadvadanāvalokanavaśād vrīḍāvilakṣaḥ śaśī 
 mā bhūc ceyam arundhatī bhagavatī duḥśīlatābhājanam  ||1396|| 
 
 
 tribhuvanasarasvatyāḥ | 
 
 
 āvaktrendu tadaṅgam eva sṛjataḥ sraṣṭuḥ samagras tviṣāṃ 
 koṣaḥ śoṣam agād agādhajagatīśilpe’pi nālpāyitaḥ | 
 niḥśeṣadyutimaṇḍalavyayavaśādīṣallabhais tat tanū 
 śeṣaḥ keśamayaḥ kim andhatamasastomair abhūn nirmitaḥ  ||1397|| 
 
 
 śrīharṣasya | 
 
 
 etat te mukham akṣatendulaḍahacchāyaṃ bhavallocanaṃ 
 nīlendīvaranirviśeṣam adharas te bandhujīvāruṇaḥ | 
 bhrūvallis tava kāmakārmukalatā līlāsahādhyāyinī 
 na dhyāyantu kathaṃ nu deva kathaya tvām ekam eṇīdṛśaḥ  ||1398|| 
 
 
 hareḥ | 
 
 
 kiṃ vātena vilaṅghitā na na mahābhūtārditā kiṃ na na 
 śrāntā kiṃ na na saṃnnipātalaharīpraccharditā kiṃ na na | 
 tat kiṃ muhyati roditi śvasiti ca smeraṃ ca dhatte mukhaṃ 
 dṛṣṭaḥ kiṃ katham apy akāraṇaripuḥ śrībhojadevo’nayā  ||1399|| 
 
 
 chittapasya | (su.ra. 749) 
 
 
 rūpāsavaṃ tava nṛpendra yad eṇanetrā 
 mātrāṃ vyatītya nayanāñjalibhiḥ pibanti | 
 svedacchalād atha vamanti kadambakalpaiḥ 
 raṅgair anaṅgaśarajarjaritair bhramanti  ||1400|| 
 
 
 śaṅkaradevasya | 
 
 
 7. dṛṣṭiḥ 
 
 
 janayati jananātha dṛṣṭir eṣā 
 tava navanīlasaroruhābhirāmā | 
 praṇayiṣu susamāśriteṣu lakṣmīm 
 ariṣu hi bhaṅgam anaṅgam aṅganāsu  ||1401|| 
 
 
 vidyāyāḥ | 
 
 
 pratyañcatkhalarohaṇādriṣu haṭhād āmūlam unmūlayan 
 ####### kalpaśākhiṣu sudhāsāndrāḥ suhṛnmaṇḍale | 
 prauḍhārāticamūvaneṣu dahanajvālāvalībhāsvarāḥ 
 śṛṅgāraikarasāyanāni subhaga tvaddṛṣṭipātāḥ punaḥ  ||1402|| 
 
 
 mādhavasya | 
 
 
 yato yato nṛpavara padmapāṭalaṃ 
 vilocanaṃ calati tava prasīdataḥ | 
 tatas tato nalinavanādhivāsinī 
 tadīpsayā kila kamalānudhāvati  ||1403|| 
 
 
 kasyacit | (su.ra. 1450) 
 
 
 te kaupīnadhanās ta eva hi paraṃ dhātrīphalaṃ bhuñjate 
 teṣāṃ dvāri nadanti vājinivahās tair eva labdhā kṣitiḥ | 
 tair etat samalaṅkṛtaṃ nijakulaṃ kiṃ vā bahu brūmahe  
 ye dṛṣṭāḥ parameśvareṇa bhavatā tuṣṭena ruṣṭena vā  ||1404|| 
 
 
 jayādityasya | (su.ra. 1410, śā.pa. 1224) 
 
 
 teṣāṃ dvāri dviradapatayas tadvaśā viśvadhātrī 
 tadgehinyas taralitatulākoṭisaudhā naṭanti | 
 hemacchatracchuritaharito bhūtayas tān bhajante 
 yeṣu prītyā bhavati bhavato dṛṣṭipātaprasādaḥ  ||1405|| 
 
 
 kasyacit | 
 
 
 8. bhujaḥ 
 
 
 vālmīkeḥ katamo’si kas tvam athavā vyāsasya yenaiṣa bhoḥ 
 ślāghyaḥ syāt tava bhojabhūpatibhujastambhastutāv udyamaḥ | 
 paṅguḥ parvatam ārurukṣasi vidhusparśaṃ kareṇehase 
 dorbhyāṃ sāgaram uttitīrṣasi yadi brūmaḥ kim atrottaram  ||1406|| 
 
 
 chittapasya | 
 
 
 atyuccāḥ paritaḥ sphuranti girayaḥ sphārās tathāmbhodhayas 
 tān etān api bibhratī kim api na klāntāsi tubhyaṃ namaḥ | 
 āścaryeṇa punaḥ punaḥ stutim imāṃ prastaumi yāvad bhuvas 
 tāvad vibhrad imāṃ smṛtas tava bhujo vācas tato mudritāḥ  ||1407|| 
 
 
 tasyaiva | (Kp 118, Kuval, 183, sū.mu. 97.10) 
 
 
 mithyā deva bhujena te’lpavibhavaḥ kalpadrumaḥ spardhate 
 nahy enaṃ bhuvanatrayābhayamahāsatrī kṛpāṇo’rcati | 
 cintyas tatra bhavān sakalpaviṭapī yasyaitad ekārṇave 
 kalpānte viniveśya viśvam akhilaṃ chāyāsu śete hariḥ  ||1408|| 
 
 
 tasyaiva | (sa.ka.ā. 3.101) 
 
 
 śailendro daśakandhareṇa tulitas taṃ cārjuno hehayaḥ  
 kārādhāmni babandha tasya ca bhujāraṇyaṃ muniś chinnavān | 
 itthaṃ granthinibaddhavikramakathāsandehaśalyākula 
 trailokyapratipatticumbakaśilāstambhas tadīyo bhujaḥ  ||1409|| 
 
 
 bhikṣoḥ | 
 
 
 pretāntroṣṇīṣavadhbhir vikaṭakariśiraḥkarparākrāntahastaiḥ 
 pārśvasthābhiḥ priyābhir madavikalapadaṃ yat tad apy ucyamānaiḥ | 
 helānirvāritāre yamamusalapṛthuḥ ślāghyate dakṣiṇas te 
 vetālaiḥ prastutāsu pratisamaram asṛkpānagoṣṭhīṣu bāhuḥ  ||1410|| 
 
 
 9. karaḥ 
 
 
 uddaṇḍakokanadakomalakośakāntiḥ 
 kāntākacagrahaṇakaṇṭakitaprakoṣṭhaḥ | 
 mitradvijātiripuvargavilāsinīnāṃ 
 saṃmānadānabhayabhogakaraḥ karas te  ||1411|| 
 
 
 vidyāyāḥ | (sū.mu. 97.50) 
 
 
 nistriṃśatruṭitārivāraṇaghaṭākumbhāsthikūṭāvaṭa 
 sthānasthāyukamauktikotkarakiraḥ kair asya nāyaṃ karaḥ | 
 unnītaś caturaṅgasainyasamaratvaṅgatturaṅgakṣura 
 kṣuṇṇāsu kṣitiṣu kṣipann iva yaśaḥ kṣauṇījabījavrajam  ||1412|| 
 
 
 śrīharṣasya | (Nc 12.66) 
 
 
 asmābhiḥ smayalolamauliphalakair muktāvisārādhipaṃ  
 vedoddhāraparaḥ karas tava paraṃ dānāmbupūtaḥ stutaḥ | 
 kintu kṣmātilaka kṣamasva kavibhiḥ kiṃ nāma nālokyate  
 dṛṣṭaḥ spaṣṭataraṃ tavāpi nibhṛtaḥ pāṇau sa vaisāriṇaḥ  ||1413|| 
 
 
 ācāryagopīkasya | 
 
 
 teṣām alpataraḥ sa kalpaviṭapī teṣāṃ na cintāmaṇiś 
 cintām apy upayāti kāmasurabhis teṣāṃ na kāmāspadam | 
 dīnoddhāradhurīṇapuṇyacarito yeṣāṃ prasanno manāk 
 pāṇis te dharaṇīndra sundarayaśaḥsaṃrakṣiṇo dakṣiṇaḥ  ||1414|| 
 
 
 jayadevasya | 
 
 
 deva tvatkarapallavo vijayatām aśrāntaviśrāṇana 
 krīḍāskanditakalpavṛkṣavibhavaḥ kīrtiprasūnojjvalaḥ | 
 yasyotsargajalacchalena galitāḥ syandānadānodaka 
 srotobhir viduṣāṃ lalāṭalikhitā dainyākṣaraśreṇayaḥ  ||1415|| 
 
 
 tasyaiva | 
 
 
 10. caraṇam 
 
 
 lakṣmīvaśīkaraṇacūrṇasahodarāṇi 
 tvatpādapaṅkajarajāṃsi ciraṃ jayanti | 
 yāni praṇāmamilitāni nṛṇāṃ lalāṭe  
 lumpanti daivalikhitāni durakṣarāṇi  ||1416|| 
 
 
 abhinandasya | (sa.ka.ā. 5.467, su.ra. 1391) 
 
 
 lakṣmīsadmasarojareṇusuhṛdaḥ sevāvanamrībhavad 
 bhūmīpālakirīṭaratnakiraṇajyotsnānadībālukāḥ | 
 jīyāsuḥ kalikālakarṇanṛpate dāridryadārūdara 
 vyāghūrṇaddhūṇavṛndalaṅghanamuṣas tvatpādayoḥ pāṃśavaḥ  ||1417|| 
 
 
 vallaṇasya | (su.ra. 1416) 
 
 
 devasyāṅghrinakhaprabhāsu nijayā maulīndranīlatviṣā 
 nirmāya tridaśāpagāyamunayoḥ saṃbhedam atyadbhutam | 
 vandya tvatpadavandanāny aghamiladduṣkarmanirmajjana 
 prāyaścittam ivācaran narapatiḥ ko nāma no pupluve  ||1418|| 
 
 
 praśastasya | 
 
 
 lakṣmīvibhramasadmasubhagaṃ ke nāma nor bībhujo 
 deva tvaccaraṇaṃ vrajanti śaraṇe śrīrakṣaṇakāṅkṣiṇaḥ | 
 chāyāyām anugamya samyag abhayās tvadvīryasūryātapa 
 vyāptām apy avanīm aṭanti ripavas tyaktātapatrāḥ  ||1419|| 
 
 
 jayadevasya | 
 
 
 ā pūrvasmād viḍaujaḥkarivamathupayaḥsiktasānor girīndrād  
 ā ca pratyakpayodher varuṇavaravadhūnābhiniṣpītavāraḥ | 
 ā merorā ca setor avanitalamilanmaulivisraṃsamāna 
 sragdāmāno yad īyaṃ caraṇam aśaraṇāḥ paryupāsan narendrāḥ  ||1420|| 
 
 
 vasukalpasya | 
 
 
 11. priyākhyānam  
 
 
 saujanyāmbunidhe budhapriya guṇaprākāradharmadruma 
 prārohapratipannavatsala mahātyāgin vivekāśraya | 
 lakṣmyāvāsamanasvinī manasijavyāpāradīkṣāguro 
 svāmin muñja kim ity amuṃ janam upaspraṣṭum  ||1421|| 
 
 
 bhojadevasya | (sa.ka.ā. 1.86) 
 
 
 saujanyāṅkurakandasundarakathāsarvasva sīmantinī 
 cittākarṣaṇamantramanmathasuhṛtkallolavāgvallabha | 
 saubhāgyaikaniveśa peśalagirām ādhāra dhairyāmbudhe 
 dharmādridruma rājaśekharakave dṛṣṭo’si yāmo vayam  ||1422|| 
 
 
 abhinandasya | (su.ra. 1714) 
 
 
 saṅkalpe’ṅkuritaṃ dvipatritam atha prasthānavelāgame 
 mārge pallavitaṃ puraṃ praviśataḥ śākhāśatair udgatam | 
 bhrātar bhāvini darśane mukulitaṃ dṛṣṭe tu deve tvayi 
 protphullaṃ phalitaṃ ca samprati manorājyadrumeṇādya me  ||1423|| 
 
 
 chittapasya | (su.ra. 1435) 
 
 
 dvīndraṃ bhāti jagattridhāma gaganaṃ viśvaṃ caturdaivataṃ 
 pañcāmnāyam idaṃ ca vāṅmayamayaṃ ṣaṭsāyako manmathaḥ | 
 saptāṃśaḥ parivatsaroṣṭajaladhisphāraṃ dharāmaṇḍalaṃ 
 dikcakraṃ navanāyakaṃ kṣitipatiśreṣṭha tvayi bhrājati  ||1424|| 
 
 
 tasyaiva | 
 
 
 lakṣmīkelibhujaṅga jaṅgamahare saṃkalpakalpadruma 
 śreyaḥsādhakasaṅga saṅgarakalāgāṅgeya baṅgapriya | 
 gauḍendrapratirājarājakasabhālaṅkārakarṇārpita 
 pratyarthikṣitipāla pālaka satāṃ dṛṣṭo’si tuṣṭā vayam  ||1425|| 
 
 
 jayadevasya | 
 
 
 12. atyuktiḥ 
 
 
 maulau dhāraya puṇḍarīkam amitaṃ tanvātmano vikramaṃ 
 cakrāṅkaṃ vaha pādapadmam avaniṃ doṣṇā samabhyuddhara | 
 lakṣmīṃ bhrūnikaṭe niveśaya bhava jyāyāndivaukaspater  
 viśvāntaḥkaraṇaikacaura tad api jñāto hariḥ khalv asi  ||1426|| 
 
 
 chittapasya | (sa.ka.ā. 1.90, sū.mu. 97.6) 
 
 
 dṛṃsajyotsnākumudaviśade saikate’smin sarayvā 
 vādadyūtaṃ cirataram abhūt siddhayūnoḥ kayościt | 
 eko brūte prathamanihataṃ kaiṭabhaṃ kaṃsam anyaḥ 
 sa tvaṃ tattvaṃ kathaya bhavatā ko hatas tatra pūrvam  ||1427|| 
 
 
 tasyaiva | 
 
 
 haste kalpataruṃ mukhe himakaraṃ bāhvor anantāhvayaṃ 
 roṣe tat kila kālakūṭagaralaṃ toṣe haripreyasīm | 
 ojasyāvṛṇu nāma vāḍavam imām udghāṭya maryāditāṃ 
 ghoṣo’yaṃ tava nīradhe vanapate chadmāvatāre śramaḥ  ||1428|| 
 
 
 madimnasya | 
 
 
 unnidreṇa mayādya cintitam abhūd yatrāvatārā harer  
 ākhyātā daśa kīrtito’si na kathaṃ tatra tvam ekādaśaḥ | 
 tvaccāritram agocaraṃ kavigirāṃ jānann api kṣmāpate 
 na prastaumi bhayena bhāratakaveḥ kas tādṛśaṃ vakṣyati  ||1429|| 
 
 
 ācāryagopīkasya | 
 
 
 bhūtyā rajjaya viśvam udvaha nakhacchadmārdhacandraṃ padaṃ 
 dṛṣṭiṃ dhehi hṛdi sphuṭaṃ bhava vṛṣādhāro dvijihvaṃ tyaja | 
 saṃkruddho daha vidviṣāṃ puraśataṃ durgānurāgojjhitaḥ  
 kṣoṇīnātha tathāpy udāracaritair jñāto bhavānīśvaraḥ  ||1430|| 
 
 
 vasantadevasya | 
 
 
 13. citroktiḥ 
 
 
 santaḥ kaṇṭakitāḥ kathaṃ yadi kṛtā niṣkaṇṭakā medinī 
 prakhyātā yadi te guṇāḥ katham atha prastauti doṣaṃ janaḥ | 
 nītāvādyadhurandharo yadi bhavān kasmād anītiḥ prajā 
 vṛttaṃ deva na citram eva hi na cec citraṃ vidhatte katham  ||1431|| 
 
 
 samantabhadrasya | 
 
 
 kṣauṇīndra tyajati kṣamāṃ tvayi raṇe doḥśālino’py akṣamāḥ 
 pratarthiṣv atha kampamānatanuṣu tvaṃ cāpi kampākulaḥ | 
 tvaṃ gṛhṇāsi bhuvaḥ karaṃ mṛgadṛśām ete’pi ca svarbhuvāṃ 
 tebhyas tebhyo’dhikaṃ nu kiṃ guṇibhir apy udgīyate yad bhavān  ||1432|| 
 
 
 dhoyīkasya | 
 
 
 ekas tridhā hṛdi sadā vasasīti citraṃ 
 yo vidviṣāṃ ca viduṣāṃ ca mṛgīdṛśāṃ ca | 
 tāpaṃ ca saṃmadarasaṃ ca ratiṃ ca tanvan 
 śauryoṣmaṇā ca vinayena ca līlayā ca  ||1433|| 
 
 
 kasyacit | (su.ra. 1438, śrīhanūmataḥ) 
 
 
 tvaṃ dvitrāṇi padāni gacchasi mahīm ullaṅghya yānti dviṣas 
 tvaṃ bāṇān daśa pañca muñcasi bahūny astrāṇi muñcanti te | 
 te devīpatayas tavāsi nihatās tvaṃ mānuṣīṇāṃ patis  
 te nindyās tava varṇanaṃ katham iti śrīkarṇaṃ nirṇīyatām  ||1434|| 
 
 
 vidyāpateḥ | (Sv 2516) 
 
 
 karṇaḥ sarvaśirogatas tribhuvane karṇena kiṃ na śrūtaṃ 
 viśrāmyanti mṛgīdṛśām api dṛśaḥ karṇe na citraṃ kvacit | 
 āścaryaṃ punar etad eva yad ayaṃ niśchidrasanmaṇḍalaḥ 
 saptāmbhonidhimekhalāṃ vasumatīṃ dhatte jaganmaṇḍalaḥ  ||1435|| 
 
 
 kasyāpi | 
 
 
 14. kāryagarvaḥ 
 
 
 pṛthur asi guṇaiḥ kīrtyā rāmo nalo bharato bhavān 
 mahati samare śatrughnas tvaṃ sadaiva yudhiṣṭhiraḥ | 
 iti sucaritair bibhrad rūpaṃ cirantanabhūbhṛtāṃ 
 katham asi na māndhātā deva trilokavidhāyy api  ||1436|| 
 
 
 vīryamitrasya | (Sv 2502, su.ra. 1417) 
 
 
 tvaṃ cen nātha kalānidhiḥ śaśadharas tat toyanāthā vayaṃ 
 maryādānidhir ambhasāṃ patir atha tvaṃ ced vayaṃ vāridāḥ | 
 sarvāśāparipūrako jaladharas tvaṃ ced vayaṃ bhūruhaḥ  
 sanmārgasthitiviśrutas tvam iti cec chākhī vayaṃ cādhvagāḥ  ||1437|| 
 
 
 kasyacit | (su.ra. 1392) 
 
 
 labhyante yadi vāñchitāni yamunābhāgīrathīsaṅgame 
 deva preyajanas tavaiva bhavato bhartavyatāṃ vāñchati | 
 nanv etanmaraṇān na kiṃ nu maraṇaṃ kāyān manovicyuti 
 dīrghaṃ jīva manas tvadaṅghrikamale kāyo’tra naḥ kevalam  ||1438|| 
 
 
 chittapasya | (sa.ka.ā. 2.356) 
 
 
 sevyaś cintāmaṇir vā suratarur athavā rohaṇo vā girīṇāṃ 
 bhartā vā jātakope tvayi nikhilamahādānanirvājavīre | 
 ekaś caitanyaśūnyas tyajati kaṭhinatāṃ nāparaś chedakhedaṃ 
 dhatte’nyaḥ kiṃnarāṇām adhipatir aparaḥ kas tvayābhyarthanīyaḥ  ||1439|| 
 
 
 śaraṇasya |  
 
 
 prītas tvaṃ vedavādair mama tu niravadhir nātha nirvedavādaḥ 
 sākūtas tvaṃ kalāsu pratidinavikalā vṛttir ekā mamaiva | 
 sādhyas tvaṃ bhāvaśuddhyā mama tu vijayate ko’py abhāvas tad itthaṃ 
 līlārāmo guṇānāṃ mama viguṇanidheḥ kaur upāyair upāsyaḥ  ||1440|| 
 
 
 tasyaiva | 
 
 
 15. deśāśrayaḥ  
 
 
 bhūpālāḥ śaśibhāskarānvayabhuvaḥ ke nāma nāsāditā 
 bhartāraṃ punar ekam eva hi bhuvas tvām eva manyāmahe | 
 yenāṅgaṃ parimṛdya kuntalam apākṛṣya vyudasyāyataṃ 
 colaṃ prāpya ca madhyadeśam acirāt kāñcyāṃ karaḥ pātitaḥ  ||1441|| 
 
 
 vidyāyāḥ | 
 
 
 helānirjitakāmarūpa sahasā kṛtvākulān kuntalāṃś 
 coladhvaṃsanam aṅgamardanam api drāg eva sampādyate | 
 nirjityaiva ca madhyadeśam acirāt kāñcyāṃ karaḥ pātito 
 nitvaivaṃ vaśatāṃ priyeṇa bhavatābhīkena bhūr bhujyate  ||1442|| 
 
 
 śabdārṇavasya | 
 
 
 deva tvaṃ kila kuntalagraharuciḥ kāñcīm apāsārayan 
 kṣiptaḥ kṣiptakaragrahaḥ prahaṇanaṃ prārabdham aṅgeṣv api | 
 ity ākūtajuṣas tava stavakṛtā vaitālikenodite 
 lajjante pramadāḥ parasparam abhiprekṣyārayo bibhyati  ||1443|| 
 
 
 kasyacit | (su.ra. 1430) 
 
 
 bhrūkṣepād gauḍalakṣmīṃ jayati vijayate kelimātrāt kaliṅgāṃś 
 cetaś cedikṣitīndos tapati vitapate sūryavad durjaneṣa | 
 svecchān mlecchān vināśaṃ nayati vinayate kāmarūpābhimānaṃ 
 kāśībhartuḥ prakāśaṃ harati viharate mūrdhni yo māgadhasya  ||1444|| 
 
 
 śaraṇadevasya | 
 
 
 tvaṃ colollolalīlāṃ kalayasi kuruṣe karṣaṇaṃ kuntalānāṃ 
 tvaṃ kāñcinyañcanāya prabhavati rabhasād aṅgasaṅgaṃ karoṣi | 
 itthaṃ rājendra vandistutibhir upahitotkampam evādya dīrghaṃ 
 nārīṇām apy arīṇāṃ hṛdayam udayate tvatpadārādhanāya  ||1445|| 
 
 
 jayadevasya | 
 
 
 16. dānam  
 
 
 katiṣu na kṛtā sevā ke vā na vāgvibhavaiḥ stutās  
 tṛṇam api guṇaprītaḥ prādān na ko’pi vipaścitām | 
 ayam iha paraṃ duḥkhajvālākalāpam akhaṇḍayat 
 kanakapayasāṃ dhārādaṇḍair akāṇḍaghanāghanaḥ  ||1446|| 
 
 
 silhanasya | 
 
 
 pūrṇo’gre kalaso vilāsavanitā smerānanā kanyakā 
 dānaklinnakapolapaddhatir ibho gauradyutir gaur vṛṣaḥ | 
 kṣīrikṣmāruhi vāyaso madhuravāgvāmā śiveti dhruvaṃ 
 tvāṃ pratyuccalatāṃ narendratilaka prādurbhavanty arthinām  ||1447|| 
 
 
 parameśvarasya | (su.ra. 1449) 
 
 
 vistīrṇaḥ paripanthikaṇṭakaśatāstīrṇo duradhvāntaraḥ 
 krūraśvāpadakoṭisaṅkaṭaśilā śailāṭavī laṅghitā | 
 prāptā tvatkaṭakopakaṇṭataṭinī datto nivāpāñjalir 
 dāridryāya nakāramūkanṛpate duṣṭo’si tuṣṭā vayam  ||1448|| 
 
 
 rājokasya | 
 
 
 vāsaḥ svarṇagṛheṣu sakhyam amaraiḥ kalpadrumāṇāṃ vane 
 krīḍā svargavadhūgaṇaiḥ saha sudhākaṇṭhaṃ mudā pīyate | 
 ruṣṭenedam akāri deva bhavatā hatvā raṇe vairiṇāṃ 
 tuṣṭaḥ preṣyajanāya vedmi na paraṃ gauḍendra kiṃ dāsyasi  ||1449|| 
 
 
 dharmayogeśvarasya | 
 
 
 tvannetre’pi tavānane’pi bhavataḥ pāṇāv api tvatpade’py 
 asti smerasarojasauhṛdasamākṛṣṭaiva padmālayā | 
 yannītā nijabhāvam arthibhir asau tvaddṛṣṭipātais tvadā 
 deśāt tvatkaravibhramair api bhavatpādaprasādād api  ||1450|| 
 
 
 śaraṇasya | 
 
 
 17. daridrabharaṇam 
 
 
 yeṣāṃ veśamasu kambukarparacalattarkudhvanir duḥśravaḥ 
 prāg āsīn naranātha saṃprati punas teṣāṃ tavānugrahāt | 
 ṣaḍjādikramaraṅgadaṅgulicalatpāṇiskhalatkaṅkaṇa 
 śreṇīnisvanamāṃsalaḥ kalagirāṃ vīṇāravaḥ śrūyate  ||1451|| 
 
 
 bhāsokasya | (su.ra. 1394, kasyacit) 
 
 
 karpāsāsthipracayanicitā nirdhanaśrotriyāṇāṃ 
 yeṣāṃ vātyāpravitatakuṭīprāṅgaṇāntā babhūvuḥ | 
 tatsaudhānāṃ parisarabhuvi tvatprasādād idānīṃ 
 krīḍāyuddhacchidurayuvatīhāramuktāḥ patanti  ||1452|| 
 
 
 śubhāṅkasya | (su.ra. 1390) 
 
 
 bālās tālamahīruho ghanadalasnigdhā gṛhaprāṅgaṇe 
 sūkṣmebhyas tava sandiśanti suciraṃ jīva prasanne tvayi | 
 karṇālaṅkṛtakena komaladalaṃ muñcanti no nirdayā  
 niḥsvaśrotriyavallabhāḥ śrutiyuge haimasphuratkuṇḍalāḥ  ||1453|| 
 
 
 umāpateḥ | 
 
 
 ucchidrāṇi digambarasya vasanāny ardhāṅgināsvāmino 
 ratnālaṃkṛtibhir viśoṣitavapuḥśobhāśataṃ subhruvaḥ | 
 paurāḍhyāś ca purīḥ śmaśānavasater bhikṣābhujo’py akṣamā 
 lakṣmīṃ na vyatanod daridrabharaṇeṣv ajño hi senānvayaḥ  ||1454|| 
 
 
 umāpatidharasya | 
 
 
 muktāḥ kārpāsabījair marakataśakalaṃ śākapatrair alāvū 
 puṣpai rūpyāṇi ratnaṃ pariṇatibhiduraiḥ kukṣibhir dāḍimīnām | 
 kuṣmāṇḍīvallarīṇāṃ vikasitakusumaiḥ kāñcanaṃ nāgarībhiḥ  
 śikṣyante tvatprasādād bahuvibhavajuṣāṃ yoṣitaḥ śrotriyāṇām  ||1455|| 
 
 
 tasyaiva | 
 
 
 18. atidānam 
 
 
 kūjatkokilakākalīśrutisukhī nidrāti kalpadrumas 
 tṛptā bālatṛṇena kāmasurabhī romantham abhyasyati | 
 dātuṃ nātha sadā samīhitaphalaṃ lagno’si netre’rthināṃ 
 baddhas tarhi cirāya rohaṇagireṣ ṭaṅkavraṇer aṅkuraḥ  ||1456|| 
 
 
 kāmadevasya | 
 
 
 arthibhraṃśabahūbhavatphalabharavyājena kubjāyitaḥ  
 satyasminn atidānabhāji katham apy āstāṃ sa kalpadrumaḥ | 
 āste nirvyayaratnasaṃpadudayodagraḥ kathaṃ yācaka 
 śreṇīvarjanaduryaśoniviḍitavrīḍas tu ratnācalaḥ  ||1457|| 
 
 
 śrīharṣasya | (Nc 12.67, Sv 2517) 
 
 
 jāne vikramavardhana tvayi dhanaṃ viśrāṇayaty arthināṃ 
 bhāvī śoṇa ivopalair upacito ratnair agādho’mbudhiḥ | 
 utpaśyāmi ca rohaṇair maṇibharair bāṣpāyamāṇodaraḥ 
 pākotpīḍitadāḍimīphaladṛśāṃ kaiścid dinair yāsyati  ||1458|| 
 
 
 ḍimbokasya | (su.ra. 1437) 
 
 
 bhrātaś cakra vyapanaya śucaṃ preyasīviprayogād 
 ādhivyādhir na khalu rajanīṃ prāpya bhāvī punas te | 
 dānair nānyaḥ kalaya kurute kāṃcanādreḥ samāptir 
 bhāviny asmaddinakatipayair vāsarādvaitasiddhiḥ  ||1459|| 
 
 
 sāgarasya | 
 
 
 anviṣyadbhir ayaṃ cirāt katham api prārthyeta yady arthibhir 
 nātha tvaṃ punar arthinaḥ pratidinaṃ yatnāt samanviṣyasi | 
 prāptau cintitamātrakaṃ dadad asau cintātiriktapradaṃ  
 tvām ālokya vidīryate yadi na tadgrāvaiva cintāmaṇiḥ  ||1460|| 
 
 
 chittipasya | 
 
 
 19. vikramaḥ 
 
 
 deve nirbharasāhasaikarasike niḥśaṅkavīre’dhunā 
 niḥsīmaprasare niraṅkuśamatau jñāne manāṅ nirdaye | 
 niḥsaṃpatti nirāyudhaṃ niraśanaṃ nirbhūmi niḥsainikaṃ 
 nistejaś ca nirāśrayaṃ ca nikhilaṃ tadrājakaṃ vartate  ||1461|| 
 
 
 vasukalpasya | 
 
 
 matparyantavasundharāvijayine muktādiratnaṃ mayā 
 ttavyaṃ ḍhaukitam eva so’ham adhunā jāto’smi niṣkiñcanaḥ | 
 ity ullāsitabāhuvīcir udayān mārtaṇḍabimbacchalāt 
 prātas taptakuṭhāram eṣa vahate deva tvadagre’mbudhiḥ  ||1462|| 
 
 
 kasyāpi | (su.ra. 1397) 
 
 
 śāstraiḥ śatruśirodhitakṣaṇakalātīkṣṇojjvalaiḥ kiṃtarām 
 adyāpi kṣitipālalakṣaṇadharau kliśnāsi kāntau karau | 
 tādṛkkrūrakaṭākṣavīkṣaṇamilanmaurvīkam urvītale 
 soḍhā kas tava deva kopakuṭilaṃ bhrūkārmukaṃ bhūpatiḥ  ||1463|| 
 
 
 karañjayogeśvarasya | 
 
 
 yady aṅkeṣu karāḥ śataṃ pratikaraṃ yady aṅgulīnāṃ śataṃ 
 pratyekaṃ yadi parvasandhiṣu bhavanty etāsu rekhāḥ śatam | 
 śakyante nipuṇais tadā gaṇayituṃ yena svadorvikramair 
 utkhātāḥ kati ropitāḥ kati kati vyāpāditāḥ kṣmābhujaḥ  ||1464|| 
 
 
 vāmadevasya | 
 
 
 śikṣante cāṭuvādān vidadhati yavasān ānane kānaneṣu 
 bhrāmyanti jyākiṇāṅkaṃ vidadhati śibiraṃ kurvate parvateṣu  
 abhyasyanti praṇāmaṃ tvayi calati camūcakravikrāntibhāji 
 prāṇatrāṇāya deva tvadarinṛpatayaś cakrire kārmaṇāni  ||1465|| 
 
 
 jayadevasya | 
 
 
 20. pauruṣam 
 
 
 samāje samrājāṃ sadasi viduṣāṃ dhāmni dhanināṃ 
 nikāye nīcānām api ca ramaṇīnāṃ pariṣadi | 
 kathaṃcid yatra smaḥ kṣaṇam itathayas tatra śṛṇumaḥ  
 sphuradromodbhedāḥ subhaga bhavataḥ pauruṣakathāḥ  ||1466|| 
 
 
 chittapasya | 
 
 
 daivena tvadares tavāpi sadṛśī prāyaḥ parājeṣyate  
 nānyeneti kila dvayor api lipir nyastāḥ lalāṭe dhruvam | 
 bhūyān arthakṛtas tu samprati tayor bhedo’yam unmīlati 
 sthāne pauruṣam āśrayanti kṛtino daive nirasyādaram  ||1467|| 
 
 
 laṅgadattasya | 
 
 
 vāhū dvāv idam ekam eva bhuvanaṃ kas tatra vīro rasaḥ 
 sāmrājyasya ca pūrvapūruṣabhujakṣuṇṇasya kiṃ na priyam | 
 ity ūrjasvalapauruṣasya puruṣaprāyaṃ jagat paśyato 
 yasyātmāpi na mānino bahumataḥ kutretare kṣatriyāḥ  ||1468|| 
 
 
 śuṅgokasya | 
 
 
 gandhebhaskandhakaṇḍūmadagurumarudullolalauhityakhelad 
 vīcīvācālakālācalaripuśaśinā kelitalpe niṣaṇṇāḥ | 
 kāminyaḥ sainikānāṃ vidhutavidhuratābhītayo gītabandhair 
 yasya prāgjyotiṣendrapraṇatiparigataṃ pauruṣaṃ prastuvanti  ||1469|| 
 
 
 umāpatidharasya | 
 
 
 bhīṣmaḥ klībakatāṃ dadhāra samiti droṇena muktaṃ dhanur 
 mithyā dharmasutena jalpitam abhūd duryodhano durmadaḥ | 
 chidreṣv eva dhanañjayasya vijayaḥ karṇaḥ pramādī tataḥ  
 śrīmann asti na bhārate’pi bhavato yaḥ pauruṣair vardhate  ||1470|| 
 
 
 jayadevasya |  
 
 
 21. śauryam 
 
 
 vyāyāmocitabāhusāhasavaśād eko’pi kopotkaṭaṃ 
 vakṣasy utkaṭasoḍhasāyakabharo bhindan bahūn vidviṣaḥ | 
 tvaṃ yasmād ayaśas ta eva samiti trasto na śastrakṣatais 
 tenaivāyaśasaḥ parigraham amī muktāyudhāḥ kurvate  ||1471|| 
 
 
 kamalaguptasya | 
 
 
 ayaṃ senottaṃsaḥ karakṛtakṛpāṇo raṇabhuvi  
 dviṣadbhūmīpālāḥ kim apasarata prāṇakṛpaṇāḥ | 
 kim abhyarthyaḥ pṛthvīdharakuharavāso’dya bhavatāṃ  
 na kiṃ hṛdyā vidyādharanagaranīlotpaladṛśaḥ  ||1472|| 
 
 
 kasyacit | 
 
 
 kaḥ śailān gilati kṣamāṃ calayati kṣārāmbudhau dhāvati 
 ko vā cumbati sūryabimbam analajvālāṃ samāliṅgati | 
 līlollāsitakṛttamastakam iva vyālolajihvālataṃ 
 kas tvāṃ kāñcanabhṛṅgasaṅgarajayaśrīghoṣaṇāghoṣaṇāḥ  ||1473|| 
 
 
 karañjadhanañjayasya | 
 
 
 deva tvattatpratāpajvalanakavalitāḥ sarvato dahyamānair 
 aṅgair yuktaṃ yad ete himagiriśikharotsaṅgam īyur narendrāḥ | 
 kiṃ tu tvacchauryalīlām anuharati puraḥ siṃhayūnāṃ nikāye 
 tatrāpy ātaṅkabhājaḥ kva nanu vidhihatāḥ sthairyam āsādayanti  ||1474|| 
 
 
 yuvarājadivākarasya | 
 
 
 no ko’pi ślokaḥ  ||1475|| 
 
 
 
 22. pratāpaḥ 
 
 
 kūrmaḥ pādo’sya yaṣṭir bhujagapatir asau bhājanaṃ bhūtadhātrī 
 tailotpūrāḥ samudrāḥ kanakagirir ayaṃ vṛttavartiprarohaḥ | 
 arciś caṇḍāṃśurocir gaganamalinimā kajjalaṃ dahyamānā 
 śatruśreṇī pataṅgā jvalati raghupate tvatpratāpapradīpaḥ  ||1476|| 
 
 
 śrīhanūmataḥ | (śā.pa. 1248, sū.mu. 97.47, su.ra. 1457) 
 
 
 tādṛgdīrghaviriñcivāsaravidhau jānāmi yatkartṛtāṃ 
 śaṅke yatpratibimbam ambudhipayaḥ pūrodare bāḍavaḥ | 
 tattādṛkpratipakṣarājakayaśas tārāḥ parābhāvukaḥ 
 kāsām asya na sa pratāpatapanaḥ pāraṃ girāṃ gāhate  ||1477|| 
 
 
 kavipaṇḍitaśrīharṣasya | (Nc 12.11, Sv 2527, sū.mu. 97.48) 
 
 
 niṣpiṣṭapratirāja rājati sajātīyatrayaṃ tejasām 
 aurvaś cāgniriraṃmadaś ca bhavataś caiṣa pratāpānalaḥ | 
 ādyo mādyati vāribhir jalanidher ambhomucāṃ madhyamaḥ 
 pratyarthikṣitipālayauvanadṛśām udgatvarair antimaḥ  ||1478|| 
 
 
 hareḥ | 
 
 
 vaṃśottaṃsam aśokasaṅkulam atiproddāmabāṇāsanaṃ 
 dṛpyaddvīpi camaccamūru ninadahanti bhramatkhaḍgi ca | 
 yasyojjāgaranāgaraṅgam abhitaḥ puṃnāgapuṇyāśrayaṃ 
 jagrāha pratirājakaṃ vanam abhi kruddhaḥ pratāpānalaḥ  ||1479|| 
 
 
 śuṅgokasya | 
 
 
 ekadvitrikalākrameṇa śaśinaṃ gṛhṇan vimuñcann ayaṃ 
 yaccaṇḍadyutir ātanoti bhagavān adyāpi cāndrāyaṇam | 
 devaitad bhavadīyabhāsvarabhujastambhapratāpānala 
 spardhāyai kramabhuktalāñchanapaśor naitat punaḥ setsyati  ||1480|| 
 
 
 ācāryagopīkasya | 
 
 
 23. tejaḥ 
 
 
 śuṣyanty eva payodhayo na maṇayaḥ kuryuḥ padaṃ ced adhaḥ 
 śuṣyaty aṇḍam apīdam ambujabhuvo mantrā bhaveyur na cet | 
 kiṃ caite kaṇaśaḥ sphuṭanti girayo dadhyur na ced auṣadhīs 
 tejobhis tava deva bhūr api bhujacchāyāsu viśrāmyati  ||1481|| 
 
 
 hareḥ | 
 
 
 tvattejaḥsavitā pitāmahapurīm adhyāsta yallīlayā 
 yac cakre bhujendrasadmasu tamaś chedaṃ na tatrādbhutam | 
 citraṃ yat paripanthipārthivamukhāmbhojāny anujjāgarī 
 kurvāṇas trijagadvilaṅghanaparo nāstācalaṃ cumbati  ||1482|| 
 
 
 śrīkarasya | 
 
 
 pītvā sāndratamaṃ tamas timirahā devaḥ prasūte yamaṃ 
 kālindīṃ ca śanaiścaraṃ ca timirāhārānusārād iva | 
 tejas tv asya punar virodhivasudhāpālāṅganākajjalāny 
 ācāmadgurugarbhahūṇataruṇīgaṇḍāvadātaṃ yaśaḥ  ||1483|| 
 
 
 ācāryagopīkasya | 
 
 
 ekaṃ dhāma śamīṣu līnam aparaṃ sūryopalajyotiṣāṃ 
 vyājādadriṣu gūḍham anyad udadhau saṃguptamaurvāyate | 
 tvattejastapanāṃśumāṃsalasamuttāpena durgaṃ bhayād 
 vārkṣaṃ pārvatam audakaṃ yadi yayus tejāṃsi kiṃ pārthivāḥ  ||1484|| 
 
 
 jayadevasya | 
 
 
 vyomany ulkety araṇye dava iti baḍavāvahnir ity amburāśau 
 pakṣeṣu kṣmādharāṇāṃ pavir iti taḍid ity ambuvāhāvalīṣu | 
 bhālotsaṅge purārer nayanam iti punar bhāvikalpāntakāle 
 kālāgniś ceti deva trijagati bhavanas tejasaḥ sphūrjitāni  ||1485|| 
 
 
 śubhāṅkasya | 
 24. hastī 
 
 
 bhūrbhūdāraradāṅkureṇa jaladher antaḥ puravoddhṛtā 
 prāg evābhram u vallabhasya daśanair bhinno himānīgiriḥ | 
 itthaṃ deva nijoṣmaṇā tava gajaḥ kṣuṇṇaṃ vapur vījayan 
 karṇābhyāṃ karayantramuktamathusyandair ayaṃ siñcati  ||1486|| 
 
 
 bhaṭṭaśālīyapītāmbarasya | 
 
 
 etad deva yaśaskaraṃ narapater yat taskare nigraho 
 dīrghaṃ jīva yathāparādhamadhuraṃ daṇḍaṃ jagaty āvahan | 
 yenāyaṃ paripanthipārthivavadhūsindūracauras tvayā 
 baddhaś ca pratidaṇḍabhairavakarī kṣiptaś ca kārāgṛhe  ||1487|| 
 
 
 śuṅgokasya | 
 
 
 ugrāvagrāhamagnā kuśadhuvanadhutādhoraṇāsphālitāṅgaiḥ 
 pratyagroddaṇḍaśuṇḍoḍḍamaraṇasamaratrastadiṅnāgacakraiḥ | 
 ālokyālokya śailān urucaraṇaraṇacchṛṅkhalāghaṭṭayadbhir  
 yasyāśābhittijetur madakalakaribhiḥ kvāpi na prāpi raṅgaḥ  ||1488|| 
 
 
 mahānidhikumārasya | 
 
 
 ayam ayam asāv ākarṇyārāt pratidvipaḍiṇḍimaṃ  
 madakaluṣite netre mārjann udastakarārgalaḥ | 
 agaṇitasṛṇiḥ krodhastabdhāyataśrutipallavaḥ  
 praviśati nṛpasyāntaḥkakṣāṃ javād arim udgaraḥ  ||1489|| 
 
 
 viriñceḥ | 
 
 
 sindūradyutimugdhamūrdhani dhṛtaskandhāvadhiśyāmike 
 vyomāntaḥspṛśi sindhure’sya samarārambhoddhure dhāvati | 
 jānīmo’nupadapradoṣatimiravyāmiśrasandhyādhiye 
 vāstaṃ vānti samastabāhujabhujātejaḥ sahasrāṃśavaḥ  ||1490|| 
 
 
 kavipaṇḍitaśrīharṣasya | (Nc 12.36, sū.mu. 101.8) 
 
 
 25. aśvaḥ 
 
 
 ākarṣann iva gāṃ vamann iva khurān paścārdham ujjhann iva  
 svīkurvann iva khaṃ pibann iva diśaś chāyām amarṣann iva | 
 sāṅgāraprakarāṃ spṛśann iva dharāṃ vātaṃ sam aśnann iva  
 śrīmannātha sa vājirāṭ tava kathaṃ mādṛggirāṃ gocaraḥ  ||1491|| 
 
 
 chittapasya | (Sv 2419, śā.pa. 583) 
 
 
 kiyat padaṃ viṣṇupadaṃ mama krame 
 dharā varākī ca payodhirodhitā | 
 itīva helāvinatorukandharaḥ  
 karoty ayaṃ maṇḍalikārayaṃ hayaḥ  ||1492|| 
 
 
 haridattasya | (sū.mu. 102.1) 
 
 
 prayātum asmākam iyaṃ kiyat padaṃ 
 dharā tadambhodhir api sthalāyatām | 
 itīva vāhair nijavegadarpitaiḥ 
 payodhirodhakṣamam adbhutaṃ rajaḥ  ||1493|| 
 
 
 śrīharṣasya | (Nc 1.69, sū.mu. 102.8) 
 
 
 dhūlībhir divam andhayanvadhirayann āśāḥ khurāṇāṃ ravair 
 vātaṃ saṃyati khañjayan javajayaiḥ stotṬn guṇair mūkayan | 
 dharmārādhanasaṃniyuktajagatā rājñām unādhiṣṭhitaḥ 
 sāndrotphālamiṣād vigāyati padā spraṣṭuṃ turaṅgo’pi gām  ||1494|| 
 
 
 tasyaiva | (Nc 12.99, Sv 2601, sū.mu. 102.10) 
 
 
 kṣauṇī naḥ kṣitipālamaulimahiṣī dyaur devakīnandana 
 syāṅghriḥ kvāṅghrir ihāsyatām iti manaś cintānamatkandharaḥ | 
 aṅgāny aṅgalatāsu bhaṅgurakhuranyāsaiḥ samāveśayann 
 utkrośann iva vāridhīn adhicalaty uccais tavāyaṃ hayaḥ  ||1495|| 
 
 
 ākāśapālīyaśālūkasya | 
 
 
 26. naukā 
 
 
 bhṛṅgair nāvikasaṃnibhaiḥ parigataṃ śuddhāntavāmabhruvāṃ 
 karṇabhraṣṭam avekṣya ketakadalaṃ vāpījale santarat | 
 śrīmatsāhasamallavīra bhavato nausārtham antaḥ smarann 
 uttrasto’dya punaḥ karoti salilakrīḍāṃ na gauḍādhipaḥ  ||1496|| 
 
 
 vasukalpasya | 
 
 
 jitapavanajavābhir naubhir āskandya sadyas 
 tridivam api vijetuṃ nākṣamaḥ kṣatriyo’yam | 
 yadi na śirasi bhargaḥ svargiṇāṃ bhāgadheyair 
 dadhadamaradhunīṃ syād antarāle’ntarāyaḥ  ||1497|| 
 
 
 śuṅgokasya | 
 
 
 naukābhinītajalakeliṣu kenipāta 
 pātocchalatsalilaśīkarasaṃcayena | 
 deva tvayā viracito nabhasi pragalbha 
 vācālavīcivalitaḥ pracalaḥ payodhiḥ  ||1498|| 
 
 
 harivaṃśasya | 
 
 
 nakhāṅkaṃ nārīṇām anilalulitaṃ ketakadalaṃ 
 kalām indoḥ patraṃ pariṇativiśīrṇajalaruhām | 
 nirīkṣante yasya drutamilitanaukāṭakaghaṭā 
 haṭhākṛṣṭibhraṣṭāś cakitam iva kāśījanapadāḥ  ||1499|| 
 
 
 umāpatidharasya | 
 
 
 naukānirgamakenipātapatanodañcatpayobindubhir 
 dhārālāpair viparītavṛṣṭiṣu kathāvṛddho na vṛddhaśravāḥ | 
 kiṃ ca dveṣipure purandarapurīvastrāñcalīkuṅkuma 
 kṣodakṣālanavāripātarudhirabhrānto janas tāmyati  ||1500|| 
 
 
 narasiṃhasya | 
 
 
 27. senā 
 
 
 bhūrbhūpālacamūpadeu gaganaṃ senārajorājiuṃ 
 śrāntadveikalevareu maruto naukātalev abdhayaḥ | 
 tejas tejasi līnam astu bhavataḥ kiṃtv anyad ācakṣmahe 
 sṛṣṭiḥ sraṣṭur ihāstam eṣyati mahābhūtair vinā pañcabhiḥ  ||1501|| 
 
 
 śrīkaṇṭhasya | 
 
 
 nityaṃ nistṛṇapallave pathi nirālambe vrajan vājibhiḥ  
 khinnakhinnaturaṅgakaruṇākṛṣṭo vivasvānayan | 
 yāyād apy avatīrya nirjarapathād eṣā samantān na ced 
 adya tvadgajatāgalan madajalair jambālinī medinī  ||1502|| 
 
 
 karañjayogeśvarasya | 
 
 
 tvatsainyaglapitasya pannagapater acchinnadhārākramaṃ 
 visphārāyataśālini pratiphaṇaṃ phenāmbhasi bhraśyati | 
 deva kṣmāvalayaprabho phaṇikulaiḥ pratyagram ekottara 
 sthūlastambhasahasradhāritam iva kṣmācakram ālokyate  ||1503|| 
 
 
 vasukalpasya | (su.ra. 1425) 
 
 
 śeṣaṃ kleśayituṃ diśaḥ sthagayituṃ peṣṭuṃ dharitrībhṛtaḥ  
 sindhūn dhūlibhareṇa kardamayituṃ tair eva roddhuṃ nabhaḥ | 
 nāsīre ca muhur muhuś calacalety ālāpakolāhalān 
 kartuṃ nātha varuthinīyam avanīṃ jetuṃ punas tvadbhujau  ||1504|| 
 
 
 tasyaiva | (su.ra. 1426) 
 
 
 aho sthairyaṃ teṣāṃ prakṛtiniyamebhyaḥ sukṛtināṃ  
 pratijñātatyāgo nahi bhavati kṛcchre’pi mahati | 
 tathā hi tvatsenābharanamitadhātrībharadalat 
 kaṭāho’pi svāṅgaṃ kim u kamaṭhanāthaś calayati  ||1505|| 
 
 
 28. khaḍgaḥ 
 
 
 deva tvaṃ malayācalo’si bhavataḥ śrīkhaṇḍaśākhī bhusas 
 tasmin kālabhujaṅgamo nivasati sphūrjatkṛpāṇacchalāt | 
 eṣa svāṅgam anargalaṃ riputaruskandheṣu saṃghaṭṭayan 
 dīrghaṃ vyomavisārinirmalayaśo nirmokam unmuñcati  ||1506|| 
 
 
 chittapasya | (sū.mu. 97.33) 
 
 
 tulyā bāṇakṛpāṇayor anugatiḥ kṣīṇānanao na kvacit 
 koṣaṃ me harati prayacchati sadā lakṣaṃ raṇe patriṇe | 
 itthaṃ deva kunāyakatvam asakṛd buddhvaiva yuddheṣv asiḥ 
 kṛtvā sandhim upoḍhavepathur atikrodhād viveśa dviṣaḥ  ||1507|| 
 
 
 laṅgadattasya | (sū.mu. 97.51) 
 
 
 dvābhyām eva jitaṃ dvayoḥ param amūny aṅgāni bhūmibhara 
 ślāghyaśrīṇi gṛṇanti samprati bhavatsv aṅgasya kūrmasya ca | 
 yat kampe kṣitipālaśatruvasudhācakraṃ samutkampate  
 nirvyājaṃ nipatanti ca kṣitibhṛtāṃ viṣvakśiraḥśreṇayaḥ  ||1508|| 
 
 
 cūḍāmaṇeḥ | 
 
 
 yaśaḥ putraṃ deva tvadasilatikāsūta samare 
 samīras taddhūlīpaṭalapaṭavāsaṃ vikirati | 
 śivā yāyanty uccair aṭati ca kabandhāvalir abhūd 
 arātīnāṃ mokṣaḥ sapadi bhavabandhavyatikarāt  ||1509|| 
 
 
 vidyāyāḥ | 
 
 
 No verse  ||1510|| 
 
 
 29. āścaryakhaḍgaḥ 
 
 
 devaḥ svastutir astu nāma hṛdi naḥ sarve ca santvāgamās 
 tīrthaṃ na kvacid īdṛg atra bhavati tvatkhaḍgadhārā yathā | 
 yām ekaḥ svaśarīraśuddhirasiko mūrdhnā pratīcchann arir 
 dvaividhyād anu pañcatāṃ tad anu ca traidaśyam āpa kṣaṇāt  ||1511|| 
 
 
 rathāṅgasya | (sū.mu. 97.68, su.ra. 1396) 
 
 
 śākhāḥ pañca tavodgatā bhujataros tābhis tathaikaṃ dhṛtaṃ 
 sambhūyaiva kilāsipatram abhavat tatrāpi citrāntaram | 
 viśvavyāpiyaśaḥprasūnam akhilavyāpacchide śrīphalaṃ 
 chāyāṃ kiṃ kathayāmi yatra nikhilaṃ viśrāmyati kṣmātalam  ||1512|| 
 
 
 laṅgadattasya | 
 
 
 apanaya mahāmohaṃ rājann anena tavāsinā  
 kathaya kuhakāścaryaṃ kvedaṃ kathaṃ kva ca śikṣitam | 
 yad arirudhiraṃ pāyaṃ pāyaṃ kusumbharasāruṇaṃ  
 jhaṭiti vamati kṣīrāmbhodhipravāhasitaṃ yaśaḥ  ||1513|| 
 
 
 dakṣasya | (su.ra. 1015) 
 
 
 udyāty eva suhṛtkulaṃ pratibalaṃ yāty eva nīcaistarām 
 āyānty eva yaśaḥśriyaḥ pratidiśaṃ yānty eva satkīrtayaḥ | 
 yenaikena mukhāgrapāṭitatanūbhūtārdrakoṭiśriyā 
 sarvāścaryamayaḥ sa eva jayati tvatkhaḍgadhārāpathaḥ  ||1514|| 
 
 
 śuṅgokasya | 
 
 
 śrīkhaṇḍamūrtiḥ saralāṅgayaṣṭir 
 mākandam āmūlam aho vahantī | 
 śrīman bhavatkhaḍgatamālavallī 
 citraṃ raṇe śrīphalam ātanoti  ||1515|| 
 
 
 jayadevasya | 
 
 
 30. kupitakhaḍgaḥ 
 
 
 paryaṅko rājalakṣmyā haritamaṇimayaḥ paurṣābdhes taraṅgo 
 bhagnapratyarthivaṃśolbaṇavijayakaris tyānadānāmbupaṭṭaḥ | 
 saṃgrāmatrāsatāmyannarapatisuyaśorājahaṃsāmbuvāhaḥ 
 khaḍgaḥ kṣmāsau vidallaḥ samiti vijayate mālavākhaṇḍalasya  ||1516|| 
 
 
 kasyacit | 
 
 
 vīraśrīveṇibandho bhujabhujagaphaṇā śatruṣu bhrūpatākā  
 devasya pretabhartuḥ sphuradurupṛtanādvipinī vīcidaṇḍaḥ | 
 krodhāgner dhūmavartiḥ surayuvatidṛśāṃ śṛṅkhalādāma dīrghaṃ 
 lakṣmīlīlākaṭākṣaḥ partisamaram abhūd yasya jaitraḥ kṛpāṇaḥ  ||1517|| 
 
 
 rājaśekharasya | (bā.rā. 3.48) 
 
 
 dṛpyatpratyarthipṛthvīpativitatayaśaḥkaumudīkṛṣṇapakṣo 
 lakṣmīsaṃcāradūtaḥ suranaranagarārambhanirvighnayaṣṭiḥ | 
 saṃgrāmāmbhodhimādyadbhujagaphaṇā talpakalpāntakṛṣṭa 
 khaḍgas te devajīyād ayam uditamahīmaṇḍalākhaṇḍalasya  ||1518|| 
 
 
 śāntyākarasya | 
 
 
 asyāsir bhujagaḥ svakośasuṣirākṛṣṭaḥ sphuratkṛṣṇimā  
 kamponmīladarālanīlarasanaḥ keṣāṃ bhiye na dviṣām | 
 saṃgrāmeṣu nijāṅgulīmayamahāsiddhauṣadhīvīrudhaḥ  
 parvāsye viniveśya jāṅgulikatā yair nāma nālambitā  ||1519|| 
 
 
 kavipaṇḍitaśrīharṣasya | (Nc 12.96, sū.mu. 97.49) 
 
 
 līlottaṃsatamālavallir avaner etatpratāpānala 
 sphūrjaddhūmaśikhā krudhākulatanoḥ kālasya jihvāñcalaḥ | 
 vairistraiṇavilocanāñjanalipistenas tamomandiraṃ 
 nidrāṇasya kaleḥ sa tasya nṛpateḥ khaḍgo na vāggocaraḥ  ||1520|| 
 
 
 yuvarājadivākarasya | 
 
 
 31. cāpaḥ 
 
 
 jyāṃ bibhradbhujago bhujaṅgamayuvā cāpas tavāsmin punaḥ 
 śete kuṇḍalite vipakṣakaṣaṇo nārācanārāyaṇaḥ | 
 bibhrāṇā hṛdayena yaṃ kṣaṇam api kṣoṇībhujo bhejire 
 bhittvāmbhoruhabandhubimbam acirād ānandasāndraṃ mahaḥ  ||1521|| 
 
 
 ācāryagopīkasya | 
 
 
 yaḥ pṛṣṭhaṃ yudhi darśayaty aribhaṭaśreṇīṣu yo vakratām 
 asminn eva bibharti yaś ca kirati krūradhvaniṃ niṣṭhuraḥ | 
 doṣaṃ tasya tathāvidhasya bhajataś cāpasya gṛhṇan guṇaṃ 
 vikhyātaḥ sphuṭam eka eṣa nṛpatiḥ sīmā guṇagrāhiṇām  ||1522|| 
 
 
 kavipaṇḍitaśrīharṣasya | (Nc 12.97, Sv 2508) 
 
 
 bhuje’pasarpaty api dakṣiṇe guṇaṃ 
 saheṣuṇādāya puraḥ prasarpiṇe | 
 dhanuḥparīrambham ivāsya saṃmadān 
 mahāhave yacchati vāmabāhave  ||1523|| 
 
 
 tasyaiva | (Nc 12.64, Sv 2525) 
 
 
 bhrūcāpaprahitena dṛṣṭiviśikhenaivāsya vidveṣiṇo 
 dhvastāḥ pūrvam atas tadīyadalane saṃbhāvi me duryaśaḥ | 
 ity ālocya karāmbujārcitam api nyastaṃ purastād api 
 drāg jātaṃ samareṣu yasya niviḍavrīḍāvinamraṃ dhanuḥ  ||1524|| 
 
 
 gotithīyadivākarasya | 
 
 
 prāgaṣṭādaśaparva bhāratam idaṃ nirmāya karmādbhutaṃ 
 bhūpānām anapāyapauruṣam iha vyāsena yat kīrtitam | 
 saṃgrāmāṅgaṇasīmni samyag adhunā deva tvadīyo bhujas 
 tatparvatrayabandhureṇa dhanuṣā vyākartum eṣa kṣamaḥ  ||1525|| 
 
 
 jalacandrasya | 
 
 
 32. prayāṇam 
 
 
 nṛpatimukuṭaratnaṃ tvatprayāṇapraśastiṃ 
 prabalabharanimajjadbhūdharākrāntabhogaḥ | 
 likhati daśanaṭaṅkair utpatadbhiḥ patadbhir 
 jaraṭhakamaṭhabhartuḥ karpare sarparājaḥ  ||1526|| 
 
 
 tripurāripālasya | 
 
 
 digyātrāsu tadīyasainikabharakṣubdhābdhikolāhala 
 trastaśrīparirambhamīlitadṛśo devasya kaṃsadviṣaḥ | 
 sasvedālasapāṇipallavagalatkaumodakīm ādarād 
 udgamyānamatphaṇaḥ phaṇabhṛtāṃ bhartā bibharti kṣitim  ||1527|| 
 
 
 tasyaiva | 
 
 
 rājan duḥsahadoḥpratāpadalitāśeṣakṣitīśasya te 
 velālokanakautukena bhavataḥ ko’yaṃ prayāṇe rasaḥ | 
 yaddantīndracamūmahābharanamannemiḥ kramād ekato 
 bhūr anyatra samunnatā phaṇipater maulau na vartiṣyate  ||1528|| 
 
 
 gadādharanāthasya | 
 
 
 te dikpālavilāsinīkucataṭe kastūrikākāntayo 
 vairistrīvadaneṣu sāñjanagalannetrāmbumaitrīdharāḥ | 
 svargaṅgākamaleṣu bhṛṅgarucayo yasya prayāṇe babhur 
 nirdhūtāḥ pavanena mattakariṇāṃ dānāmbhasāṃ bindavaḥ  ||1529|| 
 
 
 viśveśvarasya | 
 
 
 ambhaḥ kardamatām upaiti sahasā paṅkadravaḥ pāṃśutāṃ  
 pāṃśur vāraṇakarṇatālapavanair dikprāntanīhāratām | 
 nimnatvaṃ girayaḥ samaṃ viṣamatāṃ śūnyaṃ janasthānatāṃ  
 niryāte tvayi rājyapāla bhavati tyaktasvabhāvaṃ jagat  ||1530|| 
 
 
 mahodadheḥ | (su.ra. 1428) 
 
 
 33. bhogāvalī 
 
 
 rājann uddāmanidrābharavivaśabhujāvallarīṇām idānīṃ 
 viśrāmyantu tvadantaḥpurahariṇadṛśāṃ cāmarabhrāmaṇāni | 
 sevante devam ete tuhinakaṇabhṛtaḥ saudhajālāntarāla 
 prāptāḥ pratyagrajāgrannalinavanarajogrāhiṇo gandhavāhāḥ  ||1531|| 
 
 
 umāpatidharasya | 
 
 
 bhindānaḥ sundarīṇāṃ patiṣu ruṣamayaṃ harmyapārāvatānāṃ 
 vācālatvaṃ dadhānaḥ kavitṛṣu ca guṇaṃ prātibhaṃ sandadhānaḥ | 
 prātas tyas tūryaghoṣaḥ sthagayati gaganaṃ māṃsalaḥ pāṃśutalpād 
 asvalpād utthitānāṃ naravara kariṇāṃ śṛṅkhalaśiñjitena  ||1532|| 
 
 
 rājaśekharasya | (vi.śā.bha. 1.12, Sv 2223, śā.pa. 3722) 
 
 
 nidrājihmadṛśaḥ sakhīṣv api savailakṣyā nakhāṅkavraṇa 
 vyādaṣṭāṃśukhalekhayā pratipadaṃ sītkārivaktrendavaḥ | 
 tvatsevāsamupāgatakṣitibhujāṃ niryānti līlāgṛhād 
 etāḥ prauḍharatiśramapraśithilair aṅgaiḥ kuraṅgīdṛśaḥ  ||1533|| 
 
 
 dhoyīkasya | 
 
 
 amlānastavakanti kuntalabhare sīmantasīmāsvimāḥ  
 sindūranti kapolabhittiṣu milanmaireyarāganti ca | 
 prauḍherṣyādyutiviśramanti nayanopānte kuraṅgīdṛśaḥ  
 bimboṣṭhe kṣitipāla bālataraṇer lākṣārasanti tviṣaḥ  ||1534|| 
 
 
 sāñcādharasya |  
 
 
 utkarṇaṃ kariṇāṃ gaṇena vikasan modaṃ cirād barhibhiḥ 
 krīḍākeśaribhiś ca pañjaragataiḥ kopasphurallocanam | 
 kuñjotsaṅgabhuvi prakampataralaṃ sīmantinībhiḥ kṣaṇāt 
 pītaḥ śrotrapuṭena deva paritaḥ prātar mṛdaṅgadhvaniḥ  ||1535|| 
 
 
 tasyaiva |  
 
 
 34. tūryadhvaniḥ 
 
 
 herambadhvaniḍambarapratinidhiḥ krīḍannṛpañcānana 
 kṣveḍotpīḍasuhṛnnadīpatinadadvelomigarjāsakhaḥ | 
 saṃvartāmbudavṛndamandarasitaspardhī tavāyaṃ mṛdhe 
 śatruśrotradarīṣu mūrcchati camūbherīravo bhairavaḥ  ||1536|| 
 
 
 hareḥ | 
 
 
 deva tvadvijayaprayāṇasamaye ḍhakkā hatāḥ sainikair 
 mandraṃ dadhvanuradrikukṣiṣu jaratpārīndranidrādruhaḥ | 
 tanvānā malayādriṣu pratiravaṃ dhyānakṣatiṃ yogiṣu 
 krodhaṃ dikkariṣu prakampam ariṣu trāsaṃ raver vājiṣu  ||1537|| 
 
 
 kasyacit | 
 
 
 guñjatkrauñcanikuñjakuñjaraghaṭāvistīrṇakarṇajvarāḥ 
 prākpratyagdharaṇīndrakandarajaratpārīndranidrādruhaḥ | 
 laṅkāṅka trikakutpratidhvanighanāḥ paryantayātrājaye 
 yasya bhremuramandamandararavair āśārudho ghoṣaṇāḥ  ||1538|| 
 
 
 jayadevasya | (su.ra. 1567) 
 
 
 yasyāvirbhūtabhītipratibhaṭapṛtanāgarbhiṇībhrūṇabhāra 
 bhraṃśabhreśābhibhūtyai plavanam iva bhajann ambhasāmbhonidhīnām | 
 saṃbhāraṃ sambhramasya tribhuvanam abhito bhūbhṛtāṃ bibhrad uccaiḥ 
 saṃrambhojjṛmbhaṇāya pratiraṇam abhavad bhūribherīninādaḥ  ||1539|| 
 
 
 tasyaiva | 
 
 
 vighaṭṭayann eṣa haṭhād akuṇṭha 
 vaikuṇṭhakaṇṭhīravakaṇṭhagarjām | 
 bhayaṅkaro dikkariṇāṃ raṇāgre 
 bherīravo bhairavaduḥśravas te  ||1540|| 
 
 
 tasyaiva | 
 
 
 35. dhūliḥ  
 
 
 yasyodyoge balānāṃ diśi diśi valatām ujjihānai rajobhir 
 jambāliny ambarasya sravadamaradhunīvāripūreṇa mārge | 
 saṃsīdaccakraśalyākulataraṇikarot pīḍitāśvīyadatta 
 dvitrāvaskandamandaḥ katham api calati syandano bhānavīyaḥ  ||1541|| 
 
 
 bāṇasya | (su.ra. 1565) 
 
 
 saptadvīpakuṭumbabhūtalabhuvo niṣpītasaptābdhayas 
 tanmārgeṇa ca saptapannagaphaṇāratnāvalokacchidaḥ | 
 krīḍā digvijaye ca saptajagatībhājo yad akṣauhiṇī 
 janmāḥ prasaranti saptapavanaskandhaspṛśo dhūlayaḥ  ||1542|| 
 
 
 murāreḥ | 
 
 
 yasyāśāvijayapravṛttapṛtanācakre parikrāmati 
 kṣuṇṇakṣmātaladhūlisaṃkulam abhūn martyasthalābhaṃ | 
 etasyām adasīyasamplavaparikṣīṇāmbhasi prāvṛṣi  
 prāyaḥ sambhavati sma bhūparisare bhūyān ivāvagrahaḥ  ||1543|| 
 
 
 tilacandrasya | 
 
 
 abdhau majjanti mīnā iva phaṇina iva kṣauṇirandhraṃ viśanti  
 krāmanty adrīn vihaṅgā iva kapaya iva kvāpy araṇye caranti | 
 deva kṣmāpālaśakra prasaradanupamatvaccamūcakravāha 
 vyūhavyādhūtadhūlīpaṭalahatadṛśaḥ kāndiśīkāḥ kṣitīśāḥ  ||1544|| 
 
 
 viśveśvarasya | 
 
 
 bhūtisnānapramodaṃ tanubhir alabhata spaṣṭam aṣṭābhir īśo 
 bhūyas tuṅgatvam āpuḥ pihitagiriguhāgahvaraāḥ kṣmādharendrāḥ | 
 yātrāyāṃ yasya khelatturagakhurakhurotkhātadhūlībhareṇa 
 prāpur varṣābhralakṣmīm atimalinatayā śāradās toyavāhāḥ  ||1545|| 
 
 
 tasyaiva | 
 
 
 36. aśvadhūliḥ  
 
 
 yātrā nehasi yasya digvijayinaḥ kāmbojavāhāvalī 
 viṅkhollelkhavisarpiṇi kṣitirajaḥpūre viyac cumbati |  
 bhānor vājibhir aṅgakarṣaṇarasānandaḥ samāsādito 
 labdhaḥ kiṃ ca nabhastalāmaradhunīpaṅkeruhair anvayaḥ  ||1546|| 
 
 
 vasukalpasya | (su.ra. 1381) 
 
 
 deva tvadvijaye turaṅgam akhuravrātakṣatakṣmātala 
 prodbhūte paritaḥ parāgapaṭale dikcakram ākramati | 
 akṣṇāṃ paṃktiśatāni nindati nijaṃ hastadvayaṃ nindati 
 svāṃ nindaty animeṣatāṃ paripatadbāspāmbudhāro hariḥ  ||1547|| 
 
 
 jayokasya | 
 
 
 vāhavyūhakhurāgraṭaṅkavihatikṣuṇṇakṣamājanmābhir 
 dhūlibhiḥ pihite vihāyasi bhavatprasthānakālotsave | 
 diṅmohākulasūrasūtavipathabhrāmyatturaṅgāvalī 
 dīrghāyuḥ prativāsaraṃ pratidiśaṃ vyasto ravir bhrāmyati  ||1548|| 
 
 
 mahodadheḥ | (su.ra. 1447) 
 
 
 tvadbhāvāvaliṭāpaṭaṅkavigaladbhūgoladhūlībharair 
 utpatyāpatayālubhiḥ sthalamaye jāte’dya nīrāmbudhau | 
 śaṅke setukathaikakarmaṭhabhujāśauṭīraśākhāmṛgā 
 haṅkārastutibhir bhaviṣyati kathaṃ na vrīḍito mārutiḥ  ||1549|| 
 
 
 hīrokasya | 
 
 
 saptāmbhodhīn pibadbhir diśi diśi saritaḥ svādayadbhis taḍāga 
 vyūhaṃ gaṇḍūṣayadbhir gaganatalagatāṃ jāhnvaīm ullihadbhiḥ | 
 yātrāyāṃ yasya helācalaturagacamūśaśvaduddhūtadhūlī 
 pūrair aikābdhimātravyayajanitamado lajjitaḥ kumbhajanmā  ||1550|| 
 
 
 chittapasya | 
 
 
 37. saṃgrāmadhūliḥ 
 
 
 yasyāhave hayacamūkhurakhaṇḍitorvī 
 pāṃśuprasāraparipūrtibhiyā vahanti | 
 netrāṇi nityavikacāni maruttaruṇyo 
 nīrandhrapāṇipuṭayugmapidhānavanti  ||1551|| 
 
 
 rājaśekharasya | 
 
 
 tvaṅgatturaṅgamukharocchalitai rajobhir 
 lagnair ajasragaladasrasahasranetraḥ | 
 pāṇigrahe samarabhūmijayaśriyas te 
 svārāḍyaṃ nṛpatinātha sahasradhāraḥ  ||1552|| 
 
 
 pajokasya | 
 
 
 tvaṅgadvairikarīndrakumbhanipatan nistriṃśalekhollasad 
 vahnijvālataḍitkarambitatanur vradhnatviṣo rundhatī | 
 rājaṃs tarpitabarhiṇā sarabhasair ālokitā cātakair 
 balāt tvadbaladhūlijālajaladaśreṇī samutsarpati  ||1553|| 
 
 
 surabheḥ | 
 
 
 etatkṛttottamāṅgapratisubhaṭanaṭārabdhanāṭyādbhutānāṃ 
 kaṣṭaṃ draṣṭaiva nābhūd bhuvi samarasamālokilokāspade’pi | 
 aśvair asvairavegaiḥ kṛtakhurakhuralīmaṅkṣuvikṣudyamāna 
 kṣmāpṛṣṭhottiṣṭhadandhaṃkaraṇaraṇadhurādhūlidhārāndhakārāt  ||1554|| 
 
 
 kavipaṇḍitaśrīharṣasya | (Nc 12.100) 
 
 
 mātaṅgābhodavīthīvikasitamahasi prauḍhasenāparāga 
 dhvāntodgāre garīyasy upanayati muhur viśvadiṅmohamudrām | 
 kīritr velāvaneṣu bhramati bhujam athālambate vīralakṣmīr 
 deva tvatkhaḍgadhārāsaraṇiparisare vairiṇo niṣpatanti  ||1555|| 
 
 
 jalacandrasya | 
 
 
 38. yuddham  
 
 
 rājan vājipadātikuñjaraśiraśchinnaṃ raṇe yat tvayā 
 nṛtyadyodhakabandhakaṇṭhamilitaṃ tenārivīravrajaḥ | 
 herambīyati kiṃnarīyati śirorāhūyatīti kṣaṇaṃ 
 nirmāṇaṃ tava baṅganāyaka kathāpāṇḍityam unmīlati  ||1556|| 
 
 
 udayādityasya | 
 
 
 saṅgrāmāṅgaṇasaṅgatena bhavatā cāpe samāropite 
 devākarṇaya yena yena sahasā yadyatsamāsāditam | 
 kodaṇḍena śarāḥ śarair aśiras tenāpi bhūmaṇḍalaṃ 
 tena tvaṃ bhavatā ca kīrtir anaghā kīrtyā ca lokatrayam  ||1557|| 
 
 
 karkarājasya | (sa.ka.ā. 1.115, su.ra. 1407) 
 
 
 śatrūṇāṃ kālarātrau samiti samudite bāṇavarṣāndhakāre 
 prāgbhāre khaḍgadhārāṃ saritam iva samuttīrya magnārivaṃśām | 
 anyonyāghātamattadviradaghanaghaṭādantavidyucchaṭābhiḥ 
 paśyantīyaṃ samantād abhisarati mudā sāṃyugīnaṃ jayaśrīḥ  ||1558|| 
 
 
 jayadevasya | 
 
 
 yadastravyāpārād abhimukhahataiḥ kṣatriyabhaṭaiḥ  
 svasattvena krītaṃ bhuvanam abhisarpadbhir abhitaḥ | 
 kṛtacchidraśreṇīvidhuraparibhogaṃ bhagavato 
 gabhastīnāṃ patyus titautulanāṃ maṇḍalam agāt  ||1559|| 
 
 
 murāreḥ | 
 
 
 yan nistriṃśahatodgatair ariśiraś cakrair babhūva kṣaṇaṃ 
 loke cāndramase vidhuṃtudaghaṭāvaskandakolāhalaḥ | 
 kiṃ cāmībhir api sphuranmukhatayā śītāṃśukoṭibhramaṃ 
 bibhrāṇair udapādi rāhubhuvane bhūyān subhikṣotsavaḥ  ||1560|| 
 
 
 tasyaiva | (su.ra. 1570) 
 
 
 39. yuddhasthalī 
 
 
 deva tvadbhujayor balaṃ na gadituṃ vācā vayaṃ śaknumaḥ 
 kurvāṇā hṛdaye’pi tatpulakitāḥ pratyaṅgam ete vayam | 
 śaktā saiva punas tavāsipatanacchinnadviṣatkandharā 
 randhrodvāntasamīrabhairavaravā yuddhasthalī jalpitum  ||1561|| 
 
 
 chittapasya | 
 
 
 raktasrotovahāyās tvaritam avataran snānatṛṣṇālur eko 
 vīra tvadvairsenāghanapiśitavasāpaṅkamagnaikajaṅghaḥ | 
 sākrandakvāṇam āsīt prasaradapasaratpāṇibhiḥ kṛṣṭamuktas 
 tīrasthair uttitīrṣuḥ parihasitaparais tṛptibhiḥ pretavṛddhaḥ  ||1562|| 
 
 
 nīlasya | 
 
 
 ślāghante nahi tāni yasya bhujayor adyāpi yuddhasthalī 
 sīmānte ripukīkasotthitakuśavyājena romāñcitāḥ | 
 pūrvābhyāsagatābhir aṅkapalabhugdaṃṣṭrāvalīcarvaṇān 
 nirmāṃsāsthitayoccaratkaṭakaṭaspaṣṭākṣaraśreṇayaḥ  ||1563|| 
 
 
 gotithīyadivākarasya | 
 
 
 niryannārācadhārācayakhacitapatanmattamātaṅgajātaṃ 
 jātaṃ yasyārisenārudhirajalanidhāvantarīpabhramāya | 
 suptā yasmin ratānte saha ca sahacarair nālavannāganāsā 
 randhradvandvaikapātre rudhiramadhurasaṃ pretakāntāḥ  ||1564|| 
 
 
 jayadevasya | 
 
 
 kṛṣṭe ghoṭakaṭāpasaṃpuṭaghaṭāphālāgrasaṃghaṭṭanaiś 
 chinnārātikabandharandhravigaladraktena sikte raṇe | 
 mūlena tvadasiprahārapatitā vairībhadantavrajā 
 rājante jagadagrapallaviyaśobījaprarohā iva  ||1565|| 
 
 
 vīradattasya | 
 
 
 40. digvijayaḥ 
 
 
 kṣiptaḥ kṣīragṛhe na dugdhajaladhiḥ koṣe na hemācalo 
 dikpālāḥ api pālipālanavidhāva ānīya nāropitāḥ | 
 no vā dikkariṇaḥ kvaṇan madhulihaḥ paryāyaparyāṇana 
 krīḍāyāṃ viniyojitā vada kṛtaṃ kiṃ kiṃ tvayā digjaye  ||1566|| 
 
 
 kasyacit | (su.ra. 1446, dakṣasya) 
 
 
 deve digvijayodyate dhṛtadhanuvidveṣisīmantinī 
 vaidhavyavratadāyinī pratidiśaṃ roṣād upakrāmati | 
 kiṃ brūmo’nyad ito’dhikaṃ ratir atitrāsān na pauṣpaṃ kare 
 bhartur bhartur madān madāndhamadhupīnīlīnicolaṃ dhanuḥ  ||1567|| 
 
 
 nārāyaṇadattasya | 
 
 
 tattadvikramadohadena vilasaddordaṇḍadambholinā 
 vidveṣivyayakarmaṭhena diśatā nirvīram urvītalam | 
 kiṃ brūmaś caturabdhisīmabhuvanaṃ rājan vadātanvatā 
 yenābhūr vijigīṣuṇā vidadhire dikpālaśeṣā diśaḥ  ||1568|| 
 
 
 umāpatidharasya | 
 
 
 ākaumāraṃ samarajayinā kurvator vīmavīrām  
 etenāmī katham iva diśām īśitāro vimuktāḥ | 
 antarjñātaṃ vapuṣi kalayā tasya te’ṣṭau praviṣṭāḥ  
 prahvībhūte prabhavati nahi kṣatriyāṇāṃ kṛpāṇaḥ  ||1569|| 
 
 
 umāpatidharasya | 
 
 
 ekaḥ saṃgrāmariṅgatturagakhurarajorājibhir naṣṭadṛṣṭir  
 digyātrājaitramattadviradabharanamadbhūmibhagnas tathānyaḥ | 
 vīrāḥ ke nāma tasmāt trijagati na yayuḥ kṣīṇatāṃ kāṇakubja 
 nyāyād etena muktāv abhayam abhajatāṃ vāsavo vāsukiś ca  ||1570|| 
 
 
 jayadevasya | 
 
 
 41. ripuḥ 
 
 
 yānty eke parapuṣṭatāṃ balibhujo bhrāmyanti kecin mahīṃ 
 kecid bibhrati lāvakatvam apare jātā vane vartakāḥ | 
 kecit khañjanakībhavanti satatonmāthapramāthair aho 
 tiryaktām api lambhitais tvadaribhir labdhā na pakṣonnatiḥ  ||1571|| 
 
 
 
 kasyacit | (Sv 2582) 
 
 
 nirbhīkabhrāntabhoginy analasamaśake māṃsaladhvāntarāśāv 
 āsāraklinnakuḍye vṛṣabhanikaṣaṇāv arjitadvāradārau | 
 pratyagrodīrṇagarbhe galati vanagirigrāmadevīgṛhānte 
 saṃtrastāḥ śatravas te katham api rajanīṃ prāvṛṣi prerayanti  ||1572|| 
 
 
 yogeśvarasya | 
 
 
 padbyām ūruyugaṃ vibhajya bhujayor madhyaṃ nipīḍyorasā 
 pārśveṣu prasabhaṃ prahṛtya nakharair dantair vilupyādharam | 
 saṃsuptān avabodhya yuṣmadahitān bhūyo’pi bhuṅkte vane 
 kiṃ kāntā surataiṣiṇī nahi nahi vyāghrī karālānanā  ||1573|| 
 
 
 
 chittapasya | (sa.ka.ā. 5.500) 
 
 
 maukharyaṃ varam astu deva tad api prasūyate vismayād 
 aiśvaryāṇi parityajanti bhavato nādyāpi te vairiṇaḥ | 
 manyūnāṃ śatam ācaranti kaṭakaṃ krāmanti bhūmībhṛtāṃ 
 patrālīṃ valayanti ca stanayugābhoge kuraṅgīdṛśām  ||1574|| 
 
 
 jalacandrasya | 
 
 
 padahīnān bilavasatīn  
 bhujagān iva jātabhogasaṅkocān | 
 vyathayati mantrākṣaram iva  
 nāma tavārīn vanecarair gītam  ||1575|| 
 
 
 daṅkasya | (su.ra. 1393) 
 
 
 42. ripusambhramaḥ 
 
 
 koṣān geheṣu muñcan pathi karituragaṃ bāndhavān arghamārge 
 durgeṣv antaḥpurāṇi prativalacakritāḥ parvatebhyo nivṛttāḥ | 
 yasyodyoge bhramantaḥ samasamayasmārambhagambhīrabherī 
 bhāṅgārākīrṇakarṇajvarabharataralaprekṣitāśāḥ kṣitīśāḥ  ||1576|| 
 
 
 viśveśvarasya | 
 
 
 śrutvā yaṃ sahasāgataṃ nijapurāt trāsena nirgacchatāṃ 
 śatrūṇām avarodhanair jalalavaprasyandatimyatpuṭāḥ | 
 śubhre sadmani pallaviny upavane vāpyāṃ navāmbhoruhi  
 krīḍādrau ca saśādvale vivalitagrīvair vimuktā dṛśaḥ  ||1577|| 
 
 
 dhanapateḥ | (sa.ka.ā. 1.83) 
 
 
 mugdhe kiṃ śukapañjareṇa rasike kiṃ sārakānveṣaṇaiḥ 
 susthe muñcasi kiṃ na citraphalakaṃ kiṃ vīṇayā rāgiṇi | 
 nāyaṃ bhūṣaṇasaṃgrahasya samayo līlāvati tvaryatām 
 ity āsan puravidrave bhavadaristrīṇāṃ vayasyāgiraḥ  ||1578|| 
 
 
 rājaśekharasya | 
 
 
 vatse mālati mālikā na racitā puṣpais tvadīyair mayā 
 raktāśokataro tavāpy abhinavo nottaṃsitaḥ pallavaḥ | 
 vyāloālikulāvalīḍhamukulas tvaṃ cūta nālokito 
 hā dhik kaṣṭam iti bruvanti nagaratyāge tavāristriyaḥ  ||1579|| 
 
 
 gadādharasya | 
 
 
 mātar mātar janaka janaka preyasi preyasīti  
 bhrātar bhrātas tanaya tanaya jyāyasi jyāyasīti | 
 yan nāsīrapracuragadhyūhavitrastavairi 
 strīpuṃsānāṃ vidalati daladdikkalāpo vilāpaḥ  ||1580|| 
 
 
 dākṣiṇātyasya | 
 
 
 43. arivadhūḥ 
 
 
 kāntāreṣu karāvalambiśiśavaḥ pādaiḥ sravallohitair  
 arcantyaḥ padavīṃ vilocanajalair āvedayantyaḥ śucam | 
 dṛṣṭāḥ pānthajanair vivṛtya sakṛpaṃ hāśabdagarbhair mukhair  
 yanty ahnā sakalena yojanaturīyāṃśaṃ tavāristriyaḥ  ||1581|| 
 
 
 puruṣottamasya | 
 
 
 pārekandaram iṅgudīvanam ito nīvārakedārikā 
 svacchandaṃ sarasas taṭe kamalinīvṛndāḍhyamandānilaḥ | 
 svacchaṃ nirjharavārivāraṇaradotkhātās tato bhūruhā 
 itthaṃ vyādhavadhūr vibodhya nayati tvadvairivīrāṅganāḥ  ||1582|| 
 
 
 vibhākarasya | 
 
 
 ghrātaṃ tālaphalāśayā stanayugaṃ bimbabhrameṇādharo 
 daṣṭaṃ pākavidīrṇadāḍimadhiyā līḍhāḥ sphuranto radāḥ | 
 bhrāmyantī śramaniḥsahānuvipinaṃ yadvairisīmantinī 
 nidrāṇā muhur āhatā mhur adhikṣiptā ca śākhāmṛgaiḥ  ||1583|| 
 
 
 dhanañjayasya | 
 
 
 kuru taruṣu gṛhāsthāṃ talpabuddhiṃ tṛṇeṣu 
 tvaci nivasanavāñchām annatṛṣṇāṃ phaleṣu | 
 iti vinayati deva preyasīṃ tvadripūṇām 
 abhinavavanavāsodvegamugdhāṃ kirātī  ||1584|| 
 
 
 vīrabhadrasya | 
 
 
 nyañcannīvīnibaddhānyakalitatilakānyakvaṇatkaṅkaṇāni  
 bhraśyanmañjīraśiñjāny acalitavalayasrañji dhautāñjanāni | 
 apreṅkhattārahārāṇyavasitahasitaśrīṇi śīrṇālakāni 
 truṭyatsindūrabindūrabindūny asakṛd akṛta yaḥ śātravāntaḥpurāṇi  ||1585|| 
 
 
 umāpatidharasya | 
 
 
 44. arivadhūbāṣpaḥ 
 
 
 hā citrāṅgi kuraṅgi # # # # # hā rājahaṃsapriye 
 hā cūtadruma hā priyaṅgulatike tyaktāḥ stha hā dhik katham | 
 itthaṃ tvatparipanthipārthivapurandhrīṇāṃ vanaprasthitau 
 dhārādhautikapolayor nayanayor asraṃ na viśrāmyati  ||1586|| 
 
 
 gadādharanāthasya |  
 
 
 saṃdiṣṭaṃ marubhūmibhūruhacayair bhūyād bhavān bhūpatir 
 nirjetā navakhaṇḍamaṇḍalabhuvo yat tvatprasādād vayam | 
 pratyāsannavipannahūṇataruṇīnetrapraṇālīgalad 
 bāṣpāmbhaḥplavapūrapicchilatalāḥ śrīmuñja modāmahe  ||1587|| 
 
 
 
 kasyacit | (su.ra. 1398) 
 
 
 etad bhītārinārī giribilavigaladvāsarā niḥsarantī 
 svakrīḍāhaṃsamohagrahilaśiśubhṛśaprārthi tonnidracandrā | 
 ākrandad bhūri yat tan nayanajalamilaccandrahaṃsānubimba 
 pratyāsattiprahṛṣyattanayavihasitair āśvasīn nyaśvasīc ca  ||1588|| 
 
 
 kavipaṇḍitaśrīharṣasya | (Nc 12.28) 
 
 
 gambhīranīrasarasīr api puruṣāḥ 
 kurvanti ye dinakarasya karās ta eva | 
 tvadvairivīravanitānayanāmbuleśa 
 śoṣe kathaṃ pratihatā iti me vitarkaḥ  ||1589|| 
 
 
 kalpadattasya | (su.ra. 1424) 
 
 
 ke y¨¨uyaṃ munayaḥ kim atra tapase sthānaṃ samīhāmahe 
 nīvārāṅkuradanturā niyamitavyādhāsti vindhyāṭavī | 
 sā sampraty avanīmahendra bhavato vidveṣivāmabhruvām 
 aśrāntacyutalolalocanapayovanyābhir anyādṛśī  ||1590|| 
 
 
 kavirājasomasya | 
 
 
 45. aripuram 
 
 
 adhākṣīn no laṅkām ayam ayam udanvantam atarad  
 viśalyāṃ saumitrair ayam upanināyauṣadhivarām | 
 iti smāraṃ smāraṃ tvadarinagarībhittilikhitaṃ  
 hanūmantaṃ dantair daśati kupito rākṣasagaṇaḥ  ||1591|| 
 
 
 parimalasya | (śā.pa. 1267) 
 
 
 lūtātantupaṭāvanaddhaśiraso vellallatāsaṃtater 
 anyonyaṃ milanāc ciraspṛham iva vyāsaktakaṇṭhagrahāḥ | 
 krīḍānirvṛtaghūtkṛtiravaiḥ sākrandabaddhāravaṃ 
 krandanti tvadarātirājanagarīrathyābhuvo vīrudhaḥ  ||1592|| 
 
 
 yuvarājasya | 
 
 
 varṣāsambhṛtapītimānamanavaṃ stabdhāṅghrihastadvayaṃ 
 bhekaṃ mūrdhni nigṛhya kajjalarajaḥśyāmaṃ bhujaṅgaṃ sthitam | 
 mugdhāvyādhavadhūs tavārinagare śūnye cirāt samprati  
 svarṇopaskṛtamuṣṭisāyakadhiyā sākūtam ākarṣati  ||1593|| 
 
 
 chittapasya | (su.ra. 1401) 
 
 
 līlācūtatamālakeśarataruskandhe pravṛddhālaya 
 svecchonmadakarkareṭuraṭitair bhīmaṃ bahiḥ kānanam | 
 antarveśmavilolacarmacaṭakāpakṣmāñcalodvījana 
 krīḍāsuptapiśācadampatipuraṃ rājan bhavadvidviṣām  ||1594|| 
 
 
 viśveśvarasya | 
 
 
 krūrotkūjatkareṭupratiravavirasajjarjaragranthibandhāḥ 
 sthāārthipretamalladvayakalahasamāvarjitasthūlaśākhāḥ | 
 golomīcchann amātṛpratikṛtiviratapratyabhijñā divāpi 
 tvacchatrugrāmadevīnilayanataravas trāsam utpādayanti  ||1595|| 
 
 
 kasyacit | 
 
 
 46. arigṛham 
 
 
 dvāraṃ khaḍgibhir āvṛtaṃ bahir api prasivnnagaṇḍair gajair 
 antaḥ kañcukibhiḥ sphūran maṇidharair adhyāsitā bhūmayaḥ | 
 ākrāntaṃ mahiṣībhir eva śayanaṃ tvadvidviṣāṃ mandire 
 rājan saiva cirantanapraṇayinīśūnye’pi rājyasthitiḥ  ||1596|| 
 
 
 yogeśvarasya | (su.ra. 1403, Sv 2569, sū.mu. 97.78, Kuval, p. 161) 
 
 
 vanyo hastī sphaṭikaghaṭite bhittabhogeṣu bimbaṃ 
 dṛṣṭvā ruṣṭaḥ pratigaja iti tvaddviṣāṃ mandireṣu | 
 dantāghātākulitadaśanas tat punar vīkṣamāṇo 
 mandaṃ mandaṃ spṛśati kariṇīśaṅkayā sāhasāṅkaḥ  ||1597|| 
 
 
 vetālasya | 
 
 
 randhre saṃnyastadṛṣṭiḥ kṣitinihitatanuḥ krīḍasaṃlīnapucchaḥ 
 pratyāśāyojitātmā grahaṇapariṇataḥ stabdhakarṇo viśaṅkaḥ | 
 saṃkocābaddhadeho niyamitacaraṇaḥ prasphuracchmaśrujālaḥ  
 śūnye rājan viḍālas tava ripubhavane mūṣikān ucchinatti  ||1598|| 
 
 
 yogeśvarasya | 
 
 
 vatse mādhavi tāta campaka śiśo mākanda kaundi priye 
 hā mātar madayanti hā kuravaka bhrātaḥ khasar mālati | 
 ity evaṃ ripumandireṣu bhavataḥ śṛṇvanti naktaṃcarā 
 golāṅgūlavimardasaṃbhramavaśād udyānadevīgiraḥ  ||1599|| 
 
 
 śubhāṅkasya | (su.ra. 1412) 
 
 
 snātaḥ samprati vārivāhasalilaiḥ saṃrūḍhaśappāṅkura 
 vyājenāttakuśāḥ praṇālasalilair dattvā nivāpāñjalim | 
 prāsādās tava vidviṣāṃ paripatkuḍyasya piṇḍacchalāt 
 kurvanti prativāsaraṃ nijapatipretāya piṇḍakriyām  ||1600|| 
 
 
 mahādevasya | 
 
 
 47. yaśaḥ  
 
 
 mūlaṃ phaṇāḥ phaṇipater gaganaṃ ca madhyaḥ 
 śākhā diśo jaladhimaṇḍalam ālavālam |  
 trailokyanātha tava deva yaśodrumasya 
 tārāgaṇāḥ sumanasaḥ phalam indubimbam  ||1601|| 
 
 
 śrīhanūmataḥ | 
 
 
 mātuḥ svedamayaṃ tatāna pṛthukaḥ kroḍena dhātryām asau 
 rāgāḍhyas taruṇaḥ purandarapurastrīnyastakaṇṭhagrahaḥ | 
 jyāyān apy abhinatpitāmahapadaṃ nityāvinītas tanū 
 janmā te yaśasāṃ gaṇas taducitavrīḍo’si tatkīrtane  ||1602|| 
 
 
 chittapasya | (sū.mu. 97.39) 
 
 
 baddho naiṣa na laṅghito na mathitaḥ pīto na vā bāḍava 
 vyagro nāpi yaśomayo yadupater amlāyamāno’mbudhiḥ | 
 abdhīṃl labdhaparābhavānadharayann arvāg atho’rvībhṛtaḥ  
 kurvan garvavilaṅghitāvadhir adhi brahmāṇḍam ārohati  ||1603|| 
 
 
 vācaspateḥ | 
 
 
 airāvaṇanti kariṇaḥ phaṇino’py aśeṣāḥ 
 śeṣanti hanta vihagā api haṃsitāraḥ | 
 nīlotpalāni kumudanti ca sarvaśailāḥ 
 kailāsituṃ vyavasitā bhavato yaśobhiḥ  ||1604|| 
 
 
 mahāśakteḥ | (su.ra. 1011) 
 
 
 deva svasti vayaṃ dvijās tata itas tīrtheṣu niṣkalmaṣāḥ 
 kālindīsurasindhusaṅgapayasi snātuṃ samīhāmahe | 
 tad yācemahi saptaviṣṭapaśucībhāvaikatānavrataṃ 
 saṃyaccha svayaśaḥ sitāsitapayobhedād viveko’stu naḥ  ||1605|| 
 
 
 rathāṅgasya | (su.ra. 995) 
 
 
 48. savīryayaśaḥ 
 
 
 na tac citraṃ citte vitatakaravālograrasano 
 mahībhāraṃ soḍhuṃ bhujabhujagarājaḥ prabhavati | 
 yad udbhūtenedaṃ navavisalatātantuśucinā 
 yaśonrimokeṇa sthagitam avanīmaṇḍalam abhūt  ||1606|| 
 
 
 saṅghaśriyaḥ | (su.ra. 1013) 
 
 
 śrīmanpātālakukṣimbharibharitasurasthānam ambhodhirodho 
 rodhi kṣmāśodhi śuddhaṃ prasarati yad idaṃ tvadyaśas tat kim āhuḥ | 
 tad brūmas tvatpratāpānalamilanakṛtakvāthasambhāradūra 
 sphārottālo’yam abhraṃlihalaharibharo vardhate dugdhasindhuḥ  ||1607|| 
 
 
 śrīkaṇṭhasya | 
 
 
 candrābhair bhavato yaśobhir amalair vistāritāyāṃ diśi 
 jyotsnāyāṃ tava vairivargavadane viśrāntam andhaṃ tamaḥ | 
 kiṃ ca bhrūtilakāntapātamilitaśrībhārasaṃvardhita 
 premāṇi prahasanti bandhukumudāny āmodavanti sphuṭam  ||1608|| 
 
 
 gosokasya | 
 
 
 dṛṣṭaṃ saṅgarasākṣibhir nigaditaṃ vaitālikaśreṇibhir 
 nyastaṃ cetasi khañjanaiḥ sukavibhiḥ kāvyeṣu saṃcāritam | 
 utkīrṇaṃ kuśalaiḥ praśastiṣu sadā gītaṃ ca nākeṣadāṃ 
 dānair nirjitavairivīra bhavataś candrāvadātaṃ yaśaḥ  ||1609|| 
 
 
 rājaśekharasya | (su.ra. 1000) 
 
 
 muktāśīkaranirjharāsu sadasi kṣuṇṇāsu kumbhasthalīṣv 
 ādantaḥ sphuṭakarṇacāmaradṛśāsvāvarjināṃ dantinām | 
 kṣetrīkṛtya varūthinīṃ yudhi jayaśrīkarṣakeṇa dviṣāṃ 
 yenoptā iva muṣṭibhir nijayaśobījacchaṭā rejire  ||1610|| 
 
 
 bhikṣoḥ | 
 
 
 49. praśastayaśaḥ 
 
 
 ākṣiptā cāmaraśrīḥ prasabham apahṛtaḥ pauṇḍarīko vilāsaḥ  
 pracchanno vīrakambuḥ samajani vihitaḥ kaṇṭhabhārāya hāraḥ | 
 lupto hāsaprakāśaḥ kam api paribhavaṃ prāpitaḥ puṣparāśiś 
 candrābhair yadyaśobhiḥ pratidharaṇibhujāṃ nihnutā kiṃ ca kīrtiḥ  ||1611|| 
 
 
 śrīmatkeśavasenadevasya |  
 
 
 ambhodhikṣiptamuktāruciharicaraṇodgīrṇagaṅgāmbutulyaṃ  
 kālindīphenakāntisphuritaphaṇadharonmuktanirmokarociḥ | 
 karṇāṭīkuntalāntarvigalitasumanodāmaramyaṃ samantāc  
 chrīkhaṇḍālepalakṣmīm upanayati yaśo yasya khaḍgaprasūtam  ||1612|| 
 
 
 jalacandrasya | 
 
 
 bhūcakraṃ kiyad etad āvṛtam abhūd yad vāmanasyāṅghriṇā 
 nāgānāṃ kiyad āspadaṃ yadurasā laṅghanti gūḍhāṅghrayaḥ | 
 ekāhād yad anūrur añcati kiyan mātraṃ tad apy ambaraṃ 
 yasyetīva yaśo hriyā tribhuvanaṃ vyāpyāpi no tṛpyati  ||1613|| 
 
 
 umāpatidharasya | 
 
 
 gṛhād gṛham upāgataṃ vrajati pattanaṃ pattanād 
 vanād dhanam anudrutaṃ bhramati pādapaṃ pādapāt | 
 girer girim adhiśritaṃ tarati vāridhiṃ vāridher 
 yadīyam arisundarīnikarapṛṣṭhalagnaṃ yaśaḥ  ||1614|| 
 
 
 tasyaiva | 
 
 
 āste dāmodarīyām iyam udaradarīṃ yāv alambya trilokī 
 saṃmātuṃ śaknuvanti prathimabharavaśād atra naitad yaśāṃsi | 
 tām etāṃ pūrayitvā niragur iva madhudhvaṃsinaḥ pāṇḍupadma 
 cchadmāpannāni tāni dvipadaśanasanābhīni nābhīpathena  ||1615|| 
 
 
 kavipaṇḍitaśrīharṣasya | (Nc 12.95, Sv 2520, sū.mu. 97.23) 
 
 
 50. kīrtiḥ  
 
 
 kā tvaṃ, kuntalamallakīrtir, ahaha kvāsi sthitā, na kvacit 
 sakhyas tās tava kutra kutra vada vāg lakṣmīs rucaḥ samprati | 
 vāg yātā caturānanasya vadanaṃ lakṣmīr murārer uraḥ 
 kāntir maṇḍalam aindavaṃ mama punar nādyāpi viśrāmabhūḥ  ||1616|| 
 
 
 chittapasya | (su.ra. 1005) 
 
 
 rāmaḥ sainyasamanvitaḥ kṛtaśilāsetur yad ambhonidheḥ 
 pāraṃ laṅghitavān purā tad adhunā nāścaryam utpādayet | 
 ekākiny api setubandharahitān saptāpi vārāṃ nidhīn 
 helābhis tava deva kīrtivanitā yasmāt samullaṅghati  ||1617|| 
 
 
 tasyaiva | (su.ra. 1012) 
 
 
 kiṃ vṛttāntaiḥ paragṛhagataiḥ kiṃtu nāhaṃ samarathas 
 tūṣṇīṃ sthātuṃ prakṛtimukharo dākṣiṇātyasvabhāvaḥ | 
 deśe deśe vipaṇiṣu tathā catvare pānagoṣṭhyām 
 unmatteva bhramati bhavato vallabhā hanta kīrtiḥ  ||1618|| 
 
 
 tutātitasya | (Sv 2544, su.ra. 996, śā.pa. 1227) 
 
 
 anantāsau kīrtiḥ kavikumudabandhoḥ kṣitipates  
 trilokīyaṃ kṣudrā tad iha katham asyāḥ sthitir iti | 
 mudheyaṃ vaḥ śaṅkā kalayata kiyaddarpaṇatalaṃ  
 viśālā kiṃ tatra sphurati na kavīndrapratikṛtiḥ  ||1619|| 
 
 
 pañcākṣarasya | 
 
 
 dhyāyantī nirapāyanāyakaguṇaṃ tvatkīrtir ambhonidher 
 bhrāmyanit vipināntareṣu virahavyagreva pāṇḍucchaviḥ | 
 candraṃ nindati candanaṃ na sahate dveṣṭi śriyaṃ śāradīṃ 
 dūrād eva nirākaroti karakākarpūrahārasrajaḥ  ||1620|| 
 
 
 śaraṇasya | 
 
 
 51. savīryakīrtiḥ  
 
 
 vīrakṣīrasamudrasāndralaharīlāvaṇyalakṣmīmusas 
 tvatkīrtes tulanāṃ kalaṅkamalino dhatte kathaṃ candramāḥ | 
 syād evaṃ tvadarātisaudhaśikharaprodbhūtaśaṣpāṅkura 
 grāsavyagramanāḥ pated yadi punas tasyāṅkaśāyī mṛgaḥ  ||1621|| 
 
 
 śākyarakṣitasya | (sū.mu. 97.30) 
 
 
 niḥsṛtyāhavasāgarād atha punaḥ saṃsṛtya pṛthvītalaṃ 
 kṛtvādho himaśailam īśvaraśiraḥśītāṃśulekhām api | 
 gaṅgeva smṛtajanmabhūmir amaraiḥ sāścaryam ālokitā 
 kīrtis te pratilomalaṅghitaviyadbrahmāṇḍam ārohati  ||1622|| 
 
 
 vākpateḥ | (sū.mu. 97.44) 
 
 
 āsīd uptaṃ yad etad raṇabhuvi bhavatā vairimātaṅgakumbhān 
 muktābījaṃ vimuktaṃ trijagati janayāmāsa kīrtidrumaṃ te | 
 śeṣo mūlaṃ prakāṇḍaṃ himagirir udadhir dugdhapūrālavālaṃ 
 jyotsnā śākhāpratānaḥ kusumam uḍucayā yasya candraḥ phalaṃ ca  ||1623|| 
 
 
 hareḥ | (su.ra. 1006) 
 
 
 ekā gaṅgā prayāge malayaparisare candanaṃ mauktikālī 
 kāntākaṇṭhe himāṃśur viyati sarasi śvetam abjaṃ tathāsyāḥ | 
 kālindī kālasarpā marakatataralo lāñchanaṃ bhṛṅgamālety  
 evaṃ te yatra kīrtiḥ pariṇamati yutā yatra śatror akīrtyā  ||1624|| 
 
 
 rāmasya | 
 
 
 sā candrād api candanād api daravyākoṣakundād api 
 kṣīrābdher api śeṣato’pi phaṇinaś caṇḍīśahāsād api | 
 karṇātīsitadantapatramahaso’py atyantam uddyotinī 
 kīrtis te bhujavīryanirjitaripor lokatrayaṃ bhrāmyati  ||1625|| 
 
 
 rājaśekharasya | (su.ra. 997) 
 
 
 52. praśastakīrtiḥ  
 
 
 antaḥsantoṣabāṣpaiḥ sthagayati nayanaṃ na śrutibhraṃśabhīrur 
 nāṅgenānastiromā racayati pulakaśreṇim ānandakandām | 
 na kṣoṇībhaṅgabhīruḥ kalayati ca śiraḥkampanaṃ tan na vidmaḥ  
 śṛṇvann etasya kīrtīḥ katham uragapatiḥ prītim āviṣkaroti  ||1626|| 
 
 
 kavipaṇḍitaśrīharṣasya | (Nc 12.39, sū.mu. 97.24) 
 
 
 kṣīrodanvān alīkaḥ kapaṭamayatanus tryambakasyāṭṭahāso 
 mithyānīhārasampattribhuvanavivare kṛtrimā paurṇamāsī | 
 saṃvṛttāmbhodavṛndasphuradūrukarakāsārasaṃdehadāyī 
 dāyādaḥ kundabhāsāṃ diśi vidiśi babhau yasya kīrtipratānaḥ  ||1627|| 
 
 
 vasukalpasya | 
 
 
 kailāse nihnutaśrīḥ pariphitavapuḥ pārvaṇaḥ śvetabhānuḥ  
 śeṣaḥ pracchannaveśaḥ kalayati na ruciṃ jāhnavīvāriveṇiḥ | 
 pītaḥ kṣīrāmburāśiḥ prasabham apahṛtaḥ kuñjaro devabhartur 
 yatkīrtīnāṃ vivartair ajani sa bhagavān ekadanto’py adantaḥ  ||1628|| 
 
 
 śrīmatkeśavasenadevasya | 
 
 
 yadvartmodyāti roddhuṃ tripuraharagirigrāmaṇīs tan niyantuṃ 
 kauverīṃ kumbhajanmā vrajati yadi tadā durdharā vindhyavṛddhiḥ | 
 itthaṃ yatkīrtirāśau tirdaśapatipurākrāntidattaprayāṇe 
 cintāgniḥ krūrakarmā vyathayati hṛdayaṃ tejasām īśvarasya  ||1629|| 
 
 
 tasyaiva | 
 
 
 malinayati vairivadanaṃ svajanaṃ rañjayati dhavalayati dhātrīm | 
 api kusumaviśadamūrtir yatkīrtiś citram ācarati  ||1630|| 
 
 
 jayadevasya | 
 
 
 53. kīrtigītiḥ 
 
 
 līlālolakarāṅgulīhatiraṇadvīṇāguṇaproccarad 
 gāndhāradhvanisaṃvadanmṛdukalāsnigdhasvarodgāribhiḥ | 
 lolanmaulikbhir ardhamīlitalasannetrair baladbhūlatair 
 gīyante gaganecaraiḥ surapater agre bhavatkīrtayaḥ  ||1631|| 
 
 
 surabheḥ | 
 
 
 bhogīndraḥ pramadottaraṅgamuragīsaṅgītagoṣṭhīṣu te 
 kīrtiṃ deva śṛṇotu viṃśatiśatī yac cakṣuṣāṃ vartate | 
 raktābhiḥ surasundarībhir abhito gītāṃ tu karṇadvayī 
 duḥsthaḥ śroṣyati nāma kiṃ sa hi sahasrākṣo na cakṣuḥśravāḥ  ||1632|| 
 
 
 murāreḥ | (Ar 7.79; Sv 2638) 
 
 
 gīyante yadi pannagībhir aniśaṃ tvatkīrtayas tad vayaṃ 
 tuṣṭā eva paraṃ tu cetasi camatkāro’yam ārohati | 
 tāsāṃ tādṛśabhāvabhaṅgivalanā saṃsthānasaṃdarśini 
 vyālendre rasadhūtamūrdhani mahīcakraṃ punar bhraṃkṣyate  ||1633|| 
 
 
 tasyaiva | 
 
 
 adya svargavadhūgaṇe guṇamaya tvatkīrtim indūjjvalām  
 uccair gāyati niṣkalaṅkimadaśām ādāsyate candramāḥ | 
 gītākarṇanamodamuktayavasagrāsābhilāṣo vada  
 svāminn aṅkamṛgaḥ kiyanti hi dināny etasya vartiṣyate  ||1634|| 
 
 
 tasyaiva | (su.ra. 1007) 
 
 
 asya kṣoṇipateḥ parārdhaparayā lakṣīkṛtāḥ saṃkhyayā  
 prajñācakṣur avekṣyamāṇatimiraprakhyāḥ kilākīrttayaḥ | 
 gīyante svaram aṣṭamaṃ kalayatā jātena vandhyodarān  
 mūkānāṃ prakareṇa kūrmaramaṇīdugdhodadheḥ rodhasi  ||1635|| 
 
 
 kavipaṇḍitaśrīharṣasya | (Kuval, p. 146, Nc 12.106) 
 
 
 54. uccāvacacāṭuḥ 
 
 
 abhyuddhṛtā vasumatī dalitaṃ ripūraḥ  
 krīḍīkṛtā balavatā balirājalakṣmīḥ | 
 ekatra janmani kṛtaṃ tadanena yūnā  
 janmatraye yad akarot puruṣaḥ purāṇaḥ  ||1636|| 
 
 
 śrīhanūmataḥ | (sa.ka.ā. 1.98, V 471, sū.mu. 97.5) 
 
 
 karṇaṃ cakṣur ajīgaṇat tava pitus tātaḥ pitā te punaḥ 
 śaktyādhārakumāram apy ajagaṇat taṃ kātaratvena saḥ | 
 devo’gān mahiṣīti paśyati jagat tv evaṃ vivektuṃ punaḥ 
 prāgalbhyaṃ prathayanti vas tad api ca prajñādhanāḥ sādhavaḥ  ||1637|| 
 
 
 vidyāpateḥ | 
 
 
 prabhur asi vayaṃ mālākāravratavyavasāyino 
 vacanakusumaṃ tenāsmābhis tavādaraḍhaukitam | 
 yadi tadguṇaṃ kaṇṭhe mā dhās tathorasi mā kṛthā 
 navam iti kiyat karṇau dhehi kṣaṇaṃ phalatu śramaḥ  ||1638|| 
 
 
 vīryamitrasya | (su.ra. 1418) 
 
 
 vaktraṃ sākṣāt sarasvaty adhivasati sadā śoṇa evādharas te 
 bāhuḥ kākutsthavīryasmṛtikaraṇapaṭur dakṣiṇas te samudraḥ | 
 vāhinyaḥ pārśvam etāḥ kṣaṇam api bhavato naiva muñcanti rājan 
 svacche’to mānase’sminn avatarati kathaṃ toyaleśābhilāṣaḥ  ||1639|| 
 
 
 hariścandrasya | 
 
 
 devaḥ kupyatu vā vicintya vinayaṃ prīto’stu vā mādṛśair 
 vāñchadbhiḥ prabhukīrtim apratihatāṃ vaktavyam evocitam | 
 sevābhir yadi senavaṃśatilakād āsādanīyāḥ śriyaḥ 
 saṃkalpānuvidhāyinaḥ surataros tat kena hāryo madaḥ  ||1640|| 
 
 
 śaraṇadevasya | 
 
 
 śrīdharadāsakṛte’smin saduktikarṇāmṛte tṛtīyo’yam | 
 cāṭupravāha īpsitaphalaprado bhavatu saṃtataṃ kṛtinām || 
 
 iti śrīmahāmāṇḍalikaśrīdharadāsakṛtau saduktikarṇāmṛte | 
 
 cāṭupravāho nāma tṛtīyaḥ | vīcayaḥ 54 | ślokāḥ 270 || 
 
  o)0(o 
  saduktikarṇāmṛtam 
 
 
 
 
 (4) 
 apadeśapravāhavīcayaḥ 
 
 
 1. vāsudevaḥ 
 
 
 bhūtā eva timiṅgilaprabhṛtayo ye yādasām agrimās 
 te vaisāriṇaveśakeśavaśiśor jātā na rātrau punaḥ | 
 pṛṣṭhaproñchitatoyatucchajaladher āpūrya yenāntaraṃ 
 tāḥ kallolaparamparā iva paraṃ dehatvaco darśitāḥ  ||1641|| 
 
 
 kṣiyākasya | 
 
 
 bhramati girirāṭ pṛṣṭhe garjaty upaśruti sāgaro 
 dahati vitatajvālājālo jaganti viṣānalaḥ | 
 sa tu vinihitagrīvākāṇḍaḥ kaṭāhapuṭāntare 
 svapiti bhagavān kūrmo nidrābharālasalocanaḥ  ||1642|| 
 
 
 cirantanaśaraṇasya | (su.ra. 118, sū.mu. 108.2) 
 
 
 jāyante bahavo’tra kacchapakule kiṃ tu kvacit kacchapī 
 naikāpy ekam asūta sūnum aparaṃ sūtena vā soṣyate | 
 ākalpaṃ dharaṇīdharodvahanataḥ santāpakhinnātmano 
 yaḥ kūrmasya dināni nāma katicid viśrāmadānakṣamaḥ  ||1643|| 
 
 
 śatānandasya | (su.ra. 1105) 
 
 
 niṣkandāmaravindinīṃ sthapuṭitoddeśāṃ sthalīṃ palvale 
 jambālāvilam ambu kartum aparā sūte varāhī sutān | 
 daṃṣṭrāyāṃ caturarṇavormitpaṭalair āplāvitāyām iyaṃ 
 yasyā eva śiśoḥ sthitā vipadi bhūḥ sā putriṇī potriṇī  ||1644|| 
 
 
 abhinandasya | (sa.ka.ā. 4.94, śā.pa. 1214, sū.mu. 36.6) 
 
 
 apatyāni prāyo daśa daśa varāhī janayati 
 kṣamābhāre dhuryaḥ sa punar iha nāsīn na bhavitā | 
 padaṃ kṛtvā yaḥ svaṃ phaṇipatiphaṇācakravalaye 
 nimajjantīm antarjaladhi vasudhām udvalayati  ||1645|| 
 
 
 varāhasya | (su.ra. 1206) 
 
 
 2. mahādevaḥ 
 
 
 devair dugdhapayodhirodhasi urā kair nāma manthācala 
 kṣobhaprodgatacandramaḥprabhṛtaye na preṣitāḥ pāṇayaḥ | 
 svīcakre param eka eva bhagavān udvignalokatrayī 
 rakṣāyai kaṭukālakūṭagaralagrāsaṃ sa gaurīśvaraḥ  ||1646|| 
 
 
 vāsudevasenasya | 
 
 
 chinne brahmaśiro yadi prathayati preteṣu sakhyaṃ yadi 
 kṣīvaḥ krīḍati mātṛbhir yadi ratiṃ dhatte śmaśāne yadi | 
 sṛṣṭvā saṃharati prajā yadi tadāpy ādhāya bhaktyā manas 
 taṃ seve karavāṇi kiṃ trijagatī śūnyā sa eveśvaraḥ  ||1647|| 
 
 
 umāpatidharasya | 
 
 
 svaṃ cet saṃcarase vṛṣeṇa laghutā kā nāma digdantināṃ 
 vyālaiḥ kaṅkaṇakuṇḍalāni kuruṣe hānir na hemnām api | 
 mūrdhanyaṃ tanuṣe jaḍāṃśum ayaśaḥ kiṃ nāma lokatrayī 
 dīpasyāmbujabāndhavasya jagatām īśo’si kiṃ brūmahe  ||1648|| 
 
 
 śailasarvasya | 
 
 
 āhāro garalaṃ tṛtīyam alike cakṣuḥ kapālaṃ kare 
 vāsaḥ kuñjaracarma bhasmani ratir bhūṣā bhujaṅgādhipaḥ | 
 janmālakṣyam asākṣikaṃ kulam avijñātā ca jātiḥ  
 kathaṃ sevyo’smābhir asau piśācapariṣadbhartā hatāḥ smo vayam  ||1649|| 
 
 
 dharmayogeśvarasya | 
 
 
 pāṇau brahmakapālam ashitbhir alaṅkāro’ṅgarāgaś citā 
 bhasmāvyāhatam uttarīyam uragaḥ krīḍā samaṃ mātṛbhiḥ | 
 yasyaitāny asamañjasāni tam anācāraiḥ piśācair vṛtaṃ 
 kaḥ sthāṇuḥ phalavāñchayā vada vṛṣād anyo janaḥ sevate  ||1650|| 
 
 
 tasyaiva | 
 3. gaṇāḥ 
 
 
 tulyaiveśvarasevā karma na vidmaḥ purākṛtaṃ kīdṛk | 
 bhṛṅgī yad asthiśeṣo bhṛśataram akṛśaś ca kūṣmāṇḍaḥ  ||1651|| 
 
 
 vākpateḥ | 
 
 
 eko giriśaḥ svāmī gaṇatā tulyaiva vallabhatvaṃ ca | 
 kiṃ kurmaḥ karmagatau śuṣyati bhṛṅgī vināyakaḥ pīnaḥ  ||1652|| 
 
 
 kasyacit | 
 
 
 kapardī bhūtisaṃpanno jagatīpatir advayaḥ | 
 dhig daivam avyayaḥ so’pi bhṛṅgī śuṣyatyato bhṛśam  ||1653|| 
 
 
 amoghasya | 
 
 
 skande mandāvadhānaṃ carati gaṇapatau maulipātaṃ na dhatte 
 vṛnde vṛndārakāṇāṃ vinayavati bhṛśaṃ nādarān ātanoti | 
 kiṃ bhūmnā yaś ca devīṃ na namati girijāṃ tasya nirvyājavṛtteḥ 
 kṣīāsyāpy ekaniṣṭhā jayati bhagavatī bhṛṅgiṇas tasya bhaktiḥ  ||1654|| 
 
 
 umāpatidharasya | 
 
 
 kūṭasthaṃ śravaṇopakaṇṭhavilasatkrūradvijihvāśrayaṃ 
 dakṣadveṣiṇam aṅghralaṅghitavṛṣaṃ vaiṣamyabhīmekṣaṇam | 
 īśaṃ nirguṇavyayaprakṛtikaṃ saṃsevya bhṛṅgī cirād 
 yaj jīvaty atidurbalena vapuṣā manye sa evotsavaḥ  ||1655|| 
 
 
 kasyacit | 
 
 
 4. sūryaḥ 
 
 
 kiṃ naiva santi subahūni mahāmahāṃsi 
 candro’py alaṃ bhuvanamaṇḍalamaṇḍanāya | 
 sūryād ṛte na tad udeti na cāstam eti  
 yenoditena dinam astam itena rātriḥ  ||1656|| 
 
 
 ānandavardhanasya | (su.ra. 1202, kasyacit) 
 
 
 rātrāv oṣadhayo jvalanti kalayanty aujjvalyam apy agnayo 
 jyotsnāś candramasi sphuranti dadhati jyotīṃṣi tejasvitām | 
 anyac ca krimayo’pi bibhrati maholeśān amuṣyaiva tāḥ 
 sarvā eva nidhes tviṣāṃ bhagavato dīptipraticchāyikāḥ  ||1657|| 
 
 
 umāpatidharasya | 
 
 
 asyāmoṣadhayo jvalantu dadhatu jyotīṃṣi kīṭā api  
 pronmīlantu bhujaṅgamaulimaṇayaḥ krīḍantu dīpāṅkurāḥ | 
 praṣṭavyāḥ khalu yūyam eva yadi ko’py astaṃ gate bhāsvati  
 prauḍḥadhvāntapayodhimagnajagatī hastāvalambakṣamaḥ  ||1658|| 
 
 
 jalacandrasya | 
 
 
 asmin naktam ahar vivekavikale kālādhame nīradaiḥ  
 saṃnaddhair abhito niruddhagaganābhogāsu digbhittiṣu | 
 bhānor na prasarantu nāma kiraṇāḥ kiṃ tvasya tejasvinaḥ  
 sattāmātraparigraheṇa vikasanty adyāpi padmākarāḥ  ||1659|| 
 
 
 vāsudevasya | 
 
 
 jagannetraśreṇītimiraharasiddhāñjanasakhā 
 mayūkhā yasyaite tribhuvanam amoghaṃ vidadhati | 
 aye karmālaṅghyaṃ kalaya kim apīdaṃ tanubhṛtām 
 ulūkānām andhaṃkaraṇakiraṇaḥ so’baramaṇiḥ  ||1660|| 
 5. candraḥ  
 
 
 sudhāṃśor jāteyaṃ katham api kalaṅkasya kaṇikā  
 vidhātur doṣo’yaṃ na ca guṇanidhes tasya kim api |  
 sa kiṃ nātreḥ putro na kim u haracūḍārcanamaṇir 
 na vā hanti dhvāntaṃ jagad upari kiṃ vā na vasati  ||1661|| 
 
 
 daṅkasya | 
 
 
 asminn abhyudite jagattrayadiśām ullāsahetau diśām  
 āsyamlānihare sudhārasanidhau deve niśāsvāmini | 
 vaktraṃ mudritam ambujanma bhavatā cet kiṃ tataḥ śāśvataṃ  
 naitasyeśvaramaulimaṇḍanamaṇer gāyanti viśve yaśaḥ  ||1662|| 
 
 
 vaidyagadādharasya | 
 
 
 ajani bhagavān asmād vedhāḥ śiraḥsu sudhābhujāṃ  
 kṛtapadam idaṃ caitad devyāḥ śriyo dhṛtimandiram | 
 tad iha bhuvanābhogaślāghye saroruhi yac ciraṃ  
 śaśadhara tava dveṣārambhaḥ sa eṣa jaḍagrahaḥ  ||1663|| 
 
 
 tasyaiva | 
 
 
 nayanam asi janārdanasya śambhor 
 mukuṭamaṇiḥ sudṛśāṃ tvam ādidevaḥ | 
 tyajasi na mṛgamātram etad indo 
 viramati yena kalaṅkakiṃvadantī  ||1664|| 
 
 
 rāmadāsasya | (śā.pa. 755) 
 
 
 āśāḥ prasādayatu puṣyatu vā cakorān  
 kāmaṃ tanotu kumudeṣu mudaṃ sudhāṃśuḥ | 
 ekaḥ sa eva param utkaṭarāhudanta  
 patrapraveśasamaduḥkhasukhaḥ kuraṅgaḥ  ||1665|| 
 
 
 yogeśvarasya | 
 
 
 6. candrasūryau  
 
 
 cāritrāṇi raver jayanti jagatām agre tamo durgatiṃ 
 dṛṣṭāstaṃ vrajatāpi yena śaśabhṛtyāropitā dīptayaḥ | 
 prītāḥ sma punar asya samprati sadācāreṇa śītadyuter 
 yat tad bandhuṣu paṅkajeṣu kim api prārambhi durnāṭakam  ||1666|| 
 
 
 jalacandrasya | 
 
 
 divasarajanīnāthau puṃsaḥ parasya vilocane 
 kamalakumudānandagranthī tamaḥparipanthinau | 
 tapanaśaśinau sṛṣṭvā rāhugrahaṃ sṛjatā tvayā  
 katham apayaśas tādṛg dhātaḥ svahastitam ātmanaḥ  ||1667|| 
 
 
 vaidyagadādharasya | 
 
 
 virama timira sāhasād amuṣmād 
 dinamaṇir astam upāgatas tataḥ kim | 
 kalayati na puromaho mahormi 
 plutaviyadabhyudayaty ayaṃ sudhāṃśuḥ  ||1668|| 
 
 
 śrīvallālasenadevapādānām | (śā.pa. 763, sū.mu. 11.6) 
 
 
 tat tāvad eva śaśinaḥ sphuritaṃ mahīyo 
 yāvan na tigmarucimaṇḍalam abhyudeti | 
 abhyudgate sakaladhāmanidhau tu tasminn 
 indoḥ sitābhrapaṭalasya ca ko viśeṣaḥ  ||1669|| 
 
 
 madhukūṭasya | (sa.ka.ā. 2.87, Sv 555, su.ra. 1205) 
 
 
 viśveṣāṃ dadhatā prabodhapadavīṃ yenānuṣaṅgāt kṛtāḥ  
 sveṣām amburuhāṃ śriyaḥ sa bhagavān uṣṇo’pi sevyo raviḥ | 
 śītenāpi kim indunā yad udaye tasyaiva yad bāndhavair 
 udbuddhaṃ kumudair idaṃ tu śirasā kṛtsnaṃ jagad ghūrṇate  ||1670|| 
 
 
 umāpatidharasya | 
 7. samudraḥ  
 
 
 ācchidya lakṣmīm ita eva pūrvam  
 atraiva visrambhasukhaprasuptaḥ | 
 ekaḥ paraṃ veda sa kaiṭabhārir  
 mahāśayatvaṃ makarālayasya  ||1671|| 
 
 
 daśarathasya | 
 
 
 yadyapi svacchabhāvena darśayaty ambudhir maṇīn | 
 tathāpi jānudadhno’yam iti cetasi mā kṛthāḥ  ||1672|| 
 
 
 bhāṣyakārasya | (śā.pa. 1079, Sv 855) 
 
 
 uccair unmathitasya tena balinā daivena dhikkarmaṇā  
 lakṣmīm asya nirasyato jalanidher jātaṃ kim etāvatā | 
 gāmbhīryaṃ kim ayaṃ jahāti kim ayaṃ puṣṇāti nāmbhodharān  
 maryādāṃ kim ayaṃ bhinatti kim ayaṃ na trāyate patriṇaḥ  ||1673|| 
 
 
 lakṣmīdharasya | (su.ra. 1055) 
 
 
 aye vārāṃ bhartaḥ kuliśakarakopapratibhayād  
 ayaṃ pakṣapremṇā giripatisutas tvām upagataḥ | 
 tvadantarvāstavyo yadi punar ayaṃ vāḍavaśikhī  
 pradīptaḥ pratyaṅgaṃ glapayati tataḥ ko’sya śaraṇam  ||1674|| 
 
 
 bibhokasya | 
 
 
 kiyān indus tasminn asati bhavataḥ kaiva gaṇanā 
 tvam etenaiveha prasabham asi ratnākara iti | 
 diśo visphāyantāṃ bhavatu kṛtakṛtyaḥ smaraharo 
 harer āstāṃ cakṣuḥ prasaratu yaśas te diśi diśi  ||1675|| 
 
 
 śuṅgokasya | 
 8. samudrotkarṣaḥ  
 
 
 maryādaikaparāyaṇasya jaladher velātaṭakṣmāruhāṃ 
 yal lakṣmīr anapāyinī bhagavato māhātmyam asyaiva tat | 
 etasmin kṣubhite tu vīcivalanair viśvaṃ nipīya sthite 
 sūryācandramasor apīha na kathā ke’mī taṭāntadrumāḥ  ||1676|| 
 
 
 dhotīkasya | 
 
 
 ekenaiva payodhinā jalamucas te pūritāḥ koṭiśo  
 jāto nāsya kuśāgralīnatuhinaślakṣṇo’pi toyavyayaḥ | 
 āho śuṣyati daivadurvilasitair ambhobhir ambhomucaḥ  
 saṃbhūyāpi vidhātum asya rajasaḥ staimityam apy akṣamāḥ  ||1677|| 
 
 
 śabdārṇavasya | (su.ra. 1047) 
 
 
 kiṃ brūmo jaladheḥ śriyaṃ sa hi khalu śrījanmabhūmiḥ svayaṃ 
 vācyaḥ kiṃ mahimāsya yasya hi kila dvīpaṃ mahīti śrutiḥ | 
 tyāgaḥ ko’pi sa tasya bibhrati jagad yasyārthino’py ambudāḥ 
 śakteḥ kaiva kathāpi yasya bhavati kṣobheṇa kalpāntaram  ||1678|| 
 
 
 tasyaiva | (su.ra. 1196; sū.mu. 104.10) 
 
 
 etasmāj jaladher jalasya kaṇikāḥ kāścid gṛhītvā tataḥ  
 pāthodāḥ paripūrayanti jagatīṃ ruddhāmbarā vāribhiḥ | 
 asmān mandarakūṭakoṭighaṭanābhītibhramat tārakāṃ  
 prāpyaikāṃ jalamānuṣīṃ tribhuvane śrīmān abhūd acyutaḥ  ||1679|| 
 
 
 hareḥ | (su.ra. 1197, muñjarājasya; sū.mu. 104.9, jalamānuṣīrudrasya) 
 
 
 maryādābhaṅgabhīter amṛtamayatayā dhairyagāmbhīryayogān  
 na kṣubhyanty eva tāvan niyamitasalilāḥ sarvadaite samudrāḥ | 
 āho kṣobhaṃ vrajeyuḥ kvacid api samaye daivayogāt tadānīṃ 
 na kṣoṇī nādrivargo na ca raviśaśinau sarvam ekārṇavaṃ syāt  ||1680|| 
 
 
 suvarṇarekhasya | (su.ra. 1048) 
 
 
 9. agastyahaste samudraḥ 
 
 
 vyāpyāśāḥ śayitasya vīcivalanair ullikhya khaṃ preṅkhataḥ 
 sindhor locanagocaraḥ sa mahimā teṣāṃ tanoty adbhutam | 
 saṃśliṣṭāṅgulirandhralīnamakaragrāhāvalir nīravo 
 yair nāyaṃ karaśuktikodaragato dṛṣṭo muner añjalau  ||1681|| 
 
 
 abhinandasya | (su.ra. 1058) 
 
 
 uddāmārkamarīcimūrcchitadṛśāṃ yenādhvagānām ayaṃ  
 velālambanajāgarūkamanasām ārambhi karṇajvaraḥ | 
 kleśocchṛṅkhalacetasaḥ praviśato gaṇḍūṣagarbhaṃ muner  
 līnaḥ kutra mahārṇavasya sa punaḥ kallolakolāhalaḥ  ||1682|| 
 
 
 jalacandrasya | 
 
 
 ayaṃ vārām eko nilaya iti ratnākara iti  
 śrito’smābhis tṛṣṇātaralitamanobhir jalanidhiḥ | 
 ka evaṃ jānīte nijakarapuṭīkoṭaragataṃ  
 kṣaṇādenaṃ tāmyattimimakaram āpāsyati muniḥ  ||1683|| 
 
 
 vidyāpateḥ | (Kuval, p. 108, sū.mu. 27.18, su.ra. 1025, kavinandasya) 
 
 
 aye vārāṃ rāśe katipayapayobinduvibhavair 
 amībhirmā garvaṃ vaha niravalepā hi kṛtinaḥ | 
 na kiṃ lopāmudrāsahacarakarakroḍakuhare  
 bhavān dṛṣṭaḥ kaṣṭaṃ pracalajalajantuvyatikaraḥ  ||1684|| 
 
 
 viśveśvarasya | 
 
 
 tāvad velā viṣamasalilāvartanābhīnikuñja 
 kroḍabhrāmyanmakaraśikharigrāvaraudraḥ samudraḥ | 
 dṛṣṭo yāvan na khalu culukībhūtaniṣpandamūrtir 
 lopāmudrāsahacarakarasvastikotsaṅgavartī  ||1685|| 
 
 
 lopāmudrākaveḥ | 
 10. samudropālambhaḥ 
 
 
 dūrībhūtaratiś ciraṃ marakate muktāsu muktaspṛhaḥ 
 sānando’smi na cendranīlamaṇiṣu tyaktādaro vidrume | 
 tvāṃ saṃsevya samudra samprati punar dṛṣṭasvabhāgyakṣaya 
 kṣīṇo’haṃ sakalārthisārthasulabhām abhyarthaye śuktikām  ||1686|| 
 
 
 indradevasya | 
 
 
 pramodād udbāṣpaḥ pulakapaṭalair arcitatanuḥ 
 śiro dhūtvā dhūtvā kim iti jaladher gāyasi yaśaḥ | 
 kim etenāsmākaṃ phaṇimakaranakrapraṇayinā 
 namas tebhyo labhyā ya iha guṇabhājo’pi maṇayaḥ  ||1687|| 
 
 
 vaidyagadādharasya |  
 
 
 vigarjām unmuñca tyaja taralatām arṇava manāg 
 ahaṃbhāvaḥ ko’yaṃ katipayamaṇigrāvaguḍakaiḥ | 
 dṛśaṃ merau dadyāḥ sa hi maṇimayaprasthamahito 
 mahāmaunaḥ sthairyād atha bhuvanam eva draḍhayati  ||1688|| 
 
 
 śatānandasya | (su.ra. 1122) 
 
 
 ajāyantaitasmād amṛtaśaśilakṣmīprabhṛtayaḥ  
 paritrātāś cendrāt kulaśikhariṇaḥ pūrvayamunā | 
 upetā ity evaṃ tava jalanidhe tīram adhunā  
 vigarjābhiḥ kiṃ naḥ śrutipuṭam aho jarjarayasi  ||1689|| 
 
 
 saroruhasya | 
 
 
 śramaparigatair vistīrṇaśrīr asīti paraṃ payaḥ 
 katipayam itaṃ tvatto’smābhiḥ samudra samīhitam | 
 kim asi nitarām uktṣubhormiḥ prasīda namo’stu te 
 pathi pathi śivāḥ santy asmākaṃ śataṃ kamalākarāḥ  ||1690|| 
 
 
 kamalaguptasya | (su.ra. 1081) 
 
 
 11. samudranindā 
 
 
 grāvāṇo maṇayo harir jalacaro lakṣmīḥ payomānuṣī  
 muktaughāḥ sikatāḥ pravālalatikāḥ śaivālam ambha sudhā | 
 tīre kalpamahīruhaḥ kim aparaṃ sarvatra nāmāmbudher 
 dūrāt karṇarasāyanaṃ nikaṭatas tṛṣṇāpi no śāmyati  ||1691|| 
 
 
 kasyacit | (Sv 864, śā.pa. 1084, sū.mu. 104.1) 
 
 
 upādhvaṃ tat pānthāḥ punar api saro mārgatilakaṃ  
 yad āsādya svecchaṃ viharatha vinītaklamabharāḥ | 
 itas tu kṣārābdher jaraṭhamakarakṣuṇṇapayaso  
 nivṛttiḥ kalyāṇī na punar avatāraḥ katham api  ||1692|| 
 
 
 pāpākasya | (sa.ka.ā. 4.97, sū.mu. 31.12, su.ra. 1069) 
 
 
 yad vīcībhiḥ spṛśasi gaganaṃ yac ca pātālamūlaṃ 
 ratnair uddīpayasi payasā yat pidhatse dharitrīm | 
 dhik tat sarvaṃ tava jalanidhe yad vimucyāśrudhārās 
 tīre nīragrahaṇavimukhair adhvagair ujjhito’si  ||1693|| 
 
 
 śubhāṅkarasya | (śā.pa. 1090, sū.mu. 27.14, su.ra. 1044) 
 
 
 kastvaṃ, ko’pi, kuto’si, ratnavasates tīrād ahaṃ nīradher 
 labdhaṃ kiṃcana, garjitair badhiratā dṛgvyāhatiḥ saikataiḥ | 
 mā khedaṃ kuru tādṛg aurvadahanajvālāvalīduḥsahaṃ  
 kṣārodaṃ yad upāsya jīvasi sakhe ślāghyaṃ na tan manyase  ||1694|| 
 
 
 kasyacit | 
 
 
 dhig udgāmbhīryaṃ dhig amṛtamayatvaṃ ca jaladher 
 dhig etad drāghīyaḥpṛthulatarakallolabhujatām | 
 yad etasyaivāgre kavalitatanur dāvadahanair 
 na tīrāraṇyānī salilaculukenāpy upakṛtā  ||1695|| 
 
 
 kapāleśvarasya | (su.ra. 1108) 
 
 
 12. sabāḍavasamudraḥ 
 
 
 lolā śrīḥ śaśabhṛtkalaṅkamalinaḥ krūro maṇigrāmaṇīr 
 mādyaty abhram u vallabho’pi satataṃ tat kālakūṭaṃ viṣam | 
 ity antaḥsvakuṭumbadurnayaparāmarśāgninā dahyate  
 gāḍhaṃ vāḍavanāmadheyadahanavyājena vārāṃ nidhiḥ  ||1696|| 
 
 
 vāṇīkuṭilalakṣmīdharasya | (su.ra. 1045) 
 
 
 vistāro yadi nedṛśo na yadi tadgāmbhīryam ambhonidher 
 na syād vā yadi sarvasattvaviṣayas tādṛgdayānugrahaḥ | 
 antaḥ prajvalatā payāṃsi dahatā jvālāvalīṃ muñcatā 
 ke na syur vaḍavānalena balinā bhasmāvaśeṣīkṛtāḥ  ||1697|| 
 
 
 keśaṭasya | (sū.mu. 27.17, su.ra. 1210) 
 
 
 dhig vāḍavaṃ dahanam arthitayā vipakṣam 
 abhyeti yaḥ svajaṭharapratipūraṇāya | 
 dhig vārirāśim api yo hi tathāvidhasya  
 śatror jalair api na pūrayate’bhilāṣam  ||1698|| 
 
 
 tasyaiva | (Sv 978) 
 
 
 āścaryaṃ vaḍavānalaḥ sa bhagavān āścaryam ambhonidhir  
 yatkāryātiśayaṃ vicintya hṛdaye kampaḥ samutpadyate | 
 ekasyāśrayaghasmarasya pibatas tṛptir na jātā jalair  
 anyasyāpi mahātmano na vapuṣi svalpo’pi toyavyayaḥ  ||1699|| 
 
 
 tasyaiva | (Sv 884, su.ra. 1198) 
 
 
 ayam alaghuvisārisphārijihvākalāpo  
 jvalati yadi na madhye vāḍavo havyavāhaḥ | 
 muhur upacitasāro vāribhir nimnagānāṃ  
 tribhuvanam api kiṃ na plāvayaty amburāśiḥ  ||1700|| 
 
 
 dharmapālasya | 
 
 
 13. agastyaḥ 
 
 
 śvāsonmūlitamerur ambaratalavyāpī nimajjan muhur 
 yatrāsīc chumāravibhramakaraḥ krīḍāvarāho hariḥ | 
 vīcīvyāptadigantaraḥ sa hi tathā vārāṃ patiḥ pīyate 
 pītaḥ so’pi na pūritaṃ ca jaṭharaṃ tasmai namo’gastaye  ||1701|| 
 
 
 śabdārṇavavācaspateḥ || (su.ra. 1201) 
 
 
 kiṃ brūmo harim asya viśvam udare kiṃ vā phaṇāṃ bhoginaḥ 
 śete yatra hariḥ svayaṃ jalanidheḥ so’py ekadeśe sthitaḥ | 
 āścaryaṃ kalasodbhavo munir ayaṃ yasyaikahastodare 
 gaṇḍūṣīyati paṅkajīyati phaṇī bhṛṅgīyati śrīpatiḥ  ||1702|| 
 
 
 kasyacit | (śā.pa. 4025, sū.mu. 109.49, su.ra. 1209) 
 
 
 ājñām eva muner praṇamya śirasā vindhyācala sthīyatām  
 atyuccaiḥ padam icchatā punar iyaṃ no laṅghanīyā tvayā | 
 mainākādimahīdhralabdhavasatiṃ yaḥ pītavān ambudhiṃ  
 tasya tvāṃ gilataḥ kapolaphalake kleśo’pi kiṃ jāyate  ||1703|| 
 
 
 śālūkasya | (su.ra. 1123) 
 
 
 nidrālur na hariḥ smṛto na gaṇito dagdhavyaviśvaḥ śikhī 
 tās tā līḍhavihāyasaḥ kim aparaṃ nālocitā vīcayaḥ | 
 sadyaḥ saṃmilitāṅgulitrayapuṭe kṣīṇodareṇa vrataiś 
 citraṃ naḥ śrutivibhramo nu muninā pītaḥ sa pāthonidhiḥ  ||1704|| 
 
 
 kasyacit | 
 
 
 āstāṃ cakṣur idaṃ tiro’ñcati kiyac ceto’pi yad vaibhavair  
 niṣpratyāśamayaṃ mune jalanidhir gaṇḍūṣitaḥ sattapaḥ | 
 etenaiva virantum arhasi na te gaṇḍūṣapānādhikā  
 kācit khyātir ataḥparaṃ param asau parjanyanīvīvyayaḥ  ||1705|| 
 
 
 tailapāṭīyagaṅgokasya | 
 
 
 14. jalam 
 
 
 gāmbhīryaṃ bhayadāyi te rasavaśān nānātvam apy adbhutaṃ 
 na sthairyaṃ śirasā dhṛtasya ca mukhaṃ durvāram ekāntataḥ | 
 śaktis te mahato’calān api bhidāṃ netuṃ payo brūhi me  
 sodaryās tava kiṃ khalā vimajatā labdhās tvayā yadguṇāḥ  ||1706|| 
 
 
 keśaṭasya | 
 
 
 svātantryaṃ tava nīcasarpaṇam atho pātre sthitau neyatā 
 tac citraṃ prakaṭīkaroti kaluṣībhāvo’nyajanyas tava | 
 sneho hanta tavāntaraṃ na labhate pṛcchāmi tat tvām payaḥ 
 śiṣyaḥ kiṃ nu dūrīśvaras tava sakhe kiṃ vā tvadīyo guruḥ  ||1707|| 
 
 
 tasyaiva | 
 
 
 cāturvarṇyavihāriṇas tava payaḥ sparśo na garhākaraḥ  
 pātre satyakulīnatā na bhavati tvallāghavād gauravam | 
 itthaṃ lokavinindite’pi carite tvaṃ mūrtir īśasya cet 
 prāyeṇeśvarabhūṣitasya caritaṃ śaknoti ko gāhitum  ||1708|| 
 
 
 tasyaiva |  
 
 
 abjaṃ tv abjam athābjabhūs tata ito brahmāṇḍamaṇḍād abhūd 
 viśvaṃ sthāvarajaṅgamātmakam idaṃ tvanmūlam itthaṃ payaḥ | 
 dhik tvāṃ caura iva prayāsi nibhṛtaṃ nirgatya jālāntarair 
 badhyante vivaśās tvadekagatayas tvām āśritā jantavaḥ  ||1709|| 
 
 
 tasyaiva | (śā.pa. 1166, sū.mu. 36.19) 
 
 
 śaityaṃ nāma guṇas tavaiva sahajaḥ svābhāvikī svacchatā 
 kiṃ brūmaḥ śucitāṃ bhavanti śucayaḥ sparśena yasyāpare | 
 kiṃ cātaḥ param asti te stutipadaṃ yaj jīvanaṃ dehināṃ 
 tvaṃ cen nīcapathena gacchasi payaḥ kas tvāṃ niroddhuṃ kṣamaḥ  ||1710|| 
 
 
 tasyaiva | (śā.pa. 1165, sū.mu. 36.20) 
 15. śaṅkhaḥ 
 
 
 ratnākarāj janir anuṣṇakarāvadātā 
 kāntiḥ svabhāvakuṭilaṃ kaṭhinaṃ ca vakṣaḥ | 
 śaṅkhasya dakṣiṇagater mahanīyatābhūd 
 vāmātmanas tad api ca krakacaprahāraḥ  ||1711|| 
 
 
 kasyacit | 
 
 
 viditadhavalimāsi śrūyamāṇo dhvanis te 
 ramayati ramaṇīyā janmabhūḥ sindhurājaḥ | 
 tad api nibhṛtam ekaṃ vācyam asty eva kambo 
 hṛdayakuṭilimānaṃ kas tavāpahnavīti  ||1712|| 
 
 
 nīlasya | 
 
 
 śaṅkhāḥ santi sahasraśo jalanidher vīcicchaṭāghaṭṭitāḥ 
 paryanteṣu luṭhanti ye dalaśataiḥ kalmāṣitakṣmātalāḥ | 
 ekaḥ ko’pi sa pāñcajanya udabhūd āścaryabhūtaḥ satāṃ 
 yaḥ saṃvartabharakṣamair madhuripoḥ śvāsānilaiḥ pūryate  ||1713|| 
 
 
 kaviratnasya | (Sv 917, śā.pa. 1119, sū.mu. 29.7) 
 
 
 sambhūtāś ca bhavanti ca pratipadaṃ bhūyo bhaviṣyanti ca 
 prāyaḥ kambunidher na kukṣikuhare saṃkhyātigāḥ kambayaḥ | 
 eko’py atra sa tādṛśaḥ kim abhavat kaḥ pāñcajanyād ṛte 
 yannādena bhavanty amūr bhayagaladbhrūṇāḥ surāristriyaḥ  ||1714|| 
 
 
 gosokasya | 
 
 
 sindhor uccaiḥ pavanacalanād ucchaladbhis taraṅgais 
 tīraṃ nīto hṛtavidhivaśād dakṣiṇāvartaśaṅkhaḥ | 
 dagdhaḥ kiṃ vā bhavati na masī veti sandehinībhiḥ  
 śāmbūkābhiḥ saha paricaryān nīyate pāmarībhiḥ  ||1715|| 
 
 
 anurāgadevasya | (su.ra. 1118, sucaritasya) 
 
 
 16. maṇiḥ 
 
 
 kanakabhūṣaṇasaṃgrahaṇocito  
 yadi maṇis trapuṇi pratirudhyate | 
 na sa virauti na cāpi palāyate  
 bhavati yojayitur vacanīyatā  ||1716|| 
 
 
 acalasya | (Sv 898, su.ra. 1672) 
 
 
 api vajreṇa saṃgharṣam api padbhyāṃ parābhavam | 
 sahante guṇalobhena ta eva maṇayo yadi  ||1717|| 
 
 
 vācaspateḥ | (su.ra. 1485) 
 
 
 samudreṇāntasthas taṭabhuvi taraṅgair akaruṇaiḥ 
 samutkṣipto’smīti tvam iha paritāpaṃ tyaja maṇe | 
 avaśyaṃ ko’pi tvadguṇaparicayākṛṣṭahṛdayo 
 narendras tvāṃ kuryān mukuṭamakarīcumbitarucim  ||1718|| 
 
 
 kasyacit | (su.ra. 1073) 
 
 
 na tyājyā janibhūmir ity alam iha bhrātar maṇīnāṃ gaṇair 
 yair evāyam akāri vāridhir adho gatvāpi ratnākaraḥ | 
 naiṣām atra guṇagraho na garimakhyātir na vāghakramo 
 jātās te punar anyataḥ kṣitibhṛtāṃ mūrdhānam adhyāsate  ||1719|| 
 
 
 tilacandrasya | 
 
 
 upādātā yāvan na bhavati bhavādṛgguṇavatām  
 asatkalpās tāvat tribhuvanam ahārhā api guṇāḥ | 
 api prāgdaityārer hṛdayavasateḥ kaustubhamaṇiḥ  
 sa kiṃ nāsīd abdhau śrutir api kim asya kvacid abhūt  ||1720|| 
 
 
 dharmādhikaraṇikarudrasya | 
 
 
 17. marakatam 
 
 
 vaṇigadhipate kiṃcid brūmas trapām iha mā kṛthāḥ 
 katham anibhṛtaṃ keyaṃ rītiḥ pure tava samprati | 
 marakatamaṇiḥ kāco vāyaṃ bhaved iti saṃśaye  
 lavaṇavaṇijāṃ yad vyāpāraḥ parīkṣitm arpitaḥ  ||1721|| 
 
 
 nārāyaṇābdheḥ | 
 
 
 iha paricitā jātyandhānām iyaṃ na tavonnatir  
 guṇaparicaye cakṣuṣmanto tvayātiviḍambitāḥ | 
 kṛpaṇavaṇijām alpīkartuṃ guṇāṃs tava kevalaṃ  
 marakata mṛṣā doṣodgāraḥ kariṣyati duryaśaḥ  ||1722|| 
 
 
 jalacandrasya | 
 
 
 tyaja nijaguṇābhimānaṃ 
 marakata patito’si matsare vaṇiji | 
 kācamaṇer api mūlyaṃ 
 yal labhase tad api te śreyaḥ  ||1723|| 
 
 
 kasyacit | (śā.pa. 1104) 
 
 
 durarthair yat kācabhramabhavakalaṅkas tvayi kṛto 
 jagaccūḍācumbin marakata sa kas te paribhavaḥ | 
 yad asmābhis tūṣṇīṃ sthitam iha tavālocanapathe 
 tadantarduṣpūrodarabharaṇadainyavyavasitam  ||1724|| 
 
 
 vallaṇasya | 
 
 
 kenāsīnaḥ sukham akaruṇenādarād uddhṛtas tvaṃ 
 vikretuṃ vā katham upanataḥ kena deśāntare’smin | 
 asmin vittavyayabharasaho grāhakas tāvad āstāṃ 
 nāsti bhrātar marakatamaṇe tvatparīkṣākṣamo’pi  ||1725|| 
 
 
 maṅgalasya | (śā.pa. 1110, sū.mu. 28.11, su.ra. 1023) 
 
 
 18. nānāratnāni 
 
 
 kathaya kim idaṃ jātyā khyātaṃ kim asya varāṭakaiḥ 
 katibhir athavā labhyaṃ caitat prayojanam asya kim | 
 pratipadam iti grāmīṇānāṃ gaṇena laghūkṛtaṃ  
 bata karatale ratnaṃ kṛtvā viṣīdati vāṇijaḥ  ||1726|| 
 
 
 vaidyagadādharasya | 
 
 
 sphaṭikaśakalaḥ kiṃ vā neyaṃ śilā kim u saindhavī  
 kim iti vihitastambho na syād ayaṃ karakopalaḥ | 
 iti kathām iha grāmīṇānām akāṇḍavikalpanaiḥ  
 śaśadharamaṇe yāsyanty ete viḍambanavāsarāḥ  ||1727|| 
 
 
 jalacandrasya | 
 
 
 āghrātaṃ paricumbitaṃ pratimuhur līḍhaṃ ca yac carvitaṃ  
 kṣiptaṃ vā yadi nīrasatvakupiteneti vyathāṃ mā kṛthāḥ | 
 he māṇikya tavaitad eva kuśalaṃ śākhāmṛgeṇāmunā 
 yat tvaṃ tattvanirūpaṇavyasaninā cūrṇīkṛtaṃ nāśmanā  ||1728|| 
 
 
 dūnokasya | (Kuval, 153) 
 
 
 jaṭharapiṭharīm anye vārāṃnidher adhiśerate 
 kaṭhinamaṇayo yeṣāṃ chāyākalāpajitaṃ jagat | 
 trijagati punaḥ ko’yaṃ kolāhalaḥ kamalāpati 
 praṇayasuhṛdo ratnasyoccair aho sadupagrahaḥ  ||1729|| 
 
 
 gopokasya | 
 
 
 aye muktāratna prasara bahir uddyotaya gṛhān  
 api kṣoṇīndrāṇāṃ kuru phalavataḥ svān api guṇān | 
 kim atraivātmānaṃ jarayasi mudhā śuktikuhare  
 mahāgambhīro’yaṃ jaladhir iha kas tvāṃ gaṇayati  ||1730|| 
 
 
 murāreḥ | (su.ra. 1019) 
 
 
 19. svarṇam 
 
 
 ete nartitamaulayo guṇagaṇaprastāvanābhir maṇer  
 jāyantāṃ vaṇijo vayaṃ tu kanaka tvatkīrtivaitālikāḥ | 
 te cāmlānamukhena hanta bhavatā dāhacchidā vedanām  
 aṅgīkṛtya narendraśekharasukhāsīnāḥ kriyante yataḥ  ||1731|| 
 
 
 jalacandrasya | 
 
 
 stotrākṣarāṇi paṭhitāni baliḥ praṇītaḥ 
 kÿptoñjalir viracito bahuśaḥ praṇāmaḥ | 
 kiṃ kurmahe tad api hemanidhe bhavantaṃ 
 datte na vīkṣitum apīha sa dagdhayakṣaḥ  ||1732|| 
 
 
 vaidyagadādharasya | 
 
 
 adayaṃ gharṣa śilāyāṃ daha vā dāhena bhindhi lauhena | 
 he hemakāra kanakaṃ ma māṃ guñjāphalais tulaya  ||1733|| 
 
 
 kasyacit | 
 
 
 dāhacchedananikaṣair 
 atiśuddhasyāpi re vṛthā garimā | 
 yad asi tulām adhirūḍhaṃ 
 kāṃcana guñjāphalaiḥ sārdham  ||1734|| 
 
 
 bāṇasya | (su.ra. 1117) 
 
 
 yad dhṛṣṭaṃ nikaṣopalepyamalinaṃ yaṭ ṭaṅkikānirdaya 
 vyāpāre’py avikāri yac ca śikhini kṣiptaṃ ca na mlāyasi | 
 etasyām api śuddhisampadi tulām āropya yat sādhubhir 
 guñjābhiḥ samakakṣām ity avadhṛtaṃ hā svarṇa kiṃ ceṣṭyatām  ||1735|| 
 
 
 balabhadrasya |  
 20. nadanadyau  
 
 
 keneyaṃ śrīvyasanarucinā śoṇa viśrāṇitā te 
 jāne jānudvayasajala evābhirāmas tvam āsīḥ | 
 vegabhraśyattaṭaruhavano dustarāvartavīciḥ 
 kasyedānīṃ kaluṣasalilaḥ kūlabhedī priyo’si  ||1736|| 
 
 
 śatānandasya | (su.ra. 1509) 
 
 
 ājanmasthitayo mahīruha ime kūle samunmūlitāḥ  
 kallolāḥ kṣaṇabhaṅgurāś ca sahasā nītāḥ parām unnatim | 
 antaḥ prastarasaṃgraho bahir api bhraśyanti gandhadrumā  
 bhrātaḥ śoṇa na so’sti yo na hasati tvatsaṃpadāṃ viplave  ||1737|| 
 
 
 amarasiṃhasya | (śā.pa. 1122, sū.mu. 30.5, su.ra. 1028) 
 
 
 katipayadivasasthāyini 
 madakāriṇi yauvane durātmānaḥ | 
 vidadhati tathāparādhaṃ 
 janmaiva yathā vṛthā bhavati  ||1738|| 
 
 
 bhojadevasya | (śā.pa. 1124, sū.mu. 30.2, su.ra. 1110) 
 
 
 netrāyātapathavyatītapayasaḥ santy eva nadyaḥ śataṃ 
 prāyaścittam upācaranti kṛtinaḥ spṛṣṭvaiva yāsāṃ payaḥ | 
 yā dṛṣṭaiva punāti viśvam akhilaṃ seyam apunar jāhnavī 
 vicchinnā kvacid āvilā kvacid atisvalpāmbuśocyā kvacit  ||1739|| 
 
 
 umāpatidharasya | 
 
 
 praśāntāḥ kallolāḥ stimitamasṛṇaṃ vāri vimalaṃ 
 vinīto’yaṃ veśaḥ śamam iva nadīnāṃ kathayati | 
 tathāpy āsāṃ tais tais tarubhir abhitas tīrapatitaiḥ  
 sa evāgre buddhau pariṇamati ruddho’py avinayaḥ  ||1740|| 
 
 
 kasyacit | (sū.mu. 30.4, su.ra. 1111, śabdārṇavasya) 
 
 
 21. saraḥ 
 
 
 mañjusvanāḥ śakunayaḥ subhago’vatāro 
 ramyaṃ ca śādvalam adhas taṭapādapānām | 
 ity ādi sādhu sakalaṃ kamalākarasya  
 kiṃ tv āvilaṃ janitam ambu navodakena  ||1741|| 
 
 
 maṅgalasya | 
 
 
 prativipinam anindyasvāduvisphāravāri 
 pravicaradurupatrivyūhanirvāhabhājaḥ | 
 kati na kati taḍāgāḥ santi kiṃtv asya haṃsa 
 pravara vahati kas te mānasasya pratiṣṭhām  ||1742|| 
 
 
 kasyacit | 
 
 
 vārāṃ dhāraṇam adhvanīnavidhuracchedāya bhṛṅgasrajāṃ 
 harṣāyāmbujasaṃcayaḥ sitagarutprītyai mṛṇālagrahaḥ | 
 kā vā tasya kathārghitasya saraso yat tīrajanmāpy asau 
 dūrād eva dṛśoḥ śramaṃ harati naḥ snigdhāvalokas taruḥ  ||1743|| 
 
 
 vaidyagadādharasya | 
 
 
 amīṣām uṣṇāṃśoḥ kiraṇanikarāṇāṃ paricayāt  
 saras tīkṣṇaṃ mā bhūs tava kila nisargaḥ śiśirimā | 
 durātmāno hy ete katipayapayobindurasikān  
 nirasyantaḥ pānthāṃs tvayi kim api śoṣaṃ vidadhati  ||1744|| 
 
 
 umāpatidharasya | 
 
 
 salīlaṃ haṃsānāṃ pibati nivaho yatra vimalaṃ 
 jalaṃ mohāt tasmin sarasi rucire cātakayuvā | 
 svabhāvād garvād vā na pibati payas tasya śakunaiḥ 
 kim etenoccais tvaṃ bhavati laghimā vāpi sarasaḥ  ||1745|| 
 
 
 
 śakaṭīyaśavarasya | (su.ra. 1070, kasyacit) 
 
 
 22.śuṣkasaraḥ 
 
 
 niḥsārite’mbhasi kṛṣībalamaṇḍalena 
 kolavrajaiḥ kavalitāsu mṛṇālikāsu | 
 tīradrume davahate’dya sakhe’dhvanīna 
 śokāya kevalam aloki saras tvayedam  ||1746|| 
 
 
 vaidyagadādharasya | 
 
 
 kāsāre madamattavāraṇagaṇair ākumbhamagnaṃ payaḥ 
 pītaṃ yat prabhavoruvīcivalanair vyāptaṃ samastaṃ jagat | 
 tasminn eva raveḥ pracaṇḍakiraṇaśreṇīnipītāmbhasi 
 prāptāḥ pānthanakhaṃpacāḥ pratipadaṃ madhyasthalībhūmayaḥ  ||1747|| 
 
 
 mādhavasya |  
 
 
 sthalaṃ pāśair vyāptaṃ prabalapavanair ambujavanaṃ 
 jalaṃ kṣīṇaprāyaṃ vivaraśaraṇaṃ câṇḍajakulam | 
 idānīm etasmin sarasi cirasevāpraṇayināṃ 
 vihaṅgānāṃ bhāvī sa khalu puṭapākavyatikaraḥ  ||1748|| 
 
 
 kasyacit | 
 
 
 vātaiḥ śīkaravarṣibhiḥ śrutisukhair haṃsāvalīnisvanair 
 unnidraiḥ kamalaiḥ payobhir amalair nītvā parāṃ nirvṛtim | 
 paścāt kṣīṇadhanāṃ vahan nijatanuṃ dhanyo mṛṇālīcchalād 
 arthibhyaḥ pradadau navenduviśadāny asthīni padmākaraḥ  ||1749|| 
 
 
 bhavyasya | (su.ra. 1657, kasyacit) 
 
 
 madoṣṇaprāgalbhyād vanakarighaṭā yatra vimale 
 mamajjur niḥśaṅkaṃ taṭanikaṭa evonnatakarāḥ | 
 gate śoṣaṃ daivād varasarasi tatraiva taralā  
 bakagrāsatrāsād viśati śapharī paṅkam adhunā  ||1750|| 
 
 
 madhuraśīlasya | (su.ra. 1043, kasyacit) 
 
 
 23. pūrṇasaraḥ 
 
 
 ghanasamayasaraḥ kva bhṛṅgamālāḥ 
 smarasi tadā vihagāḥ kva bandhuvācaḥ | 
 akaruṇā sahaśoṣiṇī mṛṇālī 
 punar api seyam adhasta eva mūrdhni  ||1751|| 
 
 
 viriñceḥ | 
 
 
 tīvrārkadyutidahyamānavapuṣā dāvānalasyoṣmaṇā  
 śoṣaṃ dūram upāgatena pathika kleśān muhur mūrcchatā | 
 bhrāmyaddīnadṛśā tṛṣāturatayā kaupīr apo’pīcchatā 
 majjaddanti patatpatatri sukṛtair etan mayāptaṃ saraḥ  ||1752|| 
 
 
 kṣitīśasya | 
 
 
 āstām eva sarovareṇya bhavato dugdhodalabdhāmṛta 
 svādaspardhi sarojavṛndakhacitaṃ haṃsāvataṃsaṃ payaḥ | 
 sphārollolasuśītaśīkaracayāsāraprasiktānila 
 sparśair eva manoharair apagatāḥ saṃtāpaśoṣaklamāḥ  ||1753|| 
 
 
 gosokasya |  
 
 
 yat kūpeṣv api dūranihnutapayoleśeṣu nītaṃ mano 
 yat khāteṣv api paṅkadurgasalilastokeṣu dṛṣṭiḥ kṛtā | 
 smeroddaṇḍitapuṇḍarīkam asakṛtkallolalīlāmayaṃ 
 tvām āsādya taḍāga samprati sa me śānto nidāghajvaraḥ  ||1754|| 
 
 
 vaidyagadādharasya | 
 
 
 bhekaiḥ koṭaraśāyibhir mṛtam iva kṣmāntargataṃ kacchapaiḥ 
 pāṭhīnais tanupaṅkapīṭhaluṭhanād yasmin muhur mūrcchitam | 
 tasminn eva sarasy akālajaladenāgatya tac ceṣṭitaṃ 
 yenākumbhanimagnavanyakariṇāṃ yūthaiḥ payaḥ pīyate  ||1755|| 
 
 
 chittapasya | (Bp 201, Sv 843, dakṣiṇātyasya; śā.pa. 777, akālajaladasya;
                            su.ra. 1059, dvandūkasya) 
 
 
 24. mīnaḥ 
 
 
 pāṭhīna muñca kundadaṃ yad ihāmbu pītvā 
 miśraṃ nirantarapatattaṭabhūmipaṅkaiḥ | 
 unmajjatas tava patiṣyati komalāyāṃ 
 gāḍhaṃ tanau kuraracañcuśaraprahāraḥ  ||1756|| 
 
 
 vasantadevasya |  
 
 
 kva śakulaśiśo gambhīrāmbhaḥ saras tava janmabhūḥ 
 kva ca navajalakrīḍārambhād iyaṃ taṭasaṅgatiḥ | 
 tad iha vivare nītvātmānaṃ kulīravivarjite 
 vigamaya dinaṃ yāvac cāste bakoṭakuṭumbakam  ||1757|| 
 
 
 bhāskaradevasya | 
 
 
 viṣamaviṣadharapragāḍhaghore 
 sarasi sarasy api niḥspṛho’si jīve | 
 śaphara pariharedam ātmadeha 
 sthitim anucintayataḥ kva nāsti saukhyam  ||1758|| 
 
 
 kavicakravartinaḥ | 
 
 
 śaphara saṃhara cañcalatām imāṃ 
 ciram agādhajalapraṇayī bhava | 
 iha hi komalavañjulajālake 
 vasati duṣṭabakoṭakuṭumbakam  ||1759|| 
 
 
 abhinandasya | 
 
 
 saroratnād asmāt saphara tava tīrāvataraṇa 
 praṇālīsaṃcāravyasanam aśubhaṃ te katham abhūt | 
 aho mugdhedānīṃ nijadurupacāravyavasitāṃ 
 kuveṇībaddhaḥ sann anubhava daśām utphalasi kim  ||1760|| 
 
 
 kasyacit | 
 25. sarpaḥ 
 
 
 chidrānusāranipuṇatvam idaṃ tvadīyaṃ 
 dṛṣṭvā gatau kuṭilatāṃ vadane viṣaṃ ca | 
 manye sarīsṛâ bhavānucitaṃ manuṣya 
 prāṇāpahāraviṣaye vidhinā niyuktaḥ  ||1761|| 
 
 
 kasyacit | 
 
 
 etasya jāṅgulika nārpaya mantradarpād  
 āsye nijāṅgulimayaṃ khalu ko’pi sarpaḥ | 
 atraiva yasya viṣameṇa viṣeṇa dagdhās  
 te tvādṛśā nirasavaḥ patitāḥ sahasram  ||1762|| 
 
 
 nācokasya | 
 
 
 yad vīkṣase śikhim agnibhuvaḥ sahelaṃ 
 yad vā vilokayasi tārkṣyam avajñayaiva | 
 līḍhauṣadhiparivṛḍho’si yadṛcchayā tad 
 vandāmahe harabhujaṅga tavaiva janma  ||1763|| 
 
 
 vadiyagadādharasya | 
 
 
 alam abhimukhair baddhair bhogair alaṃ bhramibhir  
 dṛśor alam aviralair garjodgārair alaṃ viṣavṛṣṭibhiḥ | 
 kim iha bhujagāḥ kopāvegair amībhir amudritair 
 nanu bhagavatas tārkṣyasyaite vayaṃ stutipāṭhakāḥ  ||1764|| 
 
 
 tasyaiva |  
 
 
 kṣudrās te bhujagāḥ śirāṃsi namayaty ādāya yeṣām idaṃ 
 bhrātar jāṅgulika tvadānanamilanmantrānubiddhaṃ rajaḥ | 
 jīrṇas tv eṣa phaṇī na yasya kim api tvādṛgguṇīndravrajā 
 kīrṇakṣmātaladhāvanād api bhajaty ānamrabhāvaṃ śiraḥ  ||1765|| 
 
 
 umāpatidharasya | 
 
 
 26. bhekaḥ 
 
 
 api nadatha nikāmaṃ dardurāḥ kiṃ suvarṇa 
 dyutibharam upanītā nūtanair vāripūraiḥ | 
 ayam aciravināśī śocanīyas tu bhāvī  
 sa ciram avaṭasīmni prācya eva krayo vaḥ  ||1766|| 
 
 
 nākokasya | 
 
 
 iyat pṛthvīmātraṃ tad anu ca nabhomaṇḍalam iyad 
 iyān pātālānto jalam api pṛthivyām iyad iti | 
 iti jñātvā kūpe viditaviṣayo nāyam aparaḥ 
 paraṃ mugdho bhekaḥ prabalatararāvaṃ prakurute  ||1767|| 
 
 
 jayanandinaḥ | 
 
 
 kiṃ nāma dardura duradhyavasāya sāyaṃ 
 kāyaṃ nipīḍya ninadaṃ kuruṣe ruṣeva | 
 kiṃ tāni kelir asitāni sitacchadānām 
 ākarṇya karṇamadhurāṇi na lajjito’si  ||1768|| 
 
 
 kasyacit | (sū.mu. 36.49) 
 
 
 śrutvā kumbhabhuvo muner iha durācāraṃ kam apy adbhutaṃ 
 sindhor andhukuṭumbi dardurakulaṃ harṣād idaṃ dhyāyati | 
 gāmbhīryād yadi te na bibhyati na vā trasyanti bhekīśiśor 
 atrāgatya sukhaṃ vasantu timayo jātānukampā vayam  ||1769|| 
 
 
 jalacandrasya | 
 
 
 bhekena kvaṇatā saroṣaparuṣaṃ yat kṛṣṇasarpānane 
 dātuṃ karṇacapeṭam ujjhitabhiyā hastaḥ samullāsitaḥ | 
 yac cādhomukham akṣiṇī vidadhatā nāgena tūṣṇīṃ sthitaṃ 
 tan manye viṣamantriṇo bhagavataḥ kasyāpi līlāyitam  ||1770|| 
 
 
 tasyaiva | (Sv 1019, śā.pa. 1177) 
 
 
 27. padmam 
 
 
 darpotsekabhṛtām asādhu caritaṃ prāyeṇa lakṣmībhṛtām 
 āmūlaṃ guṇasaṃgrahāt tu nalina tvacceṣṭitaṃ kiṃ stumaḥ | 
 yac chuṣke sarasi prayāsi vidaśāṃ saṃvāsamaryādayā  
 sampūrṇe kamanīyakomaladalaṃ bhāsi pravṛddhāṅkuram  ||1771|| 
 
 
 vasantadevasya | 
 
 
 kāsāraśoṣiṇi navodayamānamugdha 
 sadvartikānivahadāhini dāruṇe’pi | 
 madhyandinoṣṇakiraṇe pratipannasakhya 
 smeraṃ sukhaṃ jayati citracaritram abjam  ||1772|| 
 
 
 yogeśvarasya | 
 
 
 dhik kurmo’sya madhuvratasya caritaṃ doṣātanīṃ durdaśāṃ 
 dṛṣṭvā yas tava padmaṣaṇḍakumudair dhatte rahas tāṇḍavam | 
 ślāghyas taṃ punar eka eva yad iha prātaḥ samabhyāgate 
 tāny evollasitāni saiva sakhitā tac caiva koṣārpaṇam  ||1773|| 
 
 
 vaidyagadādharasya | 
 
 
 atraiva sarasi jātaṃ vikasitam 
 atraiva nirbharaṃ nalinaiḥ | 
 kālavaśāgatatuhinair  
 vilīnam atraiva hā kaṣṭam  ||1774|| 
 
 
 kasyacit | 
 
 
 kāntis te yadi nirmalā yadi guṇā lakṣmīr yadi sthāyinī 
 mā gāḥ padma madaṃ tathāpi galitā hy ete śaradvāsarāḥ | 
 saṃsparśena tuṣāravāripṛṣatām ālūnamūrteḥ saro 
 madhye’traiva varāṭakena bhavataḥ stheyaṃ punaḥ kevalam  ||1775|| 
 
 
 umāpatidharasya | 
 
 
  28. bhramaraḥ 
 
 
 śākhini śākhini kusumaṃ  
 kusume kusume madhukarakulāni | 
 viralaṃ san madhu kusumaṃ  
 viralo rasatattvavin madhupaḥ  ||1776|| 
 
 
 vīrasya | 
 
 
 anyāsu tāvad upamardasahāsu bhṛṅga  
 lolaṃ vinodaya manaḥ sumanolatāsu | 
 mughdām ajātarajasaṃ kalikāmakāle  
 vyarthaṃ kadarthayasi kiṃ navamallikāyāḥ  ||1777|| 
 
 
 vidyāpateḥ | (Kuval. 89, da.rū.. under 4.33, sā.da.. 3.177) 
 
 
 madhukaragaṇaś cūtaṃ tyaktvā gat navamālikāṃ 
 punar api gato raktāśokaṃ kadambataruṃ tataḥ | 
 tad api suciraṃ sthitvā kunde prayāti saroruhaṃ 
 paricitaguṇadveṣī loko navaṃ navam īhate  ||1778|| 
 
 
 kasyacit | (Sv 740, śā.pa. 829) 
 
 
 yenāmodini kesarasya mukule pītaṃ madhu svecchayā  
 nītā yena niśā śaśāṅkadhavalā padmodare śāradī | 
 bhrāntaṃ yena madapravāhamaline gaṇḍasthale dantināṃ 
 so’yaṃ bhṛṅgayuvā karīraviṭape badhnāti dṛṣṭiṃ kutaḥ  ||1779|| 
 
 
 kasyacit | (śā.pa. 837) 
 
 
 aśoke śokārtaḥ kim asi bakule’py ākulamanā  
 nirānandaḥ kunde saha ca sahakārair na ramase | 
 kusumbhe viśrambhaṃ yad iha bhajase kaṇṭakaśatair  
 asaṃdigdhaṃ dagdhabhramara bhavitāsi kṣatavapuḥ  ||1780|| 
 
 
 kasyacit | (su.ra. 1074) 
 
 
 29. svargabhramaraḥ  
 
 
 mīlantu paṅkajavanāni dalantu vṛkṣāḥ 
 śuṣyantu dānasaritaḥ kariṇāṃ kapole | 
 te’mī vayaṃ madhuliho bhagavān sa yebhyaḥ 
 pātuṃ samarpayati gaṇḍataṭaṃ gajāsyaḥ  ||1781|| 
 
 
 vaidyagadādharasya | 
 
 
 nandanajanmā madhupaḥ suratarukusumeṣu pītamakarandaḥ | 
 vaivādavanim upetaḥ kauṭajakusumeṣu samīhate vṛttim  ||1782|| 
 
 
 kasyacit | 
 
 
 chāyāśītalitāt sakāñcanaśilotkhelatkṛtārthārthinas 
 tattannirmitacitramañjarigṛhāt krīḍāmilat khecarāt | 
 ghrātvāpy adbhutasaurabhorulaharīḥ kalpadrumān naiva yad 
 vegād dhāvati mañju guñjati paraṃ tat ko’yam indindaraḥ  ||1783|| 
 
 
 ballanasya | 
 
 
 anabhilaṣataḥ śrīlīlābje parāgavilepanaṃ  
 tridaśakariṇaḥ pātuṃ dānapravāham avāñchataḥ | 
 tridaśasumanogandhāsaktiṃ vimuktavataḥ  
 sakhe bata khalu śivā saṃtuṣṭasya dvirepha tava sthitiḥ  ||1784|| 
 
 
 maṅgalasya | 
 
 
 nirānandaḥ kaunde madhuni vidhuro bālabakule 
 rasāle sālambo lavam api lavaṅge na ramate | 
 priyaṅgau nāsaṅgaṃ racayati na cūte vicarati  
 smaran lakṣmīlīlākamalamadhupānaṃ madhukaraḥ  ||1785|| 
 
 
 chittapasya | (sa.ka.ā. 1.81, sū.mu. 19.8) 
 30. paṅkajamadhupaḥ 
 
 
 tvallīlātaralena mattakariṇā rugṇe ca padmākare 
 prāṇās te yadi vallabhās tad api kiṃ niṣpaṅkajā medinī | 
 dūrīkṛtya tu paṅkajaṃ madhupa he tasyaiva yad gaṇḍayor 
 dānāmbhau nirato’si tad vayam aho vaktuṃ ca lajjāmahe  ||1786|| 
 
 
 jalacandrasya | 
 
 
 hutāśajvālābhe sthitavati ravāv astaśikhare 
 pipāsuḥ kiñjalkaṃ praviśati sarojaṃ madhukaraḥ | 
 tadantaḥsaṃrodhaṃ na gaṇayati sandhyāsamayajaṃ 
 jano’rthī nāyāsaṃ gaṇayati kilaikāntatṛṣitaḥ  ||1787|| 
 
 
 kasyacit | (Sv 1917) 
 
 
 vigalatu nāma madhūkaṃ  
 pariṇatim abhyetu hanta sahakāraḥ | 
 na madhudaridro madhupaḥ  
 śaṅke paṅkeruhe jayati  ||1788|| 
 
 
 jahnoḥ | 
 
 
 amīṣām āmodapraṇayasubhagaṃ saṃgatam abhūt  
 prasūnair unnidraiḥ saha bahubhir eva prativanam | 
 udanyā na kvāpi vyaramad aravinde param amī  
 pibanti svacchandaṃ rasam udara0pūraṃ madhulihaḥ  ||1789|| 
 
 
 śāṭokasya | 
 
 
 iha parimalo yatra vyakto na tatra madhuśriyo 
 madhu samadhikaṃ yasmiṃs tasmin na gandhasamṛddhayaḥ | 
 iti maruvakaṃ nindan kundād apetakutūhalaḥ 
 kamalam adhikaṃ smāraṃ smāraṃ viṣīdati ṣaṭpadaḥ  ||1790|| 
 
 
 umāpatidharasya | 
 
 
 31. cūtabhramaraḥ  
 
 
 dhanyas tvaṃ sahakāra samprati phalaiḥ kākān śukān pūrayan 
 pūrvaṃ tu tvayi muktamañjaribharonnidre ya indindaraḥ | 
 ākrīḍann aniśaṃ sa naiti phalitaṃ yat tvāṃ vikaśaikabhuk 
 taddharmo’sya phalāśayā paricayaḥ kalpadrume’py asti kim  ||1791|| 
 
 
 vallabhasya | (su.ra. 1103) 
 
 
 niścettuṃ makarandabindujanitānandāravindākara 
 krīḍāniḥspṛhayālumānasatayā mandāyamānādaraḥ | 
 sphārodgacchadapūrvamañjaribharaprādurbhavatsaurabhaṃ 
 śraddhālur na kathaṃ prayātu sahasā mākandam indindaraḥ  ||1792|| 
 
 
 tasyaiva | 
 
 
 ayam iha mugdho madhupaḥ parihṛtasahakāramañjarīpuñjaḥ | 
 asaralam arasam asāraṃ śākhoṭakaviṭapam anusarati  ||1793|| 
 
 
 kasyacit | 
 
 
 svādayantu ciraṃ nāma kokilāś cūtakorakān | 
 tādṛk parimalaṃ vetti yadi dhanyo madhuvrataḥ  ||1794|| 
 
 
 vasukalpasya | 
 
 
 vasante santy eva prativanam anidrālusumano 
 manojñaprārambhā madhuramadhusambhārasuhṛdaḥ | 
 parolakṣā vṛkṣāḥ param iha rasāleṣu rasikaḥ  
 salīlaṃ rolambaḥ pibati madhusāraṃ sarabhasaḥ  ||1795|| 
 
 
 vanamālinaḥ | 
 32. ketakībhramaraḥ 
 
 
 tvaṃ tyaktvā makarandamandiram amuṃ phullāravindākaraṃ 
 cumban nūtanaketakīṃ pratimuhur yat kaṇṭakaiḥ kīlitaḥ | 
 udbhrāntasya malīmasasya mukharasyonmattacittasya te 
 re re cañcalacañcarīka tad idaṃ karmānurūpaṃ phalam  ||1796|| 
 
 
 ajjokasya | 
 
 
 tyaktvā sarojamadhupānarasaṃ ca ramyaṃ 
 yad dhāvito’si kusumaṃ prati ketakīnām | 
 asyaiva te phalam aho anayasya bhūtaṃ 
 kiṃ khidyase madhupa kaṇṭakaviddhapakṣaḥ  ||1797|| 
 
 
 kasyacit | 
 
 
 patrāṇi kaṇṭakasahasradurāsadāni 
 vārtāpi nāsti madhuno rajasāndhakāram | 
 āmodamātrarasikena madhuvratena 
 nālokitāni tava ketaki dūṣaṇāni  ||1798|| 
 
 
 sarasvatyāḥ | (śā.pa. 1012) 
 
 
 hitvā tanmadhusadmapadmavipinaṃ saurabhyamātrāhṛtaḥ 
 kiṃ re bhṛṅga mudhaiva dhāvasi madhupratyāśayā ketakīḥ | 
 etāḥ kaṇṭakakoṭisaṅkaṭadaladdoṇīpuṭotpīḍitaṃ 
 garbhaṃ bibhrati dhūlijālakalilair āpūritaṃ keśaraiḥ  ||1799|| 
 
 
 narasiṃhasya | 
 
 
 āmodo bahalaḥ śaśāṅkakiraṇacchāyo dalānāṃ cayo 
 mṛdvī keśarasaṃhṛtir malayajakṣodopamā reṇavaḥ | 
 ketakyāḥ kusumasya sādhu sakalaṃ doṣas tv ayaṃ kevalaṃ 
 biddhā na praviśanti yan madhuliho dvāri sthitaiḥ kaṇṭakaiḥ  ||1800|| 
 
 
 kasyacit | 
 
 
 33. parvataḥ 
 
 
 kailāsa re paśupatisthitipātramātra 
 saṃrūḍhagarvam iha parvata santyajāśu | 
 dṛṣṭo’si kiṃ nahi salīlasamutthitaika 
 paulastyahastakamalopari puṣkarābhaḥ  ||1801|| 
 
 
 dāmodarasya | 
 
 
 murārātir lakṣmīṃ tripuravijayī śītakiraṇaṃ 
 karīndraṃ paulomīpatir api ca lebhe jalanidheḥ | 
 tvayā kiṃ tallabdhaṃ kathaya mathito mandaragire 
 śaraṇyaḥ śailānāṃ yad ayam adayaṃ ratnanilayaḥ  ||1802|| 
 
 
 kāmadevasya | (śā.pa. 1068) 
 
 
 dṛṣṭā na dviradāvalī na camarīpucchānilaḥ sevito 
 naivāsādi kadāpi maulisavidhe chatrāyamāṇaḥ śaśī | 
 nītāḥ kṣauṇibhṛto na pādapadavīṃ dhig daivam ambhonidhau 
 magnasyaiva girīndraputra bhavato maināka yātaṃ vayaḥ  ||1803|| 
 
 
 vaidyagadādharasya | 
 
 
 ekasyāyam udeti mūrdhani girer anyasya caiva kramād 
 astaṃ yāti kalānidhis tad anayor astaḥ praśasto’calaḥ | 
 ko nāmodayinaṃ karoti na śiromāṇikyam astaṃ punar  
 yātaṃ yaḥ kurute bhavān iva sa duṣprāpo’yam uccaiḥ śirāḥ  ||1804|| 
 
 
 puṇḍarīkasya | (śā.pa. 1079, sū.mu. 36.15) 
 
 
 dhvāntāskanditalokalocanajagajjīvātumudgatvaraṃ 
 sūraṃ mūrdhni dadhātu pūrvaśikharī naivātra citrodayaḥ | 
 prāptās taṃ divase gatāyuṣi parikṣīṇāṃśum etaṃ punaḥ 
 kurvan mauligataṃ karoti caramaś citraṃ dharitrīdharaḥ  ||1805|| 
 
 
 mudrāṅkasya | 
 34. malayaḥ  
 
 
 kiṃ tena hemagiriṇā rajatādriṇā vā 
 yatra sthitā hi taravas taravas ta eva | 
 vandāmahe malayam eva yadāśrayeṇa 
 śākoṭanimbakuṭajā api candanāni  ||1806|| 
 
 
 kasyacit (Sv 1006) 
 
 
 campakataruṇā sārdhaṃ 
 spardhā śākoṭakasya yuktaiva | 
 asmin malayamahībhṛti 
 sarve kila candanaṃ taravaḥ  ||1807|| 
 
 
 muṣṭikasya | 
 
 
 mātaṅgāc chataśaḥ puṣāṇa śataśo vyālīsutān saṃvṛṇu 
 prīṇīthāḥ śataśas tu gaṇṭadṛṣadaḥ śrīkhaṇḍaśailecchayā | 
 āsvargasthalam āmahītalam athāpātālam āviṣkṛtaṃ 
 tvatkīrtis tu na candanakṣitiruhād anyaḥ samālokyate  ||1808|| 
 
 
 bhaṭṭavetālasya | 
 
 
 bhrātaś candanaśaila muñca jaḍatāṃ vistārayan saurabhaṃ 
 gacchann eva vilāsibhir marud ayaṃ nirvājam āliṅgyatām | 
 tiṣṭhann eva paṭīrakoṭaradarīdarvīkarottambhita 
 sphārotphullaphaṇāsahasraculukagrāsena nirvartyate  ||1809|| 
 
 
 kasyacit | 
 
 
 itas tāvan netre valaya malayādre nidhir apām 
 apāras tvatpādapraṇayaparatantro nivasati | 
 athātmānaṃ kiṃ na smarasi kulaśailaṃ kim ayaśaḥ 
 patākā sarpaughaiḥ pratiśikhariśākhāsu vahasi  ||1810|| 
 
 
 vasukalpasya | 
 
 
 35. śarabhaḥ 
 
 
 unmuktakramahāriśailaśikharāt krāmantam anyo dharaḥ 
 ko’tra tvāṃ śarabhīkiśorapariṣaddhaureya dhartuṃ kṣamaḥ | 
 tasmād udgamakelilaṅghanakalād urvītalād udvraja 
 tvadvāsāya sa eva kīrtikanakajyotsno girīṇāṃ patiḥ  ||1811|| 
 
 
 vallaṇasya | (su.ra. 1056) 
 
 
 yasyānuddhuragandhavātakaṇikātaṅkārtinānādarī 
 koṇodañcaduronigūhitaśiraḥpucchā harīṇāṃ gaṇāḥ | 
 dṛpyaddurjayagandhasindhurajayotkhātena kā me stutiḥ 
 smero’yaṃ śarabhaḥ parāṃ hṛdi ghṛṇām āyāti jātasmayaḥ  ||1812|| 
 
 
 tasyaiva | (su.ra. 1046) 
 
 
 api mṛgapatinā karīndrakumbhasthala 
 dalanodgatapauruṣeṇa yasya | 
 bhayacakitadṛśā pranaṣṭam uccaiḥ  
 sa hi śarabhīkularājacakravartī  ||1813|| 
 
 
 mādhavasya |  
 
 
 yaḥ pṛthvīvalayeṣu virkamakathāsīmāsthitir lāghava 
 krīḍānyakkṛtamārutir mṛgapater niḥsīmadarpajvaraḥ | 
 tādṛk tādṛg udañcadañcitacayair āścaryakārī diśām  
 īśānāṃ sarabhaḥ kathaṃ sa hi bhaved arvāg girāṃ gocaraḥ  ||1814|| 
 
 
 makarandasya | 
 
 
 nakhajyotsnāgucchasnapitagajagaṇḍasthalabhidāṃ 
 mṛgendrāṇāṃ jetus tava samarabhūmiṣu śataśaḥ | 
 hate vā nīte vā bata laghutarāṃ śocyapadavīṃ 
 śunīnāṃ nāthe’smin sarabha rabhasasyānavasaraḥ  ||1815|| 
 
 
 kasyacit | 
 36. siṃhaḥ  
 
 
 mṛgendraṃ vā mṛgāriṃ vā hariṃ vyāharatāṃ janaḥ | 
 tasya dvayam api krīḍā krīḍādalitadantinaḥ  ||1816|| 
 
 
 kasyacit | (śā.pa. 901) 
 
 
 kiṃ jātair bahubhiḥ karoti hariṇī putrair akāryakṣamaiḥ 
 putreṇāpi vanāntare vicalatā yaiḥ sārdham uttrasyati | 
 ekenāpi karīndrakumbhadalanavyāpāraśaktātmanā 
 siṃhī dīrghaparākrameṇa balinā putreṇa garvāyate  ||1817|| 
 
 
 bhānoḥ | 
 
 
 utkrāntaṃ girikūṭalaṅghanasahaṃ te vajrasārā nakhās  
 tattejaś ca tad ūrjitaṃ sa ca nagonmāthī ninādo mahān | 
 ālasyād avimuñcatā giriguhāṃ siṃhena nidrālunā 
 sarvaṃ viśvajayaikasādhanam idaṃ labdhaṃ na kiṃcit kṛtam  ||1818|| 
 
 
 kasyacit | (su.ra. 1035) 
 
 
 visraṃ vapuḥ paravadhapravaṇaṃ ca karam 
 tiryaktayaiva viditaḥ sadasadvivekaḥ | 
 itthaṃ na kiṃcid api cāru mṛgādhipasya 
 tejas tu tat kim api yena jagadvarākam  ||1819|| 
 
 
 vasundharasya | (su.ra. 1091) 
 
 
 asaṃjñāḥ khalv ete jalaśikhimaruddhūsanicayāḥ 
 prakṛtyā garjanti tvayi tu bhuvanaṃ nirmadamadaḥ | 
 prasīda prārambhād virama vinayethāḥ krudham imāṃ 
 hare jīmūtānāṃ dhvair iyam udīrṇo na kariṇām  ||1820|| 
 
 
 amarasiṃhasya | (su.ra. 1071) 
 
 
 37. siṃhaśāvaḥ 
 
 
 nābhyastam ākramaṇam aṅkuritā na daṃṣṭrā 
 sphītaṃ na varṣma nakharair draḍhimā na labdhaḥ | 
 nādas tathāpi mṛdur eva sa ko’pi siṃha 
 śāvasya yena vimadāḥ kariṇo bhavanti  ||1821|| 
 
 
 samprāpya keśarikiśoram araṇyam etad 
 ity udbhayaṃ bhramati yūtham anekapānām | 
 eṣo’py ajātasaṭamaṃsataṭaṃ vidhūya 
 tan māṃsagṛdhnurasato’pi nakhān niyuṅkte  ||1822|| 
 
 
 vyādhūyāṃsāvanuditasaṭau tāramañju dhvanantaḥ 
 pāṇī nātisphuṭakararuhau grāvṇi kaṇḍūyamānāḥ | 
 cakṣuḥ kopāt kuṭilam arūṇaṃ bibhrataḥ siṃhaśāvā 
 diṣṭyā caṇḍadhvanitajaladaṃ vyoma nirbhālayanti  ||1823|| 
 
 
 anuditasaṭāvaṃsau nātisphuṭāḥ karajāṅkurā  
 daśanamukulodbhedaḥ stoko mukhe mṛdu garjitam | 
 mṛgapatiśiśor nāsty adyāpi kriyā svakulocitā  
 madakṛtamahāgandhasyāndhyaṃ vyapohati dantinām  ||1824|| 
 
 
 tasyaiva | 
 
 
 haṃho siṃhakiśoraka tyajasi cet kopaṃ vadāmas tadā  
 hatvaivaṃ kariṇāṃ sahasram akhilaṃ kiṃ labdham āyuṣmatā | 
 itthaṃ kartum ahaṃ samartha iti ced dhiṅ mūrkha kiṃ sarvato 
 nālaṃ plāvayituṃ jagajjalanidhir yad dhairyam ālambate  ||1825|| 
 
 
 vīryamitrasya | (su.ra. 1060) 
 
 
 38. jaratsiṃhaḥ  
 
 
 śaktir nākramaṇasya dantanakharaṃ tūnmūlamāṃsāvali 
 glānaṃ locanam andham uddhatabalivyāsaṅgaśīrṇaṃ vapuḥ | 
 tad bhoḥ krīḍata kuñjarādhipatayaḥ svacchandam antar mṛgāḥ  
 kampaṃ muñcata keśarī vidhivaśāt prāpto jarādurduśām  ||1826|| 
 
 
 nākokasya | 
 
 
 nabhasi caratām abhodānāṃ niśamya ravaṃ manāg 
 anibhṛtagurudhvānair yasya prabhinnam abhūj jagat | 
 bata pariṇataḥ kālaḥ ko’yaṃ kareṇughaṭāhata 
 kṣitiruham aṭat kārān pārśve śṛṇoti sa keśarī  ||1827|| 
 
 
 vaidyagadādharasya | 
 
 
 vadanam adaśanaṃ ślathā nakhānāṃ 
 pariṇatir asthiraghargharo ninādaḥ | 
 iti vahati daśāpadaṃ mṛgendre bata 
 kalabhair upabhujyate taṭīyam  ||1828|| 
 
 
 tasyaiva | 
 
 
 yannidrālasakaṇṭhanādakalikāṃ śrutvaiva dūrād itaḥ  
 pratyekaṃ sa hi mūrcchayā nipatito gandhadvipānāṃ gaṇaḥ | 
 tasyaivādya mṛgādhipasya purataḥ pronmuktacaṇḍasvanā 
 niṣkampaṃ vicaranti durduravasāpānonmadāḥ pheravāḥ  ||1829|| 
 
 
 gosokasya | 
 
 
 āstāṃ tāvad asīmapauruṣajuṣaḥ saṃmānitātyadbhuta 
 prārambhābhyadhikakriyasya sa khalu prācyaḥ pracāro hareḥ | 
 jīrṇasyāpi ca vindhyakandaradarīdvārāvatārākṣamair  
 aṅgair aṅgabhṛto dalanti darato gandhena gandhadvipāḥ  ||1830|| 
 
 
 vallaṇasya |  
 
 
 39. gajaḥ 
 
 
 akasmād unmatta praharasi kim adhvakṣitiruhaṃ  
 hradaṃ hastāghātair vidalasi kim utphullasalilam | 
 tadā jānīmas te karivara madodgāram asamaṃ  
 saṭāṃ suptasyāpi spṛśasi yadi pañcānanaśiśoḥ  ||1831|| 
 
 
 nārāyaṇasya | (su.ra. 1072) 
 
 
 tāpo nāpagatas tṛṣā na ca kṛśā dhautā na dhūlī tanor 
 na svacchandam akāri kandakavalaḥ kā nāma kelīkathā | 
 dūronmuktakareṇa hanta kariṇā spṛṣṭā na vā padminī 
 prārabdho madhupair akāraṇam aho jhaṅkārakolāhalaḥ  ||1832|| 
 
 
 ācāryagopīkasya | (śā.pa. 923, sū.mu. 23.10) 
 
 
 eṇaśreṇiḥ śaśakanikaraḥ śallakīnāṃ kadambaṃ 
 kolavyūhaḥ spṛśati sukhitāṃ yatra tatrāpi kuñje | 
 ko nāmāsmin bata hatavane pādapas tādṛg uccair  
 yasya cchāyāmayam adhivasaty uṣṇarugṇo gajendraḥ  ||1833|| 
 
 
 kasyacit | 
 
 
 madhyevindhyavanaṃ salīlavasatiḥ svacchandasatpadminī 
 kandair yasya sadāśitaṃ bhavavidhiḥ krīḍākariṇyaḥ śatam |  
 talpaṃ śaivalinīdalāni milito daivān marūṇāṃ taṭe 
 jihmas tāmyati saṃsmarann anudinaṃ vindhyaṃ sa gandhadvipaḥ  ||1834|| 
 
 
 narasiṃhasya | 
 
 
 jighṛkṣur vā muktāṃ daśanam athavā hanti kariṇaṃ 
 sa cāṇḍālavyādho gaṇayati na lābhāpacayitām | 
 purāṇaḥ pratyagraṃ phalam iha hi vikrīya katicit 
 sa nāgendro jīvan kati kati na lakṣāṇi labhate  ||1835|| 
 
 
 tripurāripālasya | 
 
 
 40. vanyagajaḥ 
 
 
 iha vyādhavyūhaḥ paṭughaṭitayantrapraharaṇo 
 mṛgendrāṇāṃ valgat prakharanakharāṇāṃ kulam iha | 
 ihālaṅghyaḥ śailo bahalatarapaṅkā sarid iha 
 pradīpto’gnir madhyevanam ahaha kaṣṭaṃ karipateḥ  ||1836|| 
 
 
 kasyacit | 
 
 
 karin mā garjoccair mūgapatir ihāste’tinikaṭe 
 na dṛṣṭas tvaṃ daivād apasara sudūraṃ drutam itaḥ | 
 na kiṃ paśyasyagre kharanakharanirdāritakari 
 prakīrṇāsthiśreṇīdhavalitam imaṃ śailakaṭakam  ||1837|| 
 
 
 saṃgrāmacandrasya | 
 
 
 etasmin ghanabaddhasampadi vanotsaṅge navāptoṣmabhiḥ 
 svacchandaṃ gamitaḥ sukhena katibhiḥ kālo na dantāvalaiḥ | 
 dhig jāto’si tadātra dagdhasamaye dantin yadā nodakaṃ 
 no vṛkṣā na tṛṇāni kevalam ayaṃ dāvānalaḥ krīḍati  ||1838|| 
 
 
 vaidyagadādharasya | 
 
 
 he nāgendra pulindapattanam itaḥ pārśve sudūre girir 
 valmīkasya na kasyacit tava padāropān na rūpāntaram | 
 vanyāmagnakareṇukāruṇikatām āsthāya māsthāḥ sthalīr 
 mā lumpanti purā purāṭṭavinaṭatpūroccayā vīcayaḥ  ||1839|| 
 
 
 tailapāṭīyagāṅgokasya | 
 
 
 madasalilakṛtāndhyaiḥ ṣaṭpadair jātalīla 
 vraja gaja vanam anyac caṇḍaśākhiprakāṇḍam | 
 iha bahalapalāśoddāmaramye tavāsau  
 na khalu kadalaṣaṇḍe gaṇḍakaṇḍūvinodaḥ  ||1840|| 
 
 
 guroḥ | 
 41. mattagajaḥ 
 
 
 gale pāśas tīvraś caraṇayugayugme ca nigaḍo 
 dṛḍhaḥ kakṣābandhaḥ śirasi sṛṇighātaḥ kharataraḥ | 
 naraḥ skandhārūḍho bata ramaṇayogye’pi samaye  
 na jānīmo mūḍha dviradavara kasmāt tava madaḥ  ||1841|| 
 
 
 laṅgadattasya | (śā.pa. 931) 
 
 
 ayaṃ dūrabhrāntaḥ paṭutarapipāsākulamanāḥ  
 kapole te mattadvipa nipatitaḥ ṣaṭpadayuvā | 
 tvam apy etāṃ pīnaśravaṇadaradolāvyasanitāṃ  
 vimuñca svācchandyād apanayatu tāvat tṛṣam imām  ||1842|| 
 
 
 surabheḥ | 
 
 
 nīvāraprasavāgramuṣṭikavalair yo vardhitaḥ śaiśave 
 pītaṃ yena sarojinīdalapuṭe homāvaśiṣṭaṃ payaḥ | 
 taṃ dānāvasare tu mattamadhupa vyālolagaṇḍaṃ gajaṃ 
 sānandaṃ sabhayaṃ ca paśyati muhur dvāre sthitas tāpasaḥ  ||1843|| 
 
 
 manokasya | (Sv 637, śā.pa. 918, su.ra. 1689) 
 
 
 dānaklinnakaṭasya kuñjarapateḥ svacchandasaṃvardhanaiḥ  
 kṣīyante yadi koṭayo’py apacayaḥ kiṃ tena bhūmībhujām | 
 yenaikena raṇāṅgaṇapraṇayinā nirjitya śatroḥ padaṃ 
 dīyante nijanāyakāya vasudhācakrādhipatyaśriyaḥ  ||1844|| 
 
 
 vāsudevasenasya | 
 
 
 grāmyām agre kareṇuṃ svayam upanayatā yena baddho’si pāśair 
 yena kṣuṇṇaṃ śiras te sṛṇibhir amasṛṇair yena bāhyaḥ kṛto’si | 
 tatpādāṅguṣṭhasaṃjñā paravaśahṛdayo draṣṭukāmān amantūn 
 jantūn abhyeṣi hantuṃ tvam asi gajapate satyam eko madāndhaḥ  ||1845|| 
 
 
 umāpatidharasya | 
 42. paṅkapatitagajaḥ  
 
 
 dūrād eva karañjasarjasaralaprāyān vtlokya drumān 
 kṣutkṣāmo vikalaḥ karī kṣitibhṛtaḥ pādāntike prasthitaḥ | 
 mohād āgata eva nirbharadarīdurge nirālambano 
 nirmagnaḥ kim ayaṃ karoti bhagavān yasya pratīpo vidhiḥ  ||1846|| 
 
 
 śaṅkaradevasya | 
 
 
 yallīlāmadamedurā madhuliho yaddantakāntitviṣaḥ 
 śītāṃśoḥ śriyam āvahanti gamanād bhraśyanti yasyācalāḥ | 
 jānīmaḥ kim akāṇḍacaṇḍimaguṇān daivasya yena kṣaṇān 
 magnaḥ kāsarakelipaṅkilataṭopānte sa dantābalaḥ  ||1847|| 
 
 
 śālūkasya | 
 
 
 raṭitam anucitaṃ te kaḥ karāsphālakālaḥ 
 pracalitam atimātraṃ gātranirmajjanāya | 
 katham api patitas tvaṃ dustare paṅkarāśau 
 kuru karivara dhairyaṃ durjayā daivarītiḥ  ||1848|| 
 
 
 pāmpākasya | 
 
 
 kareṇur nāhūtā nijakavalabhāgapraṇayinī 
 na cāmṛṣṭaḥ snehāt karakisalayenāpi kalabhaḥ | 
 sa yenāsau darpāt pratigajajigīṣārabhasataḥ 
 krudhā dhāvan magno hradapayasi kaṣṭaṃ karipatiḥ  ||1849|| 
 
 
 tripurāripālasya | 
 
 
 na paśyaty evāśāḥ śrayati na viṣādaṃ na manasā 
 saumddhāre śaktaṃ bhuvi kam api nānyaṃ gaṇayati | 
 sa jambāle magno nijagarimagambhīrarabhasa 
 sphuradromodbhedaḥ ślathayati karī jīvanarasam  ||1850|| 
 
 
 tasyaiva | 
 43. baddhagajaḥ 
 
 
 re revātaṭakelilampaṭavapḥ śokaṃ vṛthā mā kṛthāḥ 
 kumbhin kumbhasamāhṛtaṃ piba payo bandhyaiva vindhyasmṛtiḥ | 
 tābhiḥ kānanakuñjarībhir adhunā daivena dūrīkṛto 
 vellatpallavaśallakīvanalatākuñjeṣu te vibhramaḥ  ||1851|| 
 
 
 kaṅkaṇasya | 
 
 
 ghāsagrāsaṃ gṛhāṇa tyaja gajakalabha premabandhaṃ kariṇyāṃ 
 pāśagranthivraṇānām aviratam adhunā dehi paṅkānulepam | 
 dūrībhūtās tavaite śavaravaravadhūvibhramodbhrāntadṛṣṭā 
 revātīropakaṇṭhacyutakusumarajodhūsarā vindhyapādāḥ  ||1852|| 
 
 
 bhartṛmeṇṭhasya | (Sv 640, hastipakasya; śā.pa. 928, kasyacit) 
 
 
 tyakto vindhyagiriḥ pitā bhagavatī māteva revānadī 
 te te snehanibandhabandhuradhiyas tulyodayā dantinaḥ | 
 tvallobhān nanu hastini svayam idaṃ bandhāya dattaṃ vapus 
 tvaṃ dūre dhriyase luṭhanti ca śiraḥpīṭhe kaṭhorāṅkuśāḥ  ||1853|| 
 
 
 tasyaiva | 
 
 
 no manye dṛḍhabandhanakṣatam idaṃ naivāṅkśodghāṭanaṃ 
 skandhārohaṇatāḍanāt paribhavaṃ naivānyadeśāgamam | 
 cintāṃ ye janayanti cetasi paraṃ smṛtvā svayūthaṃ vane 
 siṃhatrāsitabhītabhīrukalabhā yāsyanti kasyāntikam  ||1854|| 
 
 
 pāmpākasya | (śā.pa. 934) 
 
 
 ayi kṣudro mābhūn matimahimagarvo manasi vaḥ  
 karī yāto bandhaṃ yad iha vinayas tatra vijayī | 
 ayaṃ krodhādhmātas tyajati vinayaṃ cen madavaśāt  
 tataḥ skandhāvāraṃ na kim akhilam evākulayati  ||1855|| 
 
 
 tripurāripālasya | 
 
 
 44. mṛgaḥ 
 
 
 śānte’pi svayam eva dāvaśikhini krūraṃ kirātādhipe 
 cāpaṃ saṅkalayaty api ślathayati vyādhe ca tāṃ vāgurām | 
 sāraṅgasya na paśyataḥ sahacarīm udbhinnabāṣpāmbhaso 
 nirdagdhaṃ vapur āhatāni parito marmāṇi rugṇā gatiḥ  ||1856|| 
 
 
 jalacandrasya | 
 
 
 nādatse haritāṅkurān kvacid api sthairyaṃ na yad gāhase 
 yat paryākulalocano’si karuṇaṃ kūjan diśaḥ paśyasi | 
 daivenāntaritapriyo’si hariṇa kṣāmo’si yat pratyahaṃ 
 pradadri pratikānanaṃ pratinadi prayūṣaraṃ dhāvasi  ||1857|| 
 
 
 keśaṭasya | (su.ra. 756) 
 
 
 vanyaiḥ prāṇini kānaneṣu hariṇas tadgātravairī nijaḥ  
 krūro’raṇyapatis tad atra śaraṇaṃ śānto’sty adūre muniḥ | 
 ity asminn upasedivān ayam asāv asyaiva durdaivato 
 mā bhaiṣīr iti bhāṣaṇe’py akaruṇo jāto’tha vācaṃyamaḥ  ||1858|| 
 
 
 ratnamālīyapuṇḍrokasya |  
 
 
 nāsanne’pi dadāti śaṣpavipine kṣāme dṛśau na kṣipaty 
 accāccheṣu ca nirjhareṣu rasanānālīm udanyāturaḥ | 
 na svastho bata kautukād api suhṛdgoṣṭhīṣu tiṣṭhāsati 
 dhyāyan mekalakanyakāvanam avicchinnāśruvego mṛgaḥ  ||1859|| 
 
 
 bhaṭṭaśālīyapītāmbarasya | 
 
 
 durgāraṇyadarīṣu bhūruhaghanacchāye śayālus tṛṇāny 
 āsvādyodarapūram acchasulabhair ambhobhir āpyāyitaḥ | 
 eṣa preṅkhadapāṅgabhaṅgiṣu sahādhītī kuraṅgīdṛśāṃ 
 krūravyādhakuleṣu hanta piśitaiḥ svair iva vairī mṛgaḥ  ||1860|| 
 
 
 dharmayogeśvarasya | 
 
 
 45. vyādhopahatamṛgaḥ  
 
 
 tyaktaṃ janmavanaṃ tṛṇāṅkaravatī māteva muktā sthalī 
 viśrāmasthitihetavo na gaṇitā bandhūpamāḥ pādapāḥ | 
 bālāpatyaviyogakātaramukhī tyaktārdhamārge mṛgī 
 mṛgyantaḥ padavīṃ tathāpy akaruṇā vyādhā na muñcanti mām  ||1861|| 
 
 
 dharmapālasya | (Sv 654, muktāpīḍasya) 
 
 
 chittvā pāśam apāsya kūṭaracanāṃ bhittvā balād vāgurāṃ 
 paryantāgnikalāpajālakuṭilān nirgatya dūraṃ vanāt | 
 vyādhānāṃ śaragocarād atijavenotplutya gacchan mṛgaḥ 
 kūpāntaḥpatitaḥ karotu viguṇe kiṃ vā vidhau pauruṣam  ||1862|| 
 
 
 kasyacit | (Sv 655, muktāpīḍasya; śā.pa. 940, su.ra. 1493, kasyacit) 
 
 
 priyāyāṃ svairāyām atikaṭhinagarbhālasatayā 
 kirāte cākarṇaṃ dhṛtadhanuṣi dhāvaty anupadam | 
 priyāpremaprāṇapratibhayavaśākṛtavikalo 
 mṛtgaḥ paścād ālokayati ca muhur yāti ca muhuḥ  ||1863|| 
 
 
 kālidāsasya | (su.ra. 1169, kasyacit) 
 
 
 bhuvo vanyā magnāḥ śiśur ayam adṛṣṭavyatikaraḥ 
 kuraṅgo hantāraḥ savidha iti santāpataralaḥ | 
 aye naukārūḍha pratikṛtimatis tvanmukham aho 
 muhuḥ paśyan majjaty akaruṇa tathāpi praharasi  ||1864|| 
 
 
 tilacandrasya | 
 
 
 yady etad vipinaṃ vipannam ahaha kṣuṇṇaṃ kim etat saras 
 tac cet kiṃ punar agrato nanu dhanur dhvānaḥ paṭīyān ayam | 
 adya śvo vijaniṣyamāṇahariṇīsaṃcāracintācamat 
 kāraklāntamanā manāg avanatagrīvo mṛgas tāmyati  ||1865|| 
 
 
 tasyaiva | 
 46. dāvopahatamṛgaḥ 
 
 
 garbhaklāntibharālasāṃ ghanamarudvyāloladāvānala 
 jvālājālasamākulāṃ sahacarīm ālokya lolekṣaṇām | 
 vegād dūravinirgato’pi sapadi vyāvṛtya dhāvan mṛgo 
 gacchantīṃ smṛtiśeṣatām upagataḥ snehasya kiṃ duṣkaram  ||1866|| 
 
 
 surabheḥ | 
 
 
 cirayati hariṇī haranti jīvaṃ 
 śabaraśarās taruvahnayaḥ sphuranti | 
 iti bata hariṇaḥ kṣaṇaṃ vanāntar 
 viśati viṣīdati mūrcchati prayāti  ||1867|| 
 
 
 jalacandrasya | 
 
 
 mṛga visṛja viṣādaṃ dagdhavalmīkakūṭa 
 sphuṭanakaṭuvigandho naśvaro’yaṃ hutāśaḥ | 
 jaladharajaladhārotkaṇṭhisāraṅgatṛṣṇā 
 cchiduramudiramālāmedurā dyaur idānīm  ||1868|| 
 
 
 dharmayogeśvarasya | 
 
 
 ito dāvajvālā sthalabhuva ito jālajaṭilā 
 ito vyādho dhāvaty ayam anupadaṃ cakritadhanuḥ | 
 ito’py agre tiṣṭhaty ayam ajagaro vistṛtamukhaḥ 
 kva yāyāt kiṃ kuryān mṛgaśiśur ayaṃ daivavaśagaḥ  ||1869|| 
 
 
 kasyacit | (su.ra. 1508) 
 
 
 vyomārdhe jvalito raviḥ kavalitaṃ dāvānalaiḥ kānanaṃ 
 dhūmyābhir na diśaḥ sphuranti paritaḥ panthāḥ śilādanturaḥ | 
 itthaṃ śoṇitasiktasṛkkaṇi yathā prāṇaṃ mṛge dhāvati 
 vyādhenāpi śarāsane karuṇayā nāropitāḥ patriṇaḥ  ||1870|| 
 
 
 umāpatidharasya | (sū.mu. 26.8) 
 
 
 47. mṛgī 
 
 
 anugṛhāṇa śiśūn abhilaṅghitā  
 śabaravārivihāravanasthalī | 
 visṛja kātaratām idam agrato  
 harini kāruṇikasya tapovanam  ||1871|| 
 
 
 kasyacit | 
 
 
 hariṇi bhillasamājasamākulaṃ 
 vraja saro’tha kim atra vilambase | 
 viśati pātum apo na tapovanād 
 idam abhakṣyapalā kapilāpi gauḥ  ||1872|| 
 
 
 capaladevasya | 
 
 
 hariṇi sānuni mānuṣavarjite 
 cara visṛja na nirbharam arbhakān | 
 tava tarakṣukulakṣubhitodare  
 vasumatībhṛti nirvṛtir eva kā  ||1873|| 
 
 
 tasyaiva | 
 
 
 iha nibhṛtanipātamūkapādaṃ 
 valayitakārmukavallayaḥ kirātāḥ | 
 bhavadalasavilokanānabhijñā 
 mṛgagṛhiṇi praharanti gaccha dūram  ||1874|| 
 
 
 mandokasya | 
 
 
 ādāya māṃsam akhilaṃ stanavarjam aṅgān  
 māṃ muñca vāgurika yāmi kuru prasādam | 
 sīdanti śaṣpakavalagrahaṇānabhijñā  
 manmārgavīkṣaṇaparāḥ śiśavo madīyāḥ  ||1875|| 
 
 
 chittipasya | (Sv 660, śā.pa. 4015, sū.mu. 90.1) 
 
 
 48. nānāpaśavaḥ  
 
 
 ambho bhajasva ciram asya yathābhilāṣam  
 etan na tāṇḍavaya sairibha kānanaṃ ca | 
 duśceṣṭitena yadanena bhṛśaṃ tavaiṣa  
 dhvastāśayo bhavati niṣkaluṣas taḍāgaḥ  ||1876|| 
 
 
 vaidyagadādharasya | 
 
 
 nāmībhiḥ prasavaiḥ svayaṃ nipatitair bhūmau vidhatte dhṛtiṃ 
 nāroḍhuṃ paripākameduraphalāḥ śaknoti śākhāśikhāḥ | 
 aprajñātanijaprabhāvakupitaḥ kokūyamāno ruṣā 
 lipsur vānarasūnur eṣa lavalīkṣoṇīruhaṃ karṣati  ||1877|| 
 
 
 umāpatidharasya | 
 
 
 yac cāṇḍālagṛhāṅgaṇeṣu vasatiḥ kauleyakānāṃ kule 
 janma svodarapūraṇaṃ ca vighasair na sparśayogyaṃ vapuḥ | 
 tan mṛṣṭaṃ sakalaṃ tvayādya śunaka kṣoṇīpater ājñayā 
 yat tvaṃ kāñcanaśṛṅkhalāvalayitaḥ prāsādam ārohasi  ||1878|| 
 
 
 mādhavasenasya | 
 
 
 pūtaḥ śrautapariṣkriyābhir avahībhāvāya yo dīkṣitaḥ 
 ślāghyā yasya gayāśiraḥ sahacarī tulyo’śvamedhena yaḥ | 
 m>as>av edjamataś cireṇa kalitaś cakratriśūlāṅkito 
 dhik karmāṇi turuṣkaveśmani surākāṇḍālavāhī vṛṣaḥ  ||1879|| 
 
 
 sājokasya | 
 
 
 ucchrāyo janabhīti hetur adhikaṃ vaikṛtyam udgrīvatā 
 sarvatra pratiparvavikramabhavaḥ krūro marurjanmabhūḥ | 
 yasyoccaiḥ kaṭukaṇṭakapraṇayitā dhik kaṣṭam uṣṭre paśau 
 tasmin rājaparigrahaḥ sa ca mahāśabdadvayībhājanam  ||1880|| 
 
 
 govindasya |  
 
 
 49. taruḥ 
 
 
 śākhānām upari sthitaiḥ śakunibhir dūrād gṛhītā diśaḥ 
 sadyomuktaphalair vivṛtya kapibhiḥ paśyadbhir eva sthitam | 
 chāyāpās tapariśramaiś ca pathikair ātmā paraṃ rakṣito 
 na kṣudrair nipatan niśātaparaśāvātmārpitaḥ śākhini  ||1881|| 
 
 
 abhinandasya | 
 
 
 mūrdhāropaṇasatkṛtair diśi diśi kṣudrair vihaṅgair drutaṃ 
 chāyādānanirākṛtaśramabharair naṣṭaṃ mṛgair bhīrubhiḥ | 
 hā kaṣṭaṃ phalalolupair apasṛtaṃ śākhāmṛgaiś cañcalair 
 ekenaiva davānalavyatikaraḥ soḍhaḥ paraṃ śākhinā  ||1882|| 
 
 
 kasyacit | (su.ra. 1024) 
 
 
 succhāyaṃ phalabhāranamraśikharaṃ sarvārtiśāntipradaṃ 
 tvām ālokya subhūruhaṃ khalu vayaṃ mārgaṃ vihāyāgatāḥ | 
 antas te yadi koṭarodaracaladvyālāvalīvisphurad 
 vaktodvāntaviṣānalātibhayadaṃ dhanyas tadānīṃ bhavān  ||1883|| 
 
 
 vidyāyāḥ | (su.ra. 1050) 
 
 
 vyākurmahe bahu kim asya taroḥ sadaiva 
 naisargiko yad upakārarasaḥ pareṣu | 
 unmūlito’pi marutā bata vāridurge 
 mārge yad anyajanasaṃkramatām upetaḥ  ||1884|| 
 
 
 kasyacit | (su.ra. 1090) 
 
 
 soḍhaprauḍhahimaklamāni śanakaiḥ patrāṇy adhaḥ  
 sambhāvyacchadavāñchayaiva taravaḥ kecit kṛtaghnavratāḥ | 
 nāmany anta tadātanīm api nijacchāyākṣitiṃ taiḥ punas 
 teṣām eva tale kṛtajñacaritaiḥ śuṣyadbhir apy āsyate  ||1885|| 
 
 
 acalasiṃhasya | (sū.mu. 33.8, bilhaṇasya; su.ra. 1042) 
 
 
 50. kalpataruḥ 
 
 
 sarvārthinām abhimatāni phalann api tvaṃ 
 kalpāvanīruha na mānavatām upāsyaḥ | 
 yasmāt tvayā na vihito viduṣāṃ niḥśeṣas 
 teṣām akāri viphalaḥ saphalaḥ prayāsaḥ  ||1886|| 
 
 
 nākokasya | 
 
 
 bālavāmanavṛddhānāṃ natvā yo na phalapradaḥ | 
 tasmin kalpatarau stabdhe labdhenāpi phalena kim  ||1887|| 
 
 
 rājakubjadevasya | 
 
 
 patrāṇi prathamaṃ drutāni vikulair utkhātamūlaḥ kramāt 
 kīṭaiḥ kalpamahīruhaḥ sa patito bhagnāḥ śataṃ vallayaḥ | 
 ekebhyo’pi punaḥ prarohati bhṛśaṃ tasyāṅkaragrāmaṇīḥ 
 pūrvāśādhipatiḥ prasīdati sa ced devo dayāvān hariḥ  ||1888|| 
 
 
 balabhadrasya | 
 
 
 niṣpannāḥ kati nāma nāmarapuropānteṣu bhūmiruhaḥ 
 ślāghyas tatra sa eva kalpaviṭapī yatrāsate’mī guṇāḥ | 
 saṃkalpāḥ phaladohadāni phalitaṃ ratnāni vṛttir jagat 
 kleśacchedanidānam unnatir anullaṅghyā yaśo durjayam  ||1889|| 
 
 
 śaraṇasya | 
 
 
 svarṇaḥ skandhaparigraho marakatair unmīlitāḥ pallavā 
 muktābhistavakaśriyo madhulihāṃ vṛndāni nīlopalaiḥ | 
 saṃkalpānuvidhāyi yasya phalitaṃ kas tasya dhatte tulāṃ 
 dhig jātiṃ drumasaṃkathāsu yad asau kalpadrumāpi drumaḥ  ||1890|| 
 
 
 gadādharanāthasya | (śā.pa. 988, sū.mu. 33.11) 
 
 
 51. candanaḥ 
 
 
 śramacchittyai chāyāṃ bhaja pathika he candanataror 
 iha vyālavrātaḥ punar iti bhayaṃ mā khalu kṛthāḥ | 
 idānīm etasmin kṛtavasatayaḥ santi śikhinaḥ  
 svanair yeṣāṃ ramyair api hi phaṇinaḥ kvāpy apasṛtāḥ  ||1891|| 
 
 
 acalasiṃhasya | 
 
 
 āmodais te diśi diśi gatair dūram ākṛṣyamāṇāḥ 
 sākṣāl lakṣmīṃ tava malayaja draṣṭum abhyāgatāḥ smaḥ | 
 kiṃ paśyāmaḥ subhaga bhavataḥ krīḍati kroḍa eva 
 vyālas tubhyaṃ bhavatu kuśalaṃ muñca naḥ sādhayāmaḥ  ||1892|| 
 
 
 tasyaiva (śā.pa. 998, sū.mu. 33.24, su.ra. 1078) 
 
 
 kṣiptaś cen malayācalendra bhavataḥ pādopajīvī nijas 
 tair utpāṭya nikuñjanirjharapayaḥpūraiḥ paṭīradrumaḥ | 
 tan niryātu jahātu pannagakulaṃ tāpaṃ nihantu śriyaṃ 
 dhattāṃ vindatu vandyatāṃ trijagatāṃ tvatkīrtim unmudrayan  ||1893|| 
 
 
 sāñjānandinaḥ | 
 
 
 kakubhi kakubhi bhrāmaṃ bhrāmaṃ vilokya vilokitaṃ  
 malayajasamo dṛṣṭo’smābhir na ko’pi mahīruhaḥ | 
 upacitaraso dāhe cchede śilātalagharṣaṇair 
 adhikam adhikaṃ yat saurabhyaṃ tanoti manoharam  ||1894|| 
 
 
 bhāmahasya | (su.ra. 1082) 
 
 
 kva malayataṭī janmasthānaṃ kva te ca vanecarāḥ 
 kva khalu paraśucchedaḥ kvāsau digantarasaṅgatiḥ | 
 kva ca kharaśilāpaṭṭe ghṛṣṭiḥ kva paṅkasarūpatā 
 malayaja sakhe mā gāḥ khedaṃ guṇās tava vairiṇaḥ  ||1895|| 
 
 
 malayajasya | (su.ra. 1053) 
 
 
 52. aśvatthaḥ 
 
 
 chāyām asya niṣevya pippalataror ākṛṣya śākhāḥ śataṃ 
 bhuktaṃ prāg iti lajjayā gajapate kiṃ nātra viśramyate | 
 daivenedṛśayoga eva ghaṭito yat tvādṛśāṃ koṭibhis  
 tādṛk tādṛg ayaṃ kṛtaḥ punar abhūd etādṛśaḥ pallavaiḥ  ||1896|| 
 
 
 īśvarabhadrasya | 
 
 
 satyaṃ pippalapādapottama ghanacchāyonnatena tvayā 
 sanmārgo’yam alaṅkṛtaḥ kim aparaṃ tvaṃ mūrtibhedo hareḥ | 
 kiṃ cānyatphalabhogakṛṣṭamukharās tvām āśritāḥ patriṇo 
 yatpuṃskokilakūjitaṃ vidadhate tan nānurūpaṃ param  ||1897|| 
 
 
 śālikanāthasya | (su.ra. 1061, kasyacit) 
 
 
 nonmīlantu nitambinīkaratalaspardhābhṛtaḥ pallavāḥ 
 pratyudyāntu na vaiṇanābhimadhurā modāḥ prasūnaśriyaḥ | 
 nābhuvan phalasampado madhurasaprasyandabhājas tathāpy 
 aśvatthasya gataḥ sukhena jagatāṃ vandyasya janmagrahaḥ  ||1898|| 
 
 
 umāpatidharasya | 
 
 
 sākṣān naiṣa karoti kām api mudaṃ nādṛtya hanty āpado 
 na prīṇāti manīṣiṇāṃ śravaṇam apy āśvāsanāsūktibhiḥ | 
 tasyāmbhodhisutāpater bhagavato’dhiṣṭhānamātrād asau 
 duḥsvapnān viniveditān apaharaty aśvatthabhūmīruhaḥ  ||1899|| 
 
 
 tasyaiva | 
 
 
 patrāṇi truṭitāni kīṭapaṭalair āmūlam unmūlitāḥ  
 śākhā vanyamataṅgajair na karabhair āsvādya muktā tvacaḥ | 
 sthāṇuḥ kevalam asti pippalataros tatrāpi śītāturair 
 grāmīṇaiḥ paritaḥ kuṭhārapatanārambhaḥ parāmṛśyate  ||1900|| 
 
 
 tasyaiva | 
 53. cūtaḥ  
 
 
 tais tair janmaprabhṛti viditair dohadaiḥ prākprayatnāt 
 siktvā siktvā katham api ghaṭīyantramuktaiḥ payobhiḥ | 
 nītvā cūtaṃ phalasamudayāvāptiyogyām avasthāṃ 
 tatra snehaṃ tyajasi kim ivodyānapāla kṣaṇena  ||1901|| 
 
 
 kasyacit | 
 
 
 dagdhāḥ ke’pi davānalena katicid bātyārayāndolanair 
 vyāpannāḥ kultiśābhighātarujayā kecid visṛṣṭāsavaḥ | 
 ekaḥ klāntajanāśrayo vijayase cūta tvam urvīruhāṃ 
 dhig daivaṃ bhavato’pi kīṭapaṭalair antaḥ praveśaḥ kṛtaḥ  ||1902|| 
 
 
 vaidyagadādharasya | 
 
 
 he cūtadruma kiṃ mudhaiva madhupān prīṇāsi kiṃ kokilān 
 jalpanto madhurāṇi nityamalinā naite cirasthāyinaḥ | 
 tān ullāsaya pallavān anudinaṃ yair āhitām unnatiṃ  
 bibhrāṇaḥ pratiparvanirbharaphalair uttuṅgatāṃ yāsyasi  ||1903|| 
 
 
 vaidyatrivikramasya | 
 
 
 yo dṛṣṭaḥ sphuṭadasthisampuṭamukhān niryatpravālāṅkuro 
 labdhaḥ sa dvidalādikakramavaśād ārūḍhaśākāśataḥ | 
 snigdhaṃ pallavito ghanaṃ mukulitaḥ sphāracchadaṃ puṣpitaḥ  
 sotkarṣaṃ phalito bhṛśaṃ ca vinataḥ ko’py eṣa cūtadrumaḥ  ||1904|| 
 
 
 kasyacit | (śā.pa. 1019, hetukasya; sū.mu. 33.17, harṣasya; su.ra.
                            1104) 
 
 
 sugandhiḥ ko’pi syāt kusumasamaye ko’pi viṭapī  
 śalāṭau sāmodaḥ phalapariṇatu kāpi surabhiḥ | 
 prasūnaprārambhāt prabhṛti phalapākāvadhi punar 
 jagaty ekatraiva sphurati sahakāre parimalaḥ  ||1905|| 
 
 
 umāpatidharasya | 
 54. aśokaḥ 
 
 
 chāyātisāndraśiśirā navapallavāni 
 snigdhāni mugdhasurabhiḥ stavakaprabandhaḥ | 
 sthitvā phalāni sadṛśāni vidhehi mā vā 
 dṛṣṭvaiva te mukham aśoka vayaṃ viśokāḥ  ||1906|| 
 
 
 nākokasya | 
 
 
 santu svāduphalāḥ śataṃ parimalaślāghyaprasūnāvalī 
 saṃbādhāś ca śataṃ vasantasamaye vaiśeṣikāḥ śākhinaḥ | 
 utphullastavakasragujjvalanavaprotkhelavallir yathā 
 kaṅkelliḥ śriyam asya puṣyati tathā kaḥ prekṣaṇīyoparaḥ  ||1907|| 
 
 
 tasyaiva | 
 
 
 kiyantaḥ santy ete jagati taravaḥ ko’pi na punaḥ 
 prasūnārthaṃ nārīcaraṇaparicaryā gatir abhūt | 
 pramodād antaś ced valati phalavāñchā tava tadā 
 vadāśoka ślāghyo bhavatu kataro dohadavidhiḥ  ||1908|| 
 
 
 jalacandrasya | 
 
 
 keṣāṃcit kusumodayād anu vinā tenāpi keṣāṃcana 
 sphāyante dharaṇīruhām iha dinair dvitraiḥ phalaśreṇayaḥ | 
 puṣpaśreṇiṣu padmarāgapadavīpatreṣu kāntākara 
 śrīr ity eva phalād ṛte bata gataḥ kaṅkellijanmagrahaḥ  ||1909|| 
 
 
 umāpatidharasya | 
 
 
 kiṃ te namratayā kim unnatatayā kiṃ te ghanacchāyayā 
 kiṃ te pallavalīlayā kim anayā cāśoka puṣpaśriyā | 
 yat tvanmūlaniṣaṇṇasvinnapathikastomaḥ stuvann anvahaṃ 
 na svādūni mṛdūni khādati phalāny ākaṇṭham utkaṇṭhitaḥ  ||1910|| 
 
 
 kavirājaśrīnārāyaṇasya | (śā.pa. 1004, sū.mu. 33.32, śrībhojadevasya;
                            su.ra. 1038, kasyacit) 
 55. śālmaliḥ 
 
 
 puṣpaṃ rakṣatu kaṇṭakaiḥ parimalenānandayan ketakīḥ  
 kiṃ cāsau panasaḥ sudhāsahacarasvādātihṛdyaṃ phalam | 
 nāmodaḥ kusume phaleṣu na rasas tat kiṃ mudhā śālmale 
 kāṇḍaṃ nirbharam āvṛṇoṣi viṣamair āmūlataḥ kaṇṭakaiḥ  ||1911|| 
 
 
 nākokasya | 
 
 
 mūlaṃ kaṇṭhakakarparair upacitaṃ niḥsāram antarvapur 
 nirgandhaṃ kusumaṃ phalaṃ kṣudhi mudhā patrair na hṛdyaṃ kvacit | 
 vṛddhir gṛdhraparigrahāya tad aho vaktavyam anyat paraṃ 
 bhrātaḥ śālmalivṛkṣa nāsti bhavataḥ kiṃcin mahattvocitam  ||1912|| 
 
 
 kasyacit | 
 
 
 āhūtaḥ parito digantagatibhiḥ śākhābharāḍambaraiḥ 
 kiṃ re jālma javena śālmaliphalapratyāśayā dhāvasi | 
 tasminn ekapade bhidelimaphalavyālolatūlotkarair  
 adhvāno’pi nimīlitākṣam aṭatā na prekṣaṇīyāḥ puraḥ  ||1913|| 
 
 
 jalacandrasya | 
 
 
 prasāraḥ śākhānāṃ sthagitagaganābhogamahimā 
 samṛddhiḥ śoṇāmbhoruhavanasamānā sumanasām | 
 prakāṇḍaśrīr vācām api na viṣayaḥ śālmalitaros 
 tathāpy aṃśuśreṇīmayam anupabhogyaṃ bata phalam  ||1914|| 
 
 
 umāpatidharasya | 
 
 
 etasmin kusume svabhāvamahati prāyo mahīyaḥ phalaṃ 
 ramyaṃ svādu sugandhi śītalam alaṃ prāptavyam ity āśayā | 
 śālmalyāḥ paripākakālakalanābodhena kīraḥ sthito 
 yāvat tatpuṭasandhinirgatapatattūlaṃ phalāt paśyati  ||1915|| 
 
 
 śālikanāthasya | (su.ra. 1063) 
 
 
 56. mārgataruḥ 
 
 
 yac chāyām atanuṃ tanoṣi madhuraiḥ prīṇāsi yat tvaṃ phalair 
 yan namno’si yad unnato’si cature yad vartase vartmani | 
 yat pānthair aparair api pratipathaṃ prastūyase prāyaśas 
 tan nātha kṣitija tvam eva pathikair viśrāntaye cintyase  ||1916|| 
 
 
 kasyacit | 
 
 
 upari mihiraḥ krūraḥ krūrāstale’calabhūmayo 
 vahati pavanaḥ pāṃśūtkarṣī kṛśaḥ saraso rasaḥ | 
 ahaha na jahaty ete prāṇāṃs tadaiva kim adhvagā 
 yadi na bhavataḥ patracchatraṃ viśanti mahīruhaḥ  ||1917|| 
 
 
 purusenasya |  
 
 
 āsīd yas tava putrakas tricaturaiḥ patrāṅkurair āvṛto 
 meghonmuktajalaikajīvanavidhiḥ sanmārgalabdhāspadaḥ | 
 so’yaṃ saṃprati vāsaraiḥ katipayair adhvany apuṇyoccayaiḥ 
 saṃpannaḥ phalanamrapallavataticchāyopaliptāvaniḥ  ||1918|| 
 
 
 surabheḥ | 
 
 
 ye pūrvaṃ paripālitāḥ phaladalacchāyādibhiḥ patriṇo 
 viśrāmadrumaṃ kathyatāṃ tava vipatkāle kva te sāmpratam | 
 etāḥ saṃnidhimātradarśitapuraskārās tu dhanyās tvaco 
 yāsāṃ chedanam antareṇa patito nāyaṃ kuṭhāras tvayi  ||1919|| 
 
 
 vittokasya | (śā.pa. 985, su.ra. 1099) 
 
 
 kiṃ jāto’si catuṣpathe yadi ghanacchāyo’si kiṃ chāyayā  
 yuktaś cet phalito’si kiṃ phalabharair āḍhyo’si kasmān nataḥ | 
 he sad vṛkṣa sahasva samprati śikhāśākhyāśatākarṣaṇa 
 kṣobhāmoṭanabhañjanāni janataḥ svair eva duśceṣṭitaiḥ  ||1920|| 
 
 
 kasyacit | (sa.ka.ā. 4.93, śā.pa. 971, sū.mu. 33.4) 
 
 
 57. marutaruḥ  
 
 
 phaṇī mūlaśvabhre vapur aviralaṃ kīṭapaṭalaiḥ 
 śiro gṛdhraśreṇīvidhuritam adhaḥ kaṇṭhakacitam | 
 itīdaṃ jānīmaś ciram apathabhājas tava taro 
 tathāpy asyām akṣmāruhi bhuvi bhavān eva śaraṇam  ||1921|| 
 
 
 vaidyagadādharasya | 
 
 
 prathamam eva guru kva marudrume 
 taruṇitāpakṛtāpadi pallavam | 
 yad api kiṃ kvacid uñctam āśu tat 
 kavalitaṃ karabhair atibhairavaiḥ  ||1922|| 
 
 
 capaladevasya | 
 
 
 āśyānair galitaṃ dalair bata kathāśeṣāḥ prasūnaśriyo 
 nodbhedo’pi phalaṃ prati pratidiśaṃ yātā nirāśāḥ khagāḥ | 
 āpātālaviśuṣkamūlakuharonmīlajjaṭāsaṃtatis  
 tūṣṇīm asti tathāpy akālajaladaṃ dhyāyan marukṣmāruhaḥ  ||1923|| 
 
 
 bhaṭṭaśālīyapītāmbarasya | 
 
 
 nāsāgre pavanaḥ paraṃ nayanayor āpaḥ kryā cetasi 
 sthairyaṃ dāhabhareṣu kiṃ nu viditā naitā marukṣoṇayaḥ | 
 yatrāśāśatasambhrameṇa pathikair labdho’pi bhūmīruhas 
 teṣām eva nidāghabindunicayaiḥ sekasthitiṃ vāñchati  ||1924|| 
 
 
 soḍhagovindasya | 
 
 
 kalyāṇaṃ naḥ kim adhikam ito jīvanārthaṃ yad asmāl 
 lūtvā vṛkṣān ahaha dahasi mrātaraṅgārakāra | 
 kiṃ tv etasminn aśanipiśunair ātapair ākulānām 
 adhvanyānām aśaraṇamaruprāntare ko’bhyupāyaḥ  ||1925|| 
 
 
 gadādharasya | (śā.pa. 1183, sū.mu. 33.6, su.ra. 1039) 
 
 
 58. nānātaravaḥ 
 
 
 nyagrodhe phalaśālini sphuṭarasaṃ kiṃcit phalaṃ pacyate 
 bījāny aṅkuragocarāṇi katicit sidhyanti tasminn api | 
 ekas teṣv api kaścid aṅkuravaro badhnāti tām unnatiṃ 
 yām adhyan yajanaḥ svamātaram iva klānticchide dhāvati  ||1926|| 
 
 
 śālikasya | (su.ra. 1062, śālikanāthasya) 
 
 
 kenātra campakataro bata ropito’si 
 kugrāmapāmarajanāntikabāṭikāyām | 
 yatra prarūḍhanavaśākavivṛddhalobha 
 gobhagnabāṭaghaṭanocitapallavo’si  ||1927|| 
 
 
 vīrasya | 
 
 
 phalānāṃ sambhārair adharaya tarūn unnatatayā  
 spṛśākāśaṃ sarvāḥ sthagaya pariṇāhair api diśaḥ | 
 tathāpi dhvāṅkṣebhyo na punar itaraḥ ko’pi vihagaḥ 
 phalārthī nimba tvāṃ prakṛtivirasaṃ dhāvati mudā  ||1928|| 
 
 
 viśveśvarasya | 
 
 
 pṛthutvāt saurabhyān madhuratarabhāvāc ca patitaiḥ  
 kṣudhottaptaiḥ kukṣiṃbharibhir iha sevā tava kṛtāḥ | 
 tadātvavyāmugdhair anudivasam asvāsthyajananī 
 na dṛṣṭā te’smābhiḥ panasa pariṇāme virasatā  ||1929|| 
 
 
 umāpatidharasya | 
 
 
 parārthe yaḥ pīḍām anubhavati nirvyājamadhuro 
 yadīyaḥ sarveṣām iha khalu vikāro’py abhimataḥ | 
 na samprāpto vṛddhiṃ sapadi hatadaivāt samucitāṃ 
 kim ikṣor doṣo’yaṃ sa punar aguṇāyā marubhuvaḥ  ||1930|| 
 
 
 vākpateḥ | (Sv. 947, śā.pa. 1052, sū.mu. 35.5) 
 
 
 59. maruḥ 
 
 
 śamīṣaṇḍas tāvat khadiravanam asmāc ca paratas 
 tato vadhvolīnām api gahanam utkīṭavirutam | 
 itaḥ karkandhūnāṃ vanam anu yavāsasthalam idaṃ 
 kva kalyāṇaḥ panthāḥ pathika hatadeśo marur ayam  ||1931|| 
 
 
 kasyacit | 
 
 
 he dhārādhara viśvam eva bhavatā sādhāraṇaṃ siñcatā 
 kÿptākasmikadurdinena samaye ko nāma nāsāditaḥ | 
 etasyaiva maror marālalalanālīlānabhijñais taṭair 
 āpātālaviśuṣkasaikatabhuvas tāpo’pi nāpohitaḥ  ||1932|| 
 
 
 kasyacit | 
 
 
 bhrāmaṃ bhrāmam anaṅgabhūparisare sāraṅga niścāpalaṃ 
 vāstavyo bhava mā punar marupathaprasthānavāñchāṃ kṛthāḥ | 
 yatrādurbaladorbalair guṇagaṇavyāsaktapātrāntarair 
 labhyante puruṣaiḥ paraṃ katipayaiḥ kaupāḥ payobindavaḥ  ||1933|| 
 
 
 umāpatidharasya | 
 
 
 bhrātaḥ pāntha marīcikāmayamṛṣāvāḥpūrapūrṇām imām 
 uddiśya prabalaprasṛtvaratṛṣākleśāndha kiṃ dhāvasi | 
 nanv ete marumedinīparisarā yair asti gopāyitaṃ 
 krūrair na svaparopakāri sakalaṃ p¸atālamūle payaḥ  ||1934|| 
 
 
 tasyaiva | 
 
 
 pāyaṃ pāyaṃ piba piba payaḥ siñca siñcāṅgam aṅgaṃ 
 bhūyo bhūyaḥ kuru kuru sakhe majjanonmajjanāni | 
 eṣāṃ śeṣaśramaśamapaṭuduḥkhitādhvany abandhuḥ 
 sindhur dūrībhavati purato māravaḥ pāntha panthāḥ  ||1935|| 
 
 
 dhanapālasya | (śā.pa. 1151, sū.mu. 30.3) 
 
 
 60. meghaḥ 
 
 
 abhyunnato’si salilaiḥ paripūrito’si  
 tvām arthayanti vihagās tṛṣitās tathaite | 
 kālaḥ payodhara paropakṛtes tavāyaṃ  
 caṇḍānilavyatikare kva bhavān kva te vā  ||1936|| 
 
 
 vāñchokasya | 
 
 
 aye pāthovāha sthagaya kakubho’nyāstata itas  
 tyajaitāṃ sīmānaṃ vasati munir asyāṃ kalaśabhūḥ | 
 udañcatkope’smin sa jaladhir api sthāsyati na te  
 yataḥ pāyaṃ pāyaṃ salilam iha śauryaṃ prathayasi  ||1937|| 
 
 
 vaidyagadādharasya | 
 
 
 ākalpaṃ yadi varṣasi pratidinaṃ dhārāsahasrais tathāpy 
 ambhodhau kalayaty agādhajaṭhare kas tāvakīnaṃ śramam | 
 ambhoda kṣaṇamātram ujjhasi payaḥ pṛṣṭhe yadi kṣmābhṛtāṃ  
 tat kiṃ na prasaranti nirjharasaridvyājena te kīrtayaḥ  ||1938|| 
 
 
 vāsudevasya | 
 
 
 ete te purato marusthalabhuvaḥ proccaṇḍadāvānala 
 jvālālīḍhakaṭhorasūrakiraṇapluṣṭacchadāḥ śākhinaḥ | 
 tān etān avadhīrya khinnavapuṣo duḥśīlajhañjhānila 
 krīḍābhir na payoda gantum ucitaṃ velābhiṣiktadrumān  ||1939|| 
 
 
 yogeśvarasya | 
 
 
 aye paśyāvasthām akaruṇasamīravyatikara 
 sphuraddāvajvālāvalijaṭilamūrter viṭapinaḥ | 
 amuṃ kālakṣepaṃ tyaja jalada gambhīramadhuraiḥ  
 kim ebhir nirghoṣaiḥ sṛja jhaṭiti jhātkāri salilam  ||1940|| 
 
 
 acalasiṃhasya | (su.ra. 1029) 
 
 
 61. jaladaślāghāḥ 
 
 
 āśvāsya parvatakulaṃ tapanoṣṇataptam 
 uddāmadāvavidhurāṇi ca kānanāni | 
 nānānadīnadaśatāni ca pūrayitvā 
 rikto’si yaj jalada saiva tavottamaśrīḥ  ||1941|| 
 
 
 kasyacit | (śā.pa. 778, su.ra. 1098) 
 
 
 krūrāḥ śailabhuvo nirabhrapuruṣaḥ pūṣā lalāṭaṃtapaḥ 
 pāṃśuḥ pādanakhaṃpacaḥ pratidiśaṃ vātyā karīṣaṃkaṣā | 
 etasyāṃ marusīmni jāṅgalataṭīniṣṭyūtadāvānala 
 klāntapānthakulānyakālajalada tvaṃ trātum ekaḥ kṣamaḥ  ||1942|| 
 
 
 dharmayogeśvarasya | 
 
 
 upaiti kṣārābdhiṃ sahati bahuvātavyatikaraṃ 
 puro nānābhaṅgān anubhavati paśyaiṣa jaladaḥ | 
 kathaṃcil labdhāni pravitarati toyāni jagate 
 guṇaṃ vā doṣaṃ vā gaṇayati na dānavyasanitā  ||1943|| 
 
 
 vallaṇasya | (su.ra. 1379) 
 
 
 sa cen mūrcchanmatsyāvalir api nipītaḥ patir apāṃ 
 tato vāntaḥ kiṃ tadvyavasitam agastyena tapasā | 
 ghanaḥ ślāghyaḥ pītvā kiyad api payas tasya hi vaman 
 bibharty etad viśvaṃ tam api kila ratnākarayati  ||1944|| 
 
 
 sānjhānandinaḥ | 
 
 
 dhig dhik tān udadhīs tumanstu jaladaṃ yebhyaḥ samabhyarthitaiḥ  
 pāthobhiḥ padavīṃ nidāghavikalāṃ yaḥ plāvayan varṣati | 
 yady asyāpy udare bhaved agaṇitas tāvan maṇīnāṃ gaṇas 
 tat kiṃ naiṣa karoti ratnakarakāsāraiḥ samṛddhaṃ jagat  ||1945|| 
 
 
 kavipaṇḍitaśrīharṣasya | 
 62. meghanindā 
 
 
 nipītā śvetāṃśor jalada jagadāhlādanakarī 
 marīcir yady eṣā vahasi kim u khadyotanivahān | 
 kim ete kartāraḥ kumudavanam unnidram udadheḥ 
 kim ānandaṃ mandīkṛtatimiravṛndāḥ kim u diśaḥ  ||1946|| 
 
 
 jalacandrasya | 
 
 
 dūrotsāritarājahaṃsa jalada prāpyonnatiṃ nūtanāṃ 
 koṭiṃ kām api sāmprataṃ malinimā nītas tvayā yan nijaḥ | 
 yat sambhūya bakair amībhir ahaha tvaṃ bhūṣaṇotprokṣaṇād 
 ātmānaṃ bahumanyamānagamanaṃ garjāravairaśnuṣe  ||1947|| 
 
 
 hareḥ | 
 
 
 āśāḥ kharvaya garvayātimukharānunnādino barhiṇaḥ 
 sarvāṃs trāsaya garjitaiḥ kalagiro haṃsān samutsāraya | 
 drāg āskandaya mitramaṇḍalam alaṃ sadvartma saṃdūṣaya 
 śrīmann abda nayaty ayaṃ na pavano yāvad daśāṃ kām api  ||1948|| 
 
 
 sarasīruhasya | 
 
 
 taḍittejaḥpuñjair janayasi dṛśoḥ kām api rujaṃ 
 garīyogarjābhiḥ prakaṭayasi karṇadvayabhidām | 
 yad ambhobindūnāṃ praṇayaparipāko yam akhilas 
 tad asyaivāmbhodher jaladhara na dhairyaṃ kalayasi  ||1949|| 
 
 
 abhinandasya | 
 
 
 eteṣu re taruṇamārutadhūyamāna 
 dāvāvalīkavaliteṣu mahīruheṣu | 
 ambho na cej jalada muñcasi mā vimuñca 
 vajraṃ punaḥ kṣipasi nirdaya kasya hetoḥ  ||1950|| 
 
 
 viśveśvarasya | 
 
 
 63. cātakaḥ 
 
 
 tṛṣārtaiḥ sāraṅgaiḥ pratijaladharaṃ bhūri virutaṃ 
 ghanair muktā dhārāḥ sapadi payasas tān prati muhuḥ | 
 khagānāṃ ke meghāḥ ka iha vihagā vā jalamucām 
 ayācyo nārtānām anupakaraṇīyo na mahatām  ||1951|| 
 
 
 bhartṛhareḥ | (śā.pa. 1205, su.ra. 1362) 
 
 
 nabhasi niravalambe sīdatā dīrghakālaṃ 
 tvadabhimukhaniviṣṭottānacañcupuṭena | 
 jaladharajaladhārā dūratas tāvad āstāṃ 
 dhvanir api madhuras te na śrutaś cātakena  ||1952|| 
 
 
 acalasiṃhasya | (Bp 208, sū.mu. 13.2, su.ra. 1080) 
 
 
 abhipatati ghanaṃ śṛṇoti garjāḥ  
 sahati śilāḥ sahate taḍittaraṅgān | 
 vidhuvati garutaṃ rutaṃ vidhatte  
 jalapṛṣate kiyate’pi cātako’yam  ||1953|| 
 
 
 tasyaiva | (su.ra. 1083) 
 
 
 abdhir yady avadhīrito na tu tadā tasmān nipīyāmbudair 
 vāntān yācasi kākubhir jalalavān uttānacañcūpuṭaḥ | 
 tat te nistrapanīcataiva mucitā nirvaktum etat kathaṃ  
 vidmaḥ kena guṇena māniṣu punaḥ sāraṅga saṃgīyate  ||1954|| 
 
 
 tasyaiva | 
 
 
 cakṣuḥ kadarthayitum arjayituṃ ca tāpam 
 adhvaśrameṇa pariśoṣayituṃ śarīram | 
 abhyullasajjaladharabhramasambhrameṇa 
 dhig dhūmakūṭam abhidhāvati cātako’yam  ||1955|| 
 
 
 tasyaiva | 
 
 
 64. daivopahatacātakaḥ  
 
 
 dṛṣṭvā toyabharāvanamraniviḍaprārambham ambhodharaṃ 
 tṛṣṇārtaḥ kila rauti yāvad asakṛt toyāśayā cātakaḥ | 
 tāvac cañcalacañcukoṭarakuṭīkoṣṭhe luṭhantaḥ sphuṭaṃ 
 ayi cātaka cañcupuṭāt skhalayati jaladodabindum anilaś cet | 
 dvija eva bhāgyahīno jīvanadātā kṛtī jaladaḥ  ||1956|| 
 
 
 śabdārṇavasya | 
 
 
 asyodare bahumanorathamanthareṇa 
 saṃcintitaṃ kim api cetasi cātakena | 
 hā kaṣṭa miṣṭaphaladānavidhānahetor 
 ambhodharāt patati samprati vajrapātaḥ  ||1957|| 
 
 
 laḍahacandrasya | (su.ra. 1101) 
 
 
 sindhor eva kiyaj jalaṃ kalasabhūr yatpāṇipātre dadhau  
 tat pītaṃ kiyad ambudaiḥ kiyad ito vāntaṃ kiyad vā sthitam | 
 tat pātuṃ vyavasāyadīnamanaso dhāvanty amī sambhramād 
 āvartair marutāṃ tad apy apahṛtaṃ dhik cātakān dhig vidhim  ||1958|| 
 
 
 lakṣmīdharasya | 
 
 
 bījair aṅkuritaṃ latābhir uditaṃ vallībhir ujjṛmbhitaṃ 
 kandaiḥ kandalitaṃ janaiś ca muditaṃ dhārādhare varṣati | 
 bhrātaś cātaka pātakaṃ kim api te samyaṅ na jānīmahe 
 yenāsmin na patanti cañcupuṭake dvitrāḥ payobindavaḥ  ||1959|| 
 
 
 vasukalpasya | 
 
 
 ayi cātaka cañcupuṭāt skhalayati jaladodabindum anilaś cet | 
 dvija eva bhāgyahīno jīvanadātā kṛtī jaladaḥ  ||1960|| 
 
 
 śabdārṇavasya | 
 
 
 65. ananyagatikacātakaḥ 
 
 
 viṣvakplāvayatā jaganti jalada prītas tvayā vāribhiḥ  
 sāraṅgo’pi yadi prasaṅgapatitaḥ keyaṃ viśeṣajñatā | 
 sānandāḥ stumahe cirāya caritaṃ tasyaiva yena tvayi 
 kṣīṇo’pi kvacid eva nāmbhasi manāg āro’pi cañcū puṭaḥ  ||1961|| 
 
 
 jalacandrasya | 
 
 
 vadata vidatajambūdvīpasaṃvṛttavārtāḥ 
 kvacid api yadi dṛṣṭaṃ vārivāhaṃ vihāya | 
 sariti sarasi sindhau cātakenārpito’sāv 
 ativahalapipāsāpāṃśulaḥ kaṇṭhanālaḥ  ||1962|| 
 
 
 lakṣmīdharasya | (su.ra. 1054) 
 
 
 tvaṃ garja nāma visṛjāmbuda nāmbu nāma  
 vidyullatābhir abhitarjaya nāma bhūyaḥ | 
 prācīnakarmaparatantranijapravṛtter 
 etasya paśya vihagasya gatis tvam eva  ||1963|| 
 
 
 kasyacit | (su.ra. 1088) 
 
 
 nīhārākarasārasāgarasaritkāsāranīraśriyaṃ 
 tyaktvā toyada cātakena bhavataḥ sevā samālambitā | 
 tasyaitat phalitaṃ yadudghataśilāsaṃtāḍanaṃ mastake 
 gāḍhaṃ garjasi vajram ujjhasi taḍillekhābhir ātarjasi  ||1964|| 
 
 
 kasyacit | (śā.pa. 772) 
 
 
 yanmūrdhānam aśikṣito namayituṃ nimneṣu tenoccakair 
 ārūḍhaḥ padam ādareṇa jalada tvāṃ yācate cātakaḥ | 
 yady asmai vimukho bhavān api payodhārāḥ karītuṃ tataḥ  
 pakṣmāropitacañcur eṣa jarayatv aṅge pipāsārasam  ||1965|| 
 
 
 kasyacit | 
 
 
 66. manasvicātakaḥ 
 
 
 gaṅgā śambhuśirojalaṃ jalanidhir devasya lakṣmīpateḥ 
 śayyākṣālanavāri vāri sarasaḥ klībasya nindyaṃ satām | 
 nadyas tāḥ śataśo’nyayoṣita iti tyaktopabhogo yuvā  
 sāraṅgaḥ satatonnatena śirasā dhārādharaṃ yācate  ||1966|| 
 
 
 kasyacit | 
 
 
 kiṃ naiva santi bhuvi tāmarasāvataṃsā 
 haṃsāvalīvalayino jalasaṃniveśāḥ | 
 ko durgraho grahavataḥ khalu cātakasya  
 paurandarīṃ yad abhivāñchati vāridhārām  ||1967|| 
 
 
 kasyacit | (Sv. 681) 
 
 
 eka eva khago mānī vane vasati cātakaḥ | 
 pipāsito vā mriyate yācate vā puraṃdaram  ||1968|| 
 
 
 kasyacit | (Sv 674, śā.pa. 852) 
 
 
 tṛṣārtāṃ śocantīṃ na gaṇayati dīnāṃ gṛhavatīṃ 
 na dīnaḥ pakṣābhyāṃ sthagayati śiśūn ālapati vā | 
 kuṭumbī sāraṅgaḥ prasarati nidāghe’py avikalaḥ  
 kulasya svasyāyaṃ pathi na padam alpaṃ ślathayati  ||1969|| 
 
 
 gosokasya | 
 
 
 yad asmād asmābhiś ciravihitasevair api ghanād 
 anāptāḥ sāraṅgaiḥ katipayapayaḥśīkarakaṇāḥ | 
 dviṣanto veśantaṃ bhṛśam apalapantaḥ patim apām 
 apārthīkurvantaḥ saritam anuyāmas tad api tam  ||1970|| 
 
 
 āvantikadravyasya | 
 
 
 67. haṃsaḥ 
 
 
 gataṃ tad gāmbhīryaṃ taṭam upagataṃ jālikaśataiḥ 
 sakhe haṃsottiṣṭha tvaritam amuto gaccha sarasaḥ | 
 na yāvat paṅkāmbhaḥkaluṣitatanur bhūri virasan 
 bakoṭo vācāṭaś caraṇayugalaṃ mūrdhni kurute  ||1971|| 
 
 
 ḍimbokasya | (Sv 707, śā.pa. 810, sū.mu. 15.8) 
 
 
 prāleyāṃśumarīcināladhavalān āsvādya kandāṅkurān 
 pītaṃ yair jalajanmakeśarapariṣvaṅgādhivāsaṃ payaḥ | 
 haṃsās te’pi sakhe taḍāga bhavataḥ krīḍāsahasrāviṇo 
 jātāḥ paṅkilabālavīraṇadaladroṇījalagrāhiṇaḥ  ||1972|| 
 
 
 jalacandrasya | 
 
 
 sthitvā ciraṃ nabhasi niścalatārakeṇa 
 mātaṅgasaṅgakaluṣāṃ nalinīṃ vilokya | 
 utpannamanyuparighargharaniḥsvanena 
 haṃsena sāśru parivṛtya gataṃ nu līnam  ||1973|| 
 
 
 kasyacit | 
 
 
 kakubhi kakubhi dhvāntakṣubdhaṃ vitatya vidhāya ca 
 śrutipuṭabhido garjāḥ śreyaḥ kṛtaṃ param ambudaiḥ | 
 katham itarathā jātodvegaḥ samujjhitapalvalaḥ 
 kanakakamalottaṃse haṃsaḥ sa nandati mānase  ||1974|| 
 
 
 acalasiṃhasya | 
 
 
 taṭam upagataṃ padme padme niveśitam ānanaṃ 
 pratipuṭakinī patracchāyaṃ pratikṣaṇam āsitam | 
 nayanasalilair uṣṇair uṣṇīkṛtā jalavīcayo 
 jaladamalināṃ haṃse nāśāṃ vilokya gamiṣyatā  ||1975|| 
 
 
 chittipasya | 
 
 
 68. rājahaṃsaḥ 
 
 
 udbhrāntabhekakulakīrṇajale taḍāge 
 ko’py asti nāma yadi nānyagatir bakoṭaḥ | 
 utphullapadmasurabhīṇi sarāṃsi hitvā 
 na sthātum arhati bhavān iha rājahaṃsa  ||1976|| 
 
 
 śaṅkarasya | 
 
 
 gāṅgam ambu śubham ambu yāmunaṃ 
 kajjalābham ubhayatra majjataḥ | 
 rājahaṃsa tava saiva śubhratā 
 cīyate na ca na cāpacīyate  ||1977|| 
 
 
 
 surabheḥ | (Kp 559, sā.da. under 10.118) 
 
 
 chāyām āśrayapuṇḍarīkamilitāṃ madhyesaraḥśīkaraṃ 
 sānandī bhava rājahaṃsa bhavataḥ syān nāma pakṣonnatiḥ | 
 mañjīreṇa tathāpi ca dhvanir ayaṃ nirgīyate līlayā 
 yo’smākaṃ paricārikācaraṇayoḥ khelābhir utkūjati  ||1978|| 
 
 
 umāpatidharasya | 
 
 
 19791980 na staḥ | 
 
 
 69. kokilaḥ 
 
 
 dhik kubjāmbujavetravetasavanāny etāni yat te pika 
 vyāhāraiḥ paṇayād amīṣu madhurair ebhiḥ kim unmudritaiḥ | 
 neha tvatsuhṛdo rasālataravaḥ śrutvā bhavadbhāṣitaṃ 
 yeṣām asthitbhir apy upāttamukulair āviṣkriyante mudaḥ  ||1981|| 
 
 
 hareḥ | 
 
 
 udyānāni na sarvadā paribhavatrāsād ivādhyāsat 
 bhūmau nopaviśanti ye khalu rajaḥ saṃparkatarkād iva | 
 teṣām apy atipūjanīyavapuṣāṃ nūnaṃ pikānām iyaṃ 
 dhik kaṣṭaṃ parapuṣṭateti kim api prācāṃ phalaṃ karmaṇām  ||1982|| 
 
 
 tasyaiva | 
 
 
 udyatsaurabhagarbhanirbharamiladvālā kuraśrīmṛto 
 mākandān avalokya yaḥ pratidiśaṃ sānandam utkūjitaḥ | 
 tān evādya phalāśayā pariraṭalluṇṭhākakākāvalī 
 vācālān upalabhya kokilayuvā jātaḥ sa vācaṃyamaḥ  ||1983|| 
 
 
 tasyaiva | 
 
 
 dāty ūhāḥ sarasaṃ rasantu subhagaṃ gāyantu kekābhṛtaḥ 
 kādambāḥ kalam ālapantu madhuraṃ kūjantu koyaṣṭayaḥ | 
 daivādyāvad asau rasālaviṭapicchāyām anāsādayan 
 nirviṇṇaḥ kuṭajeṣu kokilayuvā saṃjātamaunavrataḥ  ||1984|| 
 
 
 rāmadāsasya | (śā.pa. 850, sū.mu. 14.14) 
 
 
 parabhṛtaśiśo tāvan maunaṃ vidhehi nabhastalot 
 patanavidhaye pakṣau syātāṃ na yāvad imau kṣamau | 
 dhruvam aparathā draṣṭavyo’si svajātivilakṣaṇa 
 dhvanitakupitadhvāṅkṣatroṭīpuṭāhatijarjaraḥ  ||1985|| 
 
 
 acalasiṃhasya | (sū.mu. 14.9, su.ra. 1051) 
 
 
 70. śukaḥ  
 
 
 pratijāgṛhi dustyajaṃ vapuḥ 
 śuka śokaṃ nanu mā vṛthā kṛthāḥ | 
 kva vanaṃ kva ca pañjarodaraṃ 
 tava doṣaḥ sphuṭavāditā na cet  ||1986|| 
 
 
 acalasiṃhasya | 
 
 
 ayi śākunika kṛto’ñjalir itare na katīha jīvanopāyāḥ | 
 hatvā śukān kim etad vipinam asārasvataṃ kuruṣe  ||1987|| 
 
 
 vaidyagadādharasya | 
 
 
 ekatra prākṛtaiḥ sāmyam anyatra paratantratā | 
 śukasya paritoṣāya na vanaṃ na ca pattanam  ||1988|| 
 
 
 umāpatidharasya | 
 
 
 ayi khalu badhirādhirāja kīraṃ  
 tudasi śalākanipātanena mohāt | 
 aniśam api sudhānidhānavāṇīṃ  
 racayatu maunamukho’stu vā samaste  ||1989|| 
 
 
 bhrātaḥ kīra kim atra nīrasataruskandhe madhusyandibhir 
 vyāhārais tava vastuvarṇitakathābandhair mudhāyaṃ śramaḥ | 
 naite dāḍimaśākhinaḥ pariṇatair yeṣāṃ phalair antaraṃ 
 nirbhidyāpi guṇānuraktam aśaṭhair āviṣkriyante mudaḥ  ||1990|| 
 
 
 laulikasya | 
 
 
 71. nānāpakṣiṇaḥ 
 
 
 svāmin khañjana muñca muñca phanabhṛdbhogādhirohagrahaṃ 
 tad viśrāmyatu naḥ phalaṃ kim api yad vandyena deyaṃ tvayā | 
 daivād eṣa yadi pradīptagaralas tvāṃ dandaśūko daśed 
 viśvālokakarī tadā śarad iyaṃ syād eva dṛgvañcitā  ||1991|| 
 
 
 vaidyagadādharasya | 
 
 
 ājanmaiva tamaḥ suhṛtkuṭilatā vaktre girāṃ nirgamo  
 grāmotsād akaraḥ śmaśānaviṭapī prāyeṇa yasyāśrayaḥ | 
 dhig dhātaḥ sasṛje sa eva malinaḥ krūraḥ kathaṃ kauśikaḥ  
 sṛṣṭo vā kim akalpyatāsya bhavatā kalpāntam āyuḥ sthiram  ||1992|| 
 
 
 tasyaiva | 
 
 
 ayi cakorakuṭumbini kātare  
 tiraya pakṣapuṭena kuṭumbakam | 
 bahu gataṃ kiyad apy avaśiṣyate  
 vyapagataṃ timirair uditaḥ śaśī  ||1993|| 
 
 
 pāpākasya | 
 
 
 kramagalitaiḥ śikhipucchair  
 maṇḍanam āstāṃ vadhena kiṃ śikhinaḥ | 
 kutukini punar na lābho 
 viṣadharaviṣame vane bhavitā  ||1994|| 
 
 
 kasyacit | (sū.mu. 16.2) 
 
 
 bhrāmyadbhyo’pi gṛhe gṛhe kaṭutām apy ālapadbhyo giraṃ 
 gṛdhnubhyo’pi balād amedhyam athavāvajñāṃ vrajadbhyo’pi ca | 
 śayyotthāyam upāsate vasatim ity etāvatāyaṃ nṬṇāṃ 
 kākebhyo balir asti kokilabaliḥ kenāpi nākarṇitaḥ  ||1995|| 
 
 
 kasyacit | 
 72. uccāvacam 
 
 
 bhrātaḥ paśya nikṛtya candanatarūcchākoṭako ropyate 
 sārāsāravicāriṇī matir iha grāme janānāṃ kutaḥ | 
 tad yāvad vayam asya sekasalilaṃ voḍhuṃ na mṛṣyāmahe  
 tāvat satvaram eva pāmarajana grāmād ito gamyatām  ||1996|| 
 
 
 kasyacit | 
 
 
 dantair upatitaṃ sphuranti valayo niṣkālimānaḥ kacāḥ  
 śīrṇadeham apetam eva karaṇagrāmeṇa luptā matiḥ | 
 asminn apratikāradāruṇajarāvyādhau dayārdrātmanā  
 bhrātar vaidya vidhīyate tava kiyad yāvan mayā bheṣajam  ||1997|| 
 
 
 umāpatidharasya | 
 
 
 panthāḥ prajvalitaḥ sphuranti purataḥ krūrāḥ kṛśānutviṣaḥ 
 kāntāradrumagharmadīdhitir api vyomārdham ārohati | 
 asmābhiḥ śramavihvalair iha tarucchāyāsamālambibhir 
 na jñātāḥ paritaḥ kirātaśiviravyāptā vanaśreṇayaḥ  ||1998|| 
 
 
 tīrabhuktīyasarveśvarasya | 
 
 
 tadbrahmāṇḍam iha kvacit kvacid api kṣoṇī kvacin nīradās 
 te dvīpāntaraśālino jaladhayaḥ kvāpi kvacit parvatāḥ | 
 āścaryaṃ gaganasya ko’pi mahimā sarvair amībhiḥ sthitair 
 dūre pūraṇam asya śūnyam iti yannāmāpi nācchāditam  ||1999|| 
 
 
 keśarasya | (su.ra. 1193) 
 
 
 samālambyānyonyaṃ masṛṇacaraṇāḥ kampanajuṣo 
 na yātāḥ ke pāraṃ sati jaladhibandhe kapibhaṭāḥ | 
 taṭād eko’rvācaś cakitasurasiddhasthitisamut 
 samutplutya prāyāt paramaparapāraṃ sa hanumān  ||2000|| 
 
 
 chittipasya | 
 
 
 śrīdharadāsakṛte’smin saduktikarṇāmṛte caturtho’yam | 
 satkarmaṇy apadeśapravāha upadeśatāṃ bhajatu || 
 
 iti śrīmahāmāṇḍalikaśrīdharadāsakṛtau saduktikarṇāmṛte | 
 
 apadeśapravāho nāma caturthaḥ | vīcayaḥ 72 | ślokāḥ 360 || 
 
  o)0(o 
 
   
 saduktikarṇāmṛtam 
 
 
 
 
 (5) 
 uccāvacapravāhavīcayaḥ 
 
 
 manujas turaṅgagāvau paśavaḥ pārāvato balākā ca | 
 nānākhagāś ca girayo vanasravatyau viśeṣanadī  ||1|| 
 padmākaraḥ praśastaḥ sarasī cakraś ca cakravākī ca | 
 digdeśau vīradhanur bhaṅgau hanūmatprabhṛtiśauryam  ||2|| 
 rāvaṇa etasya śiraśchedo dūto’nuvādasaṃvādaḥ | 
 kavayo nānākavayaḥ pratyekakavir manasvikavayaś ca  ||3|| 
 kavidānaṃ guṇigarvo vāṇī kāvyaṃ ca kāvyamātsaryam | 
 kāvyamalimlucasajjanadurvṛttāḥ sujanadurjanau militau  ||4|| 
 dhanya udātto mānī kṛpaṇaḥ sevakamanasvibhajamānau | 
 duradhīśasevakaś ca kṣudrodayaduḥkhito’tha dāridryam  ||5|| 
 tat sacaṭu daridragṛhī tadgṛhiṇī tadgṛhaṃ jarāvṛddhaḥ | 
 anuśayanirvedāv atha vicāravicikitsite ca śamavighnaḥ  ||6|| 
 ardhaśamaḥ kāruṇikaḥ śāntyāśaṃsā kṛtārthaśāntaś ca | 
 śāntigato niṣkramaniḥspṛhavanagamanotsukās tapovipinam  ||7|| 
 tāpasabahuviṣayaśamau jñānī bhavitavyatā ca daivaṃ ca | 
 kālapitṛvanasamasyoccāvacapratirājasaṃstutayaḥ  ||8|| 
 iti ṣaṭkādhikasaptativīcibhir iha sarasakomalair ebhiḥ | 
 uccāvacapravāhaṃ śrīdharadāsaḥ kṛtī kṛtavān  ||9|| 
 1. manuṣyaḥ 
 
 
 aṅguṣṭhāgrimayantritāṅgulir asau pādārdhanīruddhabhūr 
 pārśvodvegakṛto nihatya kaphaṇidvandvena daṃśān muhuḥ | 
 nyagjānudvayamadhyayantritaghaṭīvaktrāntarālaskhalad 
 dhārādhvānamanoharaṃ sakhi payo gāṃ dogdhi dāmodaraḥ  ||2001|| 
 
 
 
 kasyacit | (padyā. 262; su.ra. 1157, upādhyāyadāmodarasya; sū.mu.
                            96.14) 
 
 
 tais tair jīvopahārair girikuharaśilāsaṃśrayām arcayitvā 
 devīṃ kāntāradurgāṃ rudhiram upatarukṣetrapālāya dattvā | 
 tumbīvīnāvinodavyavahitasarakām ahni jīrṇe purāṇīṃ 
 hālāṃ mālūrakoṣair yuvatisahacarā barbarāḥ śīlayanti  ||2002|| 
 
 
 kasyacit | (su.ra. 1191, yogeśvarasya) 
 
 
 etāś candrodaye’sminn aviralamuśalotkṣepadolāyamāna 
 snigdhaśyāmāgrapīnastanakalasanamatkaṇṭhanālāgraramyāḥ | 
 udvelladbāhuvallīpracalitavalayaśreṇayaḥ pāmarāṇāṃ 
 gehinyo dīrghagītidhvanijanitasukhās taṇḍulān kaṇḍayanti  ||2003|| 
 
 
 śaraṇasya | 
 
 
 rajjukseparayonnamadbhujalatāvyaktaikapārśvastanī 
 sūtracchedavilolaśaṅkhavalayaśreṇījhaṇatkāriṇī | 
 tiryagvistṛtapīvaroruyugalā pṛṣṭhān ativyākṛtā 
 bhogaśroṇir udasyati pratimuhuḥ kūpād apaḥ pāmarī  ||2004|| 
 
 
 tasyaiva | (su.ra. 1152, kasyacit) 
 
 
 etās tā divasāntabhāskaradṛśo dhāvanti paurāṅganāḥ 
 skandhapraskhaladaṃśukāñcaladhṛtivyāsaṅgabaddhādarāḥ | 
 prātaryāta kṛṣīvalāgamabhiyā protplutya vartmacchido 
 haṭṭakrītapadārthamūlyakalanavyagrāṅguligranthayaḥ  ||2005|| 
 
 
 tasyaiva | 
 
 
 2. turaṅgaḥ 
 
 
 paścāt khuradvitayakhaṇḍitabhūmibhāga 
 mūrdhvīkṛtāgracaraṇadvayam ugraheṣam | 
 mūrdhāvagāhanavihastanijāśvavāra 
 bhārāj janaḥ parijahāra khalaṃ turaṅgam  ||2006|| 
 
 
 dhoyīkasya | 
 
 
 kṛtaśīkaravṛṣṭikeśarair 
 asakṛt skandham abandhuraṃ dhuvan | 
 apivac caraṇāgratāḍitaṃ 
 turagaḥ paṅkilam āpagatā payaḥ  ||2007|| 
 
 
 tasyaiva | 
 
 
 āghrātakṣoṇipīṭhaḥ khuraśikharasamākṛṣṭareṇus turaṅgaḥ  
 puñjīkṛtyākhilāṅghrīn kramavaśavinamajjānukaṃ muktakāyaḥ | 
 pṛṣṭhāntaḥ pārśvakaṇḍūvyapanayanavaśād dvistrirudvartitāṅgaḥ  
 protthāya drāṅ nirīhaḥ kṣaṇam atha vapur āsyānupūrvaṃ dhunoti  ||2008|| 
 
 
 vikramādityasya | (su.ra. 1167) 
 
 
 paścād aṅghrī prasārya trikanativitataṃ drāghayitvāṅgam uccair 
 āsajyābhugnakaṇṭhaṃ kṣaṇam uparisaṭāṃ ghūlidhūmrāṃ vidhūya | 
 ghāsagrāsābhilāṣād anavaratacalatprothatuṇḍas turaṅgo 
 mandaṃ śabdāyamāno vilikhati śayanād utthitaḥ kṣmāṃ khureṇa  ||2009|| 
 
 
 
 bhaṭṭabāṇasya || (Hc 3.5, Sv 2420, sū.mu. 102.4, su.ra. 1166) 
 
 
 kurvann ābhugnapṛṣṭho mukhanikaṭakaṭiḥ kandharāmātiraśvīṃ 
 lolenāhanyamānāṃ tuhinakaṇamucā cañcatā keśareṇa | 
 nidrākaṇḍūkaṣāyaṃ kaṣati nibiḍitaśrotraśuktis turaṅgas 
 tvaṅgat pakṣmāgralagnapratanubusakaṇaṃ koṇam akṣṇaḥ khureṇa  ||2010|| 
 
 
 tasyaiva || (Hc 3.6) 
 3. gauḥ  
 
 
 vyaktasnāyuvṛtāsthipañjarabharo romanthanidrālasaḥ 
 prātar gomayaliptapucchacaraṇo’py utthātukāmaḥ svayam | 
 pūrvavyūḍhivibhāvanaparivṛḍhair uttolitaḥ spandate 
 vṛddhokṣas trikabhaṅgalabdharudhirāt kākād bhiyā vidrutaḥ  ||2011|| 
 
 
 kasyacit | 
 
 
 agre vitatya caraṇo vinamayya kaṇṭham 
 utthāpya vaktram abhihatya muhuś ca vatsāḥ | 
 mātrāvivartitamukhaṃ mukhalihyamāna 
 paścārdhasusthamanasaḥ stanam utpibanti  ||2012|| 
 
 
 cakrapāṇeḥ | (su.ra. 1168) 
 
 
 tiryaktīkṣṇaviṣāṇayugmacalanavyānamrakaṇṭhānanaḥ 
 kiṃcit kuñcitalocanaḥ khurapuṭair ācoṭayan bhūtalam | 
 niḥśvāsair atisantatair busakaṇājālaṃ khale vikṣipann 
 ukṣā goṣṭhataṭīṣu labdhavijayo govṛndam āskandati  ||2013|| 
 
 
 yogeśvarasya | (su.ra. 1186) 
 
 
 upanihitahalīṣāsārgaladvāram ārāt 
 paricakitapurandhrīsāritābhyarṇabhāṇḍam | 
 pavanarayatiraścīr vāridhārāḥ pratīcchan 
 viśati valitaśṛṅgaḥ pāmarāgāram ukṣā  ||2014|| 
 
 
 kasyacit | 
 
 
 karṇābhyarṇāriśṛṅgakṣatirudhirarasāsvādanābaddhagargha 
 dhvāṅkṣacchāyāttabhītipratihatadhavalīvargasaṃvardhanecchaḥ | 
 śīlaty ākruddhagopīlaguḍahatinamatpṛṣṭhavaṃśaḥ kathañcit 
 prātaḥ kedāranīraṃ kalamadalabhiyā kṛṇitākṣo mahokṣaḥ  ||2015|| 
 
 
 kasyacit | 
 
 
 4. nānāpaśavaḥ  
 
 
 paśyodañcadavāñcad añcitavapuḥ pūrvārdhapaścārdhabhāk 
 stabdhottānitapṛṣṭhaniṣṭhitamanāgbhugnārdhalāṅgulabhṛt | 
 daṃṣṭrākoṭiviśaṅkaṭāsyakuharaḥ kurvan saṭām utkarām 
 utkarṇaḥ kurute kramaṃ karipatau krūrākṛtiḥ keśarī  ||2016|| 
 
 
 subandhoḥ | (su.ra. 1655, V, p. 49) 
 
 
 ucchmaśrur vyāttavaktraḥ pravitatarasanāpallavālīḍhasṛkkā 
 pi go’grabhrāntanetraḥ pulakitataralottānalā gūlanālaḥ | 
 kutrāpy aklāntigāmī kvacid atipihitaḥ kvāpi tu gāgramātraś 
 citravyāghro’yam āptuṃ pramadavanamṛgītarṇakāṃs tūrṇam eti  ||2017|| 
 
 
 yogeśvarasya | 
 
 
 ākubjīkṛtapṛṣṭham unnatavaladvaktrāgrapucchaṃ bhayād  
 antarveśmaniveśitaikanayanaṃ niṣkampakarṇadvayam | 
 lālākīrṇavidīrṇasṛkkavikacaddaṃṣṭrākarālānanaḥ  
 śvā niḥśvāsanirodhapīvaragalo mārjāram āskandati  ||2018|| 
 
 
 tasyaiva | (su.ra. 1163) 
 
 
 durvārakelikalaimbhabhayād idānīṃ 
 vyālambilolakucakambalabhāramandā | 
 saṃdaśya viślatham udañcayatā mukhena  
 śāvaṃ śunī nayati śālipalālakūṭam  ||2019|| 
 
 
 śubhāṅkasya | 
 
 
 vilebhyo niṣkrāntaṃ pratinavaharidrārasanibhaṃ 
 piryāpṛṣṭhāśleṣapraṇayi kṛtasampannavajale | 
 svarān sānusvārān vividhatadavasthāvighaṭitaṃ 
 kulaṃ maṇḍūkānām udayagalagaṇḍaṃ vikurute  ||2020|| 
 
 
 tasyaiva | 
 5. pārāvataḥ 
 
 
 asau gireḥ śītalakandarasthaḥ  
 pārāvato manmathacāṭudakṣaḥ | 
 dharmālasāṅgīṃ madhurāṇi kūjan  
 saṃvījate pakṣapuṭena kāntām  ||2021|| 
 
 
 pāṇineḥ | 
 
 
 kiṃcit kuñcitacañcucumbanasukhasphārībhavallocanaṃ 
 svapremocitacārucāṭukaraṇaiś ceto’rpayantī muhuḥ | 
 kūjantī vinataikapakṣatipuṭenāliṅgya līlālasaṃ 
 dhanyaṃ kāntam upāntavartinam iyaṃ pārāvatī sevate  ||2022|| 
 
 
 matirājasya | 
 
 
 kalakvaṇitagarbheṇa kaṇṭhenāghūrṇitekṣaṇaḥ | 
 pārāvataḥ paribhramya riraṃsuś cumbati priyām  ||2023|| 
 
 
 daṇḍinaḥ | (śā.pa. 570) 
 
 
 prātar vāravilāsinījanaraṇan mañjīramañjusvanair 
 udbuddhaḥ paridhūya pakṣatipuṭaṃ pārāvataḥ saspṛham | 
 kiṃcit kuñcitalocanāṃ sahacarīṃ saṃcumbya cañcvā ciraṃ 
 manāndolitakaṇṭhakuṇṭhitagalaḥ sotkaṇṭham utkūjati  ||2024|| 
 
 
 vikramādityasya | (su.ra. 1154) 
 
 
 pakṣābhyāṃ sahitau prasārya caraṇāv ekaikaśaḥ pārśvayor 
 ekīkṛtya śirodharopari śanaiḥ pāṇḍūdare pakṣatī | 
 nidrāśeṣaviśeṣaraktanayano niryāya nīḍodarād 
 āsṛkkāntavidāritānanapuṭaḥu pārāvato jṛmbhate  ||2025|| 
 
 
 śṛṅgārasya | (su.ra. 1153, bhṛṅgārasya) 
 
 
 6. bakaḥ 
 
 
 gatvā puraḥ katicid eva padāni vegād 
 ākuñcitaikacaraṇo nibhṛtīkṛtākṣaḥ | 
 svairaṃ vidūravitatīkṛtakandharo’yaṃ 
 mīnaṃ saro’mbhasi nibhālayate balākaḥ  ||2026|| 
 
 
 kāmadevasya |  
 
 
 balākāḥ pānthānāṃ śiśirasarasīsīmni saratām  
 amī netrānandaṃ dadati caraṇācoṭitamukhāḥ | 
 dhunānā mūrdhānaṃ galabilaviśatsphāraśaphara 
 sphuratpucchānacchadyutiśavalabāṣpāruṇadṛśaḥ  ||2027|| 
 
 
 madhukaṇṭhasya | (su.ra. 1185) 
 
 
 harati purattaḥ pārśve paścād valantam anārataṃ 
 śapharam aparitrāṇaṃ gṛhṇan bakas taṭinītaṭe | 
 pravicalagarutpālir dattāparāparasatvara 
 tricaturakharatroṭīkoṭiprahāra itas tataḥ  ||2028|| 
 
 
 piyākasya | 
 
 
 udgrīvastimitekṣanas tata itaḥ paśyan nilīya sthitaṃ 
 pādodghṛṣṭiparasparapratibhayabhrāntaṃ calatpakṣatiḥ | 
 drāktroṭīpurakoṭikuṇṭhitarayaṃ prāktiryagūrdhvīkṛtaṃ 
 garbhāntaḥpraṇayīcakāra śapharaṃ kāsāracārī bakaḥ  ||2029|| 
 
 
 kasyacit |  
 
 
 payasi sarasaḥ svacche matsyāñjighṛkṣur itas tato 
 valitanayanaṃ mandaṃ mandaṃ padaṃ nidadhad bakaḥ | 
 viyati vidhṛtaikāṅghris tirag vivartitakandharo 
 dalam api calat sapratyāśaṃ muhur muhur īkṣate  ||2030|| 
 
 
 yogeśvarasya | (su.ra. 1164, kasyacit) 
 7. nānāpakṣiṇaḥ 
 
 
 utplutya dūraṃ paridhūya pakṣā 
 vadho nirīkṣya kṣaṇabaddhalakṣyaḥ | 
 madhyejalaṃ cañcati dattajhampaḥ 
 samatsya utsarpati matsyaraṅkaḥ  ||2031|| 
 
 
 kasyacit | (su.ra. 1155) 
 
 
 nīḍād apakramya vidhūya pakṣau 
 vṛkṣāgram āruhya tataḥ krameṇa | 
 udgrīvam utpuccham udekapādam 
 uccūḍam ukūjati tāmracūḍaḥ  ||2032|| 
 
 
 madhoḥ | (su.ra. 1156) 
 
 
 iha sarasi salīlaṃ cārupatre vidhunvan 
 darataralitatiryakcañcukaṇḍūyitāṅgaḥ | 
 anusarati sarāgaḥ preyasīm agrayātām 
 anupadasam udañcatkaṇṭhanālo marālaḥ  ||2033|| 
 
 
 śiśokasya |  
 
 
 cañcac–cañcala cañcuvāñchitacalaccūḍāgram ugraṃ patac 
 cakrākārakarālakeśaraśaṭāsphārasphuratkandharam | 
 vāraṃ vāram udaṅghrilaṅghanapreṅkhannakhakṣuṇṇayoḥ 
 kāmaṃ kukkuṭayor dvayaṃ drutapadaṃ krūrakramaṃ yudhyate  ||2034|| 
 
 
 kasyacit | (śā.pa. 572, su.ra. 1171) 
 
 
 utpucchaḥ pramadollasadvapur adhovisraṃsipakṣadvayaḥ 
 svairālokagatikrameṇa parito bhrāntvā salīlaṃ muhuḥ | 
 utkaṇṭhālasakūjitaḥ kalarutāṃ bhūyo riraṃsārasa 
 nyagbhūtāṃ caṭakaḥ priyām abhisaraty udvepamānaḥ svayam  ||2035|| 
 
 
 sohlokasya | (su.ra. 1183) 
 
 
 8. girayaḥ  
 
 
 mādyaddiggajagaṇḍabhittikaṣaṇair bhagnasravaccandanaḥ 
 pādālaktamauktikaśilaḥ siddhāṅganānāṃ gataiḥ | 
 krandatkandaragahvaro jalanidher āsphālito vīcibhiḥ  
 sevyo’yaṃ malayācalaḥ kim api me cetaḥ karoty utsukam  ||2036|| 
 
 
 śrīharṣasya | (Nn 1.9) 
 
 
 etāḥ sthānaparigraheṇa śivayor atyantakāntaśriyaḥ 
 prāleyācalamekhalāvanabhuvaḥ puṣṇanti netrotsavam | 
 vyāvalgadbalavairivāraṇavarapratyagradantāhati 
 śvabhraprasravadabhrasindhusavanaprasnigdhadevadrumāḥ  ||2037|| 
 
 
 kasyacit | (su.ra. 1593) 
 
 
 channopāntā nikuñjais taruṇaśukakulaśyāmalaiḥ kīcakānāṃ 
 śaileyaprastarābhiḥ subhagaparisarāḥ pīvarībhiḥ śilābhiḥ | 
 ete te ruddharevārayamukharatayā yauvanoddāmakāma 
 vyāpārottālalīlā caturavanacarībandhavo vindhyapādāḥ  ||2038|| 
 
 
 yogeśvarasya | 
 
 
 imās tā vindhyādreḥ śukaharitavaṃśīvanaghanā 
 bhuvaḥ krīḍāloladviradaradanābhugnataravaḥ | 
 latākuñje yāsām upanadi rataklāntataruṇī 
 kapolasvedāmbhaḥparicayanudo vānti marutaḥ  ||2039|| 
 
 
 tasyaiva | (sa.ka.ā. 3.9, su.ra. 1588, dakṣasya) 
 
 
 karikavalitamṛṣṭaiḥ śākhiśākhāgrapatrair  
 aruṇasaraṇayo’mī sarvato bhīṣayante | 
 calitaśabarasenādattagośṛṅgacaṇḍa 
 dhvanicakitavarāhavyākulā vindhyapādāḥ  ||2040|| 
 
 
 kamalāyudhasya | (sa.ka.ā. 2.30, sū.mu. 103.14, su.ra. 1587) 
 
 
 9. aṭavī 
 
 
 pratyāsannasarāṃsi kokilavadhūlīlāsuhṛd icchada 
 cchāyāliptakakumbhi korakahasadvīrundhi vindhyāṭavī | 
 antardattamanojaruñji rucirakṣmāruṃhi bhṛṅgākulat 
 tvaṅnaddhāmpi latāgṛhāṇi dadhatī kāṃcin mucaṃ yacchati  ||2041|| 
 
 
 madhoḥ | 
 
 
 mithaḥ krīḍatkoḍāvalivilasitotkhātataṭinī 
 taṭī kṣubdhodgarjadgajagahanagarbheyam aṭavī | 
 guhābhir vyāghrāṇāṃ jaradajagaragrāsasaruṣāṃ 
 ghaṭatkāraṃ ghoraṃ pratiravavahābhir draḍhayati  ||2042|| 
 
 
 kasyacit | 
 
 
 sarpaśvāsamaruttaraṅgataralāḥ kvāpi kvacic chvāpada 
 sphārodgīrṇagiro nirantaratamas tāruṇyamagnāḥ kvacit | 
 kvāpi krūrakṛśānudurmukhakathāśeṣīkṛtakṣmāruhaś 
 cetaḥ samprati kampayanti parito gambhīrabhīmā bhuvaḥ  ||2043|| 
 
 
 jalacandrasya | 
 
 
 kṣuṇṇakṣmāruhavīthayo vidalitagrāvopalagranthayaḥ 
 siṃhasvīkṛtamattavāraṇavadhūbaddhārtakolāhalāḥ | 
 etāḥ pallavayanti cetasi bhayaṃ bhallūkahikkāravair 
 ātaṅkāt patayālubālahariṇīgarbhābilā bhūmayaḥ  ||2044|| 
 
 
 tasyaiva | 
 
 
 iha mahiṣaviṣāṇavyastapāṣāṇapīṭha 
 skhalanasulabharohidgarbhiṇībhrūṇahatyāḥ | 
 kuharaviharamāṇaprauḍhabhallūkahikkā 
 cayacakitakirātasrastaśastrā vanāntāḥ  ||2045|| 
 
 
 murāreḥ | (Ar 5.20) 
 
 
 10. nadī 
 
 
 bhānty etāḥ śaivalinyo vanamahiṣakhurakṣuṇṇapāṭhīnapṛṣṭha 
 grāsavyagrodravṛndapraviralacaraṇanyāsamudrāṅkapaṅkāḥ | 
 niḥśaṅkodbhrāntakaṅkatrasaduragavadhūsambhramotphālamūrcchad 
 bhekārtasvānadīrghīkṛtaravavirasatkīcakagranthirandhrāḥ  ||2046|| 
 
 
 kasyacit | 
 
 
 vyaktavyāghrapadāṅkapaṅktinicitonmudrārdrapaṅkodarās 
 toyottīrṇanivṛttanakrajaṭharakṣuṇṇasthalībālukāḥ | 
 sāndrasthūlanaloparodhaviṣamāḥ śaṅkyāvatārāḥ puraḥ 
 saṃtrāsaṃ janayanti kuñjasaritaḥ kācābhahnīlodakāḥ  ||2047|| 
 
 
 kasyacit (su.ra. 281) 
 
 
 antarmagnakareṇavaḥ kalabhakavyārugṇakandāṅkuraiḥ  
 sāmodāḥ paritaḥ pramattamahiṣaśvāsollasadvīcayaḥ | 
 saṃmodaṃ janayanti śailasaritaḥ succhāyakacchasthalī 
 sīmāno jalasekaśītalaśilānidrāṇarohidgaṇāḥ  ||2048|| 
 
 
 jalacandrasya |  
 
 
 jalarayadalatkūlotsaṅgāḥ pralambilatāgṛha 
 stimitagatibhir veṇībandhair viśṛṅkhalavīcayaḥ | 
 sthapuṭitaśilāsopāneṣu prakāmataraṅgitāḥ  
 śikharisarito netrānandaṃ kiranti samantataḥ  ||2049|| 
 
 
 tasyaiva | 
 
 
 vīcīsaṃkramadanturāḥ kalaravair vācālitāḥ sārasair 
 ānandaṃ janayanti pūragarimottānībhavadbālukāḥ | 
 bhrāntāgantukarājahaṃsapariṣatpādāṅkamudrābhṛtaḥ  
 prasthakṣmāruhatalpasuptakurarāḥ srotasvatībhūmayaḥ  ||2050|| 
 
 
 11. viśeṣanadī 
 
 
 kūjadbhir vanakukkubhir madakalaṃ vācālatīradrumā 
 bibhrāṇā vikacābjakeśararajaḥpiṅgās taraṅgāvalīḥ | 
 srotaḥkṣmāvipāṇḍusaikatasukhāsīnā rasatsārasā 
 dhanyeyaṃ tamasā nadī harati me dṛṣṭāpi mārgaśramam  ||2051|| 
 ete mekalakanyakāpraṇayinaḥ pātālamūlaspṛśaḥ 
 saṃtrāsaṃ janayanti vindhyabhidurā vārāṃ pravāhāḥ puraḥ | 
 līlonmūlitanartitapratihatavyāvartitaprerita 
 tyaktasvīkṛtanihnutapracalitaproddhūtatīradrumāḥ  ||2052|| 
 
 
 kasyāpi (su.ra. 1656) 
 
 
 majjanmātaṅgahastacyutamadamadirāmodamattālijālaṃ 
 snānaiḥ siddhāṅganānāṃ kucayugavilasatkuṅkumāsaṅgapiṅgam | 
 sāyaṃ prātar munīnāṃ kuśakusumacayacchannatīrasthalīkaṃ 
 pāyād vo narmadāmbhaḥ karikaramakarāklāntaraṃhas taraṅgam  ||2053|| 
 
 
 chittapasya | 
 
 
 iyaṃ sā kālindī kuvalayadalasnigdhamadhurā 
 madāndhavyākūjataralajalaraṅkupraṇayinī | 
 purā yasyās tīre sarabhasasatṛṣṇaṃ murabhido 
 gatāḥ prāyo gopīnidhuvanavinodena divasāḥ  ||2054|| 
 
 
 
 śaraṇasya | (padyā. 343, daśarathasya) 
 
 
 idaṃ tat kālindīpulinam iha kaṃsāsurabhido 
 yaśaḥ śṛṇvad vaktraskhalitakavalaṃ gokulam abhūt | 
 bhramadveṇukvāṇaśravaṇamasṛṇottāramadhura 
 svarābhir gopībhir diśi diśi samudghūrṇam aniśam  ||2055|| 
 
 
 
 keśaṭasya | (padyā. 345, moṭakasya) 
 
 
 12. taḍāgaḥ  
 
 
 aviratamadhupānāgāram indindirāṇām  
 abhisaraṇanikuñjaṃ rājahaṃsīkulasya | 
 pravitatabahuśālaṃ sadma padmālayāyā  
 vitarati ratim akṣṇor eṣa līlātaḍāgaḥ  ||2056|| 
 
 
 śrīmallakṣmaṇasenadevasya | 
 
 
 vīcīsamīradhutakāñcanapuṇḍarīka 
 paryastakeśaraparāgapiśaṅgitāmbhaḥ | 
 acchodam aikṣata sa devapurandhripāda 
 lākṣāruṇīkṛtaśilātalatīralekham  ||2057|| 
 
 
 ratnākarasya | 
 
 
 madataralamarālapreyasīcañcakoṭi 
 krakacavidalitāni vyaktam indīvarāṇi | 
 niviḍayati taḍāge yatra līlāvatīnāṃ 
 kuvalayadaladāmaśyāmalo dṛṣṭipātaḥ  ||2058|| 
 
 
 jalacandrasya | 
 
 
 luṭhadvīcīmauliḥ paripatati pūrvaṃ caraṇayor 
 athorū gṛhṇāti spṛśati jaghanābhogam abhitaḥ | 
 karau dhatte madhyaṃ kalayati samāśliṣyati kucā 
 kacān apy ādatte priya iva taḍāgo mṛgadṛśām  ||2059|| 
 
 
 govardhanasya | 
 
 
 etan mānini mānasaṃ surasaro nirlūnahemāmbujaṃ 
 pārvatyā priyapūjanārtham amuto gaṅgāsarinnirgatā | 
 asmāc citraśikhaṇḍibhiś ca parame parvaṇy upādīyate 
 snānottīrṇavṛṣāṅkabhasmarajasāṃ saṅgāt pavitraṃ payaḥ  ||2060|| 
 
 
 rājaśekharasya | (bā.rā. 10.35) 
 
 
 13. praśasta taḍāgaḥ  
 
 
 bhrāmyadbhṛṅgālidolāvidalitakumudāmodamedasvivātod 
 vellatkallolamālācalakamalakarākūtahūtādhvanīnāḥ | 
 pāthonāthopahāsollasitaradākāravisphāraphenās 
 tenākhyanyanta dantadyutiviśadayaśo haṃsanīḍās taḍāgāḥ  ||2061|| 
 
 
 bhaṭṭanārāyaṇasya | 
 
 
 tenākhāni jalāvagāhanarasavyāsaktapaurāṅganā 
 paryasyatkavarīvikīrṇakusumasmerormimālaṃ saraḥ | 
 yasminn acchatayā nidhāya nayane martyaiḥ sakautūhalaṃ 
 lakṣyante bhujagādhirājanagarī vāmabhruvāṃ vibhramāḥ  ||2062|| 
 
 
 umāpatidharasya | (Sv 106.1) 
 
 
 unmīlallīlanīlotpaladaladalanāmodamedasvipūra 
 kroḍakrīḍadvijālīgarududitamarutsphālavācālavīciḥ | 
 etenākhāni śākhānivahanavaharitparṇapūrṇadrumālī 
 vyālīḍhopāntaśāntavyathapathikadṛśāṃ dattarāgas taḍāgaḥ  ||2063|| 
 
 
 kavipaṇḍitaśrīharṣasya | (Nc 12.101, sū.mu. 106.3) 
 
 
 taḍāgāste nānānilacapalapadmākaralasad 
 rasakṣodāmodākulamadhukarālīkavalitāḥ | 
 kṛtās toyakrīḍākulakuvalayākṣīkucataṭa 
 truṭadvīcīvellatkurarakulakolāhalajuṣaḥ  ||2064|| 
 
 
 viśveśvarasya | 
 
 
 athāyatanasaṃnidhau bhagavato bhavānīpater 
 manoharam acīkhanad bhuvanabhūṣaṇaṃ bhūpatiḥ | 
 vigāhanakutūhalottaralapaurasīmantinī 
 payodharabharatruṭadvikaṭavīcimudraṃ saraḥ  ||2065|| 
 
 
 vasukalpasya | 
 
 
 14. cakravākaḥ 
 
 
 tīrāt tīram upaiti rauti karuṇaṃ cintāṃ samālambate 
 kāntāṃ dhyāyati niścalena manasā yogīva yuktekṣaṇaḥ | 
 svaccāyām avalokya kūjati punaḥ kānteti hṛṣṭaḥ khago 
 dhanyās te khalu ye vimuktaviṣayāḥ kaṣṭaṃ paraṃ saṅginām  ||2066|| 
 
 
 kasyacit | 
 
 
 līlāmbhoruhakānanena viśati dhvāntotkarāśaṅkayā 
 svakrīḍocchalitāś ca vārikaṇikās tārābhramāt paśyati | 
 satrāsaṃ muhur īkṣate ca cakito haṃsaṃ himāṃśubhramān 
 na svāsthyaṃ bhajate divāpi virahāśaṅkī rathāṅgāhvayaḥ  ||2067|| 
 
 
 dharmapālasya | 
 
 
 mitre kvāpi gate saroruhavane baddhānane klāmyati 
 krandatsu bhramareṣu vīkṣya dayitāśliṣṭān puraḥ sārasān | 
 cakrāhvāṇa viyoginā visalatā notkhaṇḍitā nojjhitā 
 vaktre kevalam argaleva nihitā jīvasya nirgacchataḥ  ||2068|| 
 
 
 yuvasenasya | 
 
 
 ehy āliṅga tvarayati mano durbalā vāsaraśrīr  
 āśliṣṭāsi kṣapaya rajanīm ekikā cakravāki | 
 nānyāsakto na khalu kupito nānurāgacyuto vā 
 daivādhīnaḥ sapadi bhavatīm asvatantras tyajāmi  ||2069|| 
 
 
 bhānoḥ | 
 
 
 bhaṅktvā bhīto na bhuṅkte kuṭilavisalatākoṭim indor vitarkāt 
 tārākārās tṛṣārto na pibati payasāṃ vipruṣaḥ patrasaṃsthāḥ | 
 chāyāmbhoruhāṇām alikulaśabalāṃ vetti sandhyām asandhyāṃ 
 kāntāvicchedabhīrur dinam api rajanīṃ manyate cakravākaḥ  ||2070|| 
 
 
 rajakasarasvatyāḥ | 
 
 
 15. cakravākī  
 
 
 āvepate bhramati sarpati moham eti 
 kāntaṃ vilokayati kūjati dīnadīnam | 
 astaṃ hi bhānumati gacchati cakravākī 
 hā jīvite’pi maraṇaṃ priyaviprayogaḥ  ||2071|| 
 
 
 kasyacit | (Sv 1914) 
 
 
 na kuru kākurutair vikalaṃ śuco 
 jahihi pālaya bālakuṭumbakam | 
 sakhi rathāṅgakuṭumbini tadvidhe 
 vyatikare kim idaṃ paribhāvyate  ||2072|| 
 
 
 gosokasya | 
 
 
 pakṣāv utkṣipati kṣitau nipatati kroḍe nakhair ullikhaty 
 udbāṣpeṇa ca cakṣuṣā sahacaraṃ dhyātvā muhur vīkṣate | 
 cakrāhvā divasāvasānasamaye tattatkaroty ākulā  
 yenālohitamaṇḍalo’pi kṛpayā yāty eṣa nāstaṃ raviḥ  ||2073|| 
 
 
 sāhasāṅkasya || (Sv 1921) 
 
 
 ekenārkaṃ hutavahaśikhāpāṭalenāstasaṃsthaṃ 
 paśyaty akṣṇā sajalalulitenāpareṇa svakāntam | 
 ahnaś chede dayitavirahā śaṅkinī cakravākī 
 dvau saṃkīrṇau racayati rasau nartakīva pragalbhā  ||2074|| 
 
 
 
 madhoḥ | (sa.ka.ā. 5.495; da.rū. under 4.34)  
 
 
 sūrye cāstam upāgate kamalinīpaṇḍe ca nidrālase 
 cakrī kāntaviyogaduḥsahaśikhijvālāvalītāḍitā | 
 pratyutkūjati mūrcchati śvasiti ca vyāghūrṇane tāmyati 
 bhrāmyaty udvamati kṣamām iva nijaprāṇān muhur nindati  ||2075|| 
 
 
 16. diśaḥ 
 
 
 amarayuvatigītodgrīvasāraṅgaśṛṅgo 
 llikhitaśaśisudhāmbhaḥśādvalārāmaramyām | 
 surapatigajagaṇḍasraṃsidānāmbudhārā  
 prasavasurabhim āśāṃ vāsavīyāṃ namāmi  ||2076|| 
 
 
 
 umāpatidharasya | 
 
 
 seyaṃ mekalamekhalāniladaladvīcīnadannarmadā 
 keṣāṃ nāma na locanaśravaṇayor digdakṣiṇā prīṇanam | 
 kāñcīpattanakāminīnayanayor āvarjitā vibhramair 
 adhvanyāḥ ka ivāpare munir ato’gastyo’pi nāvartate  ||2077|| 
 
 
 ācāryagopīkasya | 
 
 
 velāśailaśayālumāṃsalaśilāśālūkamajjatpayo 
 vāhavyūhavarāhavibhramavatī prīṇāti digvāruṇī | 
 asyāṃ kuḍmalayan karān pariharan nāśās tyajan padminīr 
 vibhratkāñcanarāgam ambaramaṇiḥ sarvātmanā līyate  ||2078|| 
 
 
 tasyaiva | 
 
 
 astu svastyayanāya digdhanapate kailāsaśailāśraya 
 śrīkaṇṭhābharaṇenduvibhramadivānaktaṃbhramatkaumudī | 
 yatrālaṃ nalakūbarābhisaraṇārambhāya rambhāsphurat  
 pāṇḍimnaiva tanos tanoti virahavyagrāpi veśagraham  ||2079|| 
 
 
 
 jayadevasya | 
 
 
 prācīm abhrebhakumbhastanakalasalasanmaulikām indrapadmīṃ 
 śrīkhaṇḍakṣodalekhā darakhacitamukhīṃ kākakāntām avācīm | 
 sandhyāsindūramugdhām udakaparivṛḍhapreyasīṃ ca pratīcīṃ 
 vande yakṣendrajāyāṃ taralasurasarittārahārām udīcīm  ||2080|| 
 
 
 jalacandrasya | 
 
 
 17. deśaḥ 
 
 
 parṇaṃ nāgarakhaṇḍam ārdrasubhagaṃ pūgīphalaṃ phālayaḥ 
 karpūrasya ca yatra ko’pi caturas tāmbūlayogakramaḥ | 
 deśaḥ kerala eṣa kelisadanaṃ devasya śṛṅgāriṇas 
 taṃ dṛṣṭvā kuru komalāṅgi saphale drāghīyasī locane  ||2081|| 
 
 
 rājaśekharasya | (bā.rā. 10.67) 
 
 
 vāksattvāṅgasamudbhavair abhinayair nityaṃ rasollāsato 
 vāmāṅgyaḥ praṇayanti yatra madanakrīḍāmahānāṭakam | 
 atrāndhrās tava dakṣiṇena ta ime godāvarīsrotasāṃ 
 saptānām api vārnidhipraṇayināṃ dvīpāntarāṇi śritāḥ  ||2082|| 
 
 
 tasyaiva | (bā.rā. 10.70) 
 
 
 yat kṣemaṃ tridivāya vartma nigamasyāṅgaṃ ca yat saptamaṃ 
 svādiṣṭhaṃ ca yad aikṣavād api rasāc cakṣuś ca yad vāṅmayam | 
 tad yasmin madhuraṃ prasādi rasavat kāntaṃ ca kāvyāmṛtaṃ 
 so’yaṃ subhru purovidarbhaviṣayaḥ sārasvatījanmabhūḥ  ||2083|| 
 
 
 tasyaiva | (bā.rā. 10.74) 
 
 
 etanmālavamaṇḍalaṃ vijayate saujanyaratnāṅkuraiḥ 
 saṃpadvibhramadhāmabhiḥ kim aparaṃ śṛṅgārasārair janaiḥ | 
 yatrāruhya vicitracitravalabhīrlīlāśilāsadmanāṃ 
 nīyante jaladodayeṣu divasāḥ kāntāsakhaiḥ kāmibhiḥ  ||2084|| 
 
 
 
 tasyaiva | (bā.rā. 10.84) 
 
 
 krīḍatkinnarakāminīvihasitajyotsnāvalakṣīkṛtāḥ 
 kastūrīmadadurdinārdrasurabhīḥ prāgjyotiṣīyā bhuvaḥ | 
 nīhārasthalasaṃcariṣṇucamarīlāṅgūlasaṃmārjanī 
 helonmṛṣṭamerupuṣparajaso draṣṭuṃ samīhāmahe  ||2085|| 
 
 
 vasukalpasya | 
 
 
 18. vīraḥ 
 
 
 yāte kārmukavidyayā paribhavaṃ sārdhaṃ gaṇānāṃ gaṇaiḥ  
 ṣaḍvaktre samayaṃ vilaṅghya jayinīm uddiśya śaktiṃ sthite | 
 hastodastaparaśvadhaḥ svaśapathair yaḥ stambhitaḥ śambhunā 
 viśve paśyata kautukaṃ bhṛgupates tasyaiva rāmo’ṅkuśaḥ  ||2086|| 
 
 
 śihlaṇasya | 
 
 
 dhātrīm ekātapatrāṃ samiti kṛtavatā caṇḍadordaṇḍadarpād 
 āsthāne pādanamrapratibhaṭamukuṭādarśabimbodareṣu | 
 utkṣiptacchatracihnaṃ pratiphalitam api svaṃ vapur vīkṣya kiṃcit 
 sāsūyaṃ yena dṛṣṭāḥ kṣititalavilasan maulayo bhūmipālāḥ  ||2087|| 
 
 
 jayadevasya | 
 
 
 sādhu mlecchanarendra sādhu bhavato mātaiva vīraprasūr 
 nīcenāpi bhavadvidhena vasudhā sukṣatriyā vartate | 
 deve kupyati yasya vairipariṣanmārāṅkamalle puraḥ 
 śastraṃ śāstram iti sphuranti rasanāpatrāntarāle giraḥ  ||2088|| 
 
 
 umāpatidharasya | 
 
 
 ā laṅkānāthanārīstanataralapayovīcimudrāt samudrād 
 ā svargaṅgātaraṅgāvaliviralaśilādustarād uttarādreḥ | 
 ā prākśailāsurastrīsuratagativido magnabhāsvanmṛgāṅkād 
 ā ca prācetasābdher bhavatu mama puraḥ ko’pi yady asti vīraḥ  ||2089|| 
 
 
 
 tasyaiva | 
 
 
 iha vijayini vaṃśe kīrtidhārākalāpa 
 snapitasakalalokaḥ śrīyaśovigraho’bhūt | 
 jalaghaṭa iva yuddhottālabhūpāladarpa 
 jvalanaśamanalīlākovidaḥ ko’pi vīraḥ  ||2090|| 
 
 
 
 viśveśvarasya | 
 
 
 19. dhanurbhaṅgaḥ  
 
 
 rāme rudraśarāsanaṃ tulayati smitvā sthitaṃ pārthivaiḥ 
 śiñjāsañjanatatpare ca hasitaṃ dattvā mithas tālikāḥ | 
 āropya pracalāṅgulīkisalaye mlānaṃ guṇāsphālane  
 sphārākarṣaṇabhagnaparvaṇi punaḥ siṃhāsane mūrcchitam  ||2091|| 
 
 
 rājaśekharasya | (su.ra. 1550) 
 
 
 rundhann aṣṭavidheḥ śrutīr mukharayann aṣṭau krīḍayan 
 mūrtīr aṣṭa maheśvarasya dalayann aṣṭau kulakṣmābhṛtaḥ | 
 tāny akṣṇā vadhirāṇi pannagakulāny aṣṭau ca sampādayann 
 unmīlaty ayam āryadorbalacalatkodaṇḍakolāhalaḥ  ||2092|| 
 
 
 murāreḥ | (Ar 3.54) 
 
 
 dordaṇḍāñcitacandraśekharadhanurdaṇḍāvabhaṅgodyataṣ 
 ṭaṅkāradhvanir āryabālacaritaprastāvanāḍiṇḍimaḥ | 
 drākparyastakapālasaṃpuṭamiladbrahmāṇḍabhāṇḍodara 
 bhrāmyatpiṇḍitacaṇḍimā katham aho nādyāpi viśrāmyati  ||2093|| 
 
 
 bhavabhūteḥ | (Mc 1.54, da.rū.. 4.79, sā.da.. 3.227, sū.mu. 95.3) 
 
 
 yad vajrāntaḥkaṭhoraṃ tripuravighaṭanākhyātavīryaṃ 
 cchindaddarpaṃ bhujānāṃ daśamukhajayinaḥ kārtavīryārjunasya | 
 jīvākṛṣṭerivātair mṛḍamṛḍaninadair iṣṭadevaṃ smarat tad 
 rāmeṇodāradhāmnā dhanur amitabalaṃ bhagnam ardhendumauleḥ  ||2094|| 
 
 
 sarasīruhasya | 
 
 
 utkṣiptaṃ saha kauśikasya pulakaiḥ sākaṃ mukhairnāmitaṃ 
 bhūpānāṃ janakasya saṃśayadhiyā sārdhaṃ samāsphālitam | 
 vaidehīmanasā samaṃ ca sahasā kṛṣṭaṃ tato bhārgava 
 prauḍhāhaṃkṛtikandalena ca samaṃ bhagnaṃ tadaiśaṃ dhanuḥ  ||2095|| 
 
 
 
 gadādharanāthasya | 
 
 
 20. hanūmadādiśauryam  
 
 
 vaktīti vānarabalāni hasan hanūmān 
 madromavalliṣu dṛḍhaṃ kuru tavāvalambam | 
 yenaiva sāgaram ahaṃ laghu laṅghayāmi 
 kiṃ setunā samarakarmaṇi vo nayāmi  ||2096|| 
 
 
 rājaśekharasya | (bā.rā. 7.27) 
 
 
 nīlena sainyapatinā prabhutāḍanānte 
 muktas tathā kilakilādhvanir eṣa raudraḥ | 
 sraṣṭāpi vāñchati sarojabhavaḥ śravāṃsi 
 śaṅke yathā karayugena mudhā pidhātum  ||2097|| 
 
 
 tasyaiva | (bā.rā. 7.21) 
 
 
 kiyān eṣa kṣārāmbudhir ayam amuṣyāmbunivaho 
 na kumbhenāpy asyātmajakarapuṭenaiva tulitaḥ | 
 bhavadbhiḥ saptaite nanu kapicamūcakrapatayaḥ  
 sahelaṃ pīyantāṃ culukaculukair ambunidhayaḥ  ||2098|| 
 
 
 gosokasya | 
 
 
 bhujastambhair ebhiḥ parighagurubhir luṇṭhanahaṭhād 
 yaśāṃsi svacchandaṃ raṇavipaṇipaṇyāni kapayaḥ | 
 asādhyaṃ syād etad yadi ca tad amīṣām akṛpaṇāḥ  
 kraye santy evāmī likhitapaṭhitāmūlyam asavaḥ  ||2099|| 
 
 
 tasyaiva | 
 
 
 mūrdhnā jāmbavato’bhivādya caraṇāv āpṛcchya senāpatīn 
 āśvāsyāśrumukhān muhuḥ priyasakhān preṣyān samādiśya ca | 
 ārambhaṃ jagṛhe mahendraśikharād ambhonidher laṅghane 
 raṃhasvī raghunāthapādarajasām uccaiḥ smaran mārutiḥ  ||2100|| 
 
 
 abhinandasya | 
 
 
 21. rāvaṇaḥ  
 
 
 dordaṇḍās ta ime trilocanagirer uttambhasambhāvitās 
 tāny etāni daśānanāni daśabhir digbhir yadājñā kṛtā | 
 yasyādyāpi sa eva vīryamahimā tasmin naras tāpasaḥ  
 śocyaḥ so’pi ripuḥ sa caiva kupitas tasyāpi dūtaḥ kapiḥ  ||2101|| 
 
 
 kasyacit | 
 
 
 dhanyaḥ śrīdaśakandharaḥ param ayaṃ rakṣogaṇagrāmaṇīr 
 ekā sā nikaṣā paraṃ tanayasūryasyāḥ suto rāvaṇaḥ | 
 dvāre nirjaraśekharārcitapadadvandvaś ciraṃ vṛtrahā 
 yasyāsthānavilambakāraṇakathātāmyanmanās tiṣṭhati  ||2102|| 
 
 
 kasyacit | 
 
 
 rudrādes tulanaṃ svakaṇṭhavipinacchedo harer vāsanaṃ 
 kārāveśmani puṣkarasya cajayo yasyedṛśāḥ kelayaḥ | 
 so’haṃ durdamabāhudaṇḍasacivo laṅkeśvaras tasya me 
 kā ślāghā ghuṇajarjareṇa dhanuṣā kṛṣṭena bhagnena vā  ||2103|| 
 
 
 kasyacit | (su.ra. 1548, bā.rā. 1.51) 
 
 
 bhagnaṃ bhagnam umāpater ajagavaṃ bālī kṣataś ca kṣatas 
 tālāḥ sapta hatā hatāś ca jaladhir baddhaś ca baddhaś ca saḥ | 
 āḥ kiṃ tena saśailasāgaradharādhāroragendrāspadaṃ 
 sādriṃ rudram udasyato nijabhujāñjānātyayaṃ rāvaṇaḥ  ||2104|| 
 
 
 kasyacit | 
 
 
 nyakkāro hy ayam eva me yad arayas tatrāpy asau tāpasaḥ 
 so’py atraiva nihanti rākṣasabhaṭān jīvaty aho rāvaṇaḥ | 
 dhik dhik śakrajitaṃ prabodhitavatā kiṃ kumbhakarṇena vā 
 svargagrāmaṭikāviluṇṭhanavṛthocchūnaiḥ kim ebhir bhujaiḥ  ||2105|| 
 
 
 kasyacit | (Dhvanyālokaḥ 3.16, sā.da. under 1.2, bā.rā.śeṣa 3.11) 
 
 
 22. rāvaṇaśiraśchedaḥ  
 
 
 kaṇṭhacchedaviśīryamāṇarudhiraprāgbhārabhagnadyuter  
 yena smeramukhena homaśikhinaḥ saṃdhukṣaṇākāṅkṣiṇā | 
 bhrūbhaṅgaḥ śitikaṇṭhakaṇṭhaphaṇine phūtkārahetoḥ kṛtaḥ 
 śauṭīryavratatuṣṭadhūrjaṭir asau kiṃ varṇyate rāvaṇaḥ  ||2106|| 
 
 
 
 kasyacit | 
 
 
 svasattvasyodrekād api daśa śirāṃsi svayam ayaṃ 
 sakṛc chittvā chittvā bhujaparighamṛṣṭhāsṛg abhitaḥ | 
 mukhānāṃ smerākṣṇāṃ sarabhasavikāśād udayināṃ 
 kim adrākṣīl lakṣmīṃ patitapatitānāṃ nipatatām  ||2107|| 
 
 
 kasycacit | 
 
 
 nistriṃśapratibimbite’pi yaduraḥkampo na vīravrata 
 prauḍhiḥ seti na candrahāsamadhunotkaṇṭacchidā parvaṇi | 
 jūhuṣuḥ svaśirāṃsi śaṅkarapurohākāravaireṇa yaḥ  
 svāhākāram udāharan na sa daśagrīvo girāṃ gocaraḥ  ||2108|| 
 
 
 kasyacit | 
 
 
 śrīkaṇṭhasya puraḥ parasparabalādhikṣepakakṣāvatāṃ 
 bāhūnāṃ daśakadvayaṃ daśaśiraśchede vivādākulam | 
 pratyekaṃ śamayaty asāv abhimatavyākṣepasāpatrapaś 
 chindhi tvaṃ juhudhi tvam ity upadiśann ekaḥ paraṃ rāvaṇaḥ  ||2109|| 
 
 
 kasyacit | 
 
 
 lūne pañca tataś catuṣṭayam iti sraksaṃniveśaiḥ śiraḥ 
 padmair anyatamāvalokanamitair ucchoṇitair arcitaḥ | 
 hastasparśavaśena mūrdhni daśamaṃ mūrdhānam adhyāsayan 
 śambhor uddhatasāhasaikarasikaḥ kair na stuto rāvaṇaḥ  ||2110|| 
 
 
 23. dūtaḥ 
 
 
 ekasminn avapātite’pi śirasi krodhopaśāntiḥ kutaḥ 
 kiṃtu svānunayāya mūrdhanidhanaṃ dṛṣṭaṃ na yatrāriṇā | 
 tvatto mūrdhabahutvataḥ phalam idaṃ samyaṅ mayā labhyate 
 chinnaṃ chinnam avekṣya rākṣasapate svaṃ durnayaṃ jñāsyasi  ||2111|| 
 
 
 kasyacit | 
 
 
 ajñānād yadi vādhipatyarabhasād asmatparokṣaṃ hṛtā  
 sīteyaṃ pravimucyatāṃ śaṭha marutputrasya haste’dhunā | 
 no cel lakṣmaṇamuktamārgaṇagaṇacchedocchalacchoṇita 
 cchatracchannadigantam antakapuraṃ putrair vṛto yāsyasi  ||2112|| 
 
 
 
 kasyacit | 
 revāmbhogarbhamajjadvividhavaravadhūhastayantrotthitābhiḥ 
 krīḍan svacchandamadbhiḥ smarasi yad akarod arjunaḥ kārtavīryaḥ | 
 taddoṣṇāṃ yac ca rāmo raṇabhuvi vidadhe vegavalgatkuṭhāraḥ 
 prāyaḥ paulastya sā te śravaṇaparigatā kiṃ na vārteti vidmaḥ  ||2113|| 
 
 
 kasyacit | (bā.rā. 2.38, rājaśekharasya) 
 
 
 kule paulastyānāṃ na nijam amalaṃ janma kalitaṃ 
 bahoḥ kālān nālocitam atulam uccaiḥ svam ayaśaḥ | 
 prasūnaṃ puṣpeṣoḥ śaram asahatā kiṃ ca bhavatā 
 sa patrī saumitrer aśanisahadharmā na gaṇitaḥ  ||2114|| 
 
 
 gosokasya | 
 
 
 śirobhir mā devīḥ śiva iva na te dāsyati punar 
 dṛśaṃ dadyāḥ setāvadhijaladhi kailāsasubhaṭaḥ | 
 hitaṃ tad brūmas tvāṃ mama janakadordaṇḍavijaya 
 sphuratkīrtistambha tyaja kamalabandhoḥ kulavadhūm  ||2115|| 
 
 
 gadādharanāthasya | 
 
 
 24. saṃvādānuvādaḥ 
 
 
 dyām ālokayatāṃ kalāḥ kalayatāṃ chāyāḥ samācinvatāṃ 
 kleśaḥ kevalam aṅgulīr dalayatāṃ mauhūrtikānām ayam | 
 dhanyā sā rajanī tad eva sudinaṃ dhanyaḥ sa eva kṣaṇo 
 yatrājhātacaraścirān nayanayoḥ sīmānam eti priyaḥ  ||2116|| 
 
 
 vasudharasya | (su.ra. 1649) 
 
 
 teṣāṃ tvaṃ nidhir āgasām asahanā mānonnatā sāpy ato 
 gantavyaṃ bhavatā na tadgṛham iti tvaṃ vāryase yāsi cet | 
 gāḍhaṃ mekhalayā balān niyamitaḥ karṇotpalenāhataḥ  
 kṣiptaḥ pādatale tadekaśaraṇo manye ciraṃ sthāsyasi  ||2117|| 
 
 
 chittipasya | (śā.pa. 1650) 
 
 
 jāne sāsahanā tathāham asakṛn mayy aṅgaṇasthe punas 
 tasyāḥ saṃbhavitā sa sādhvasarasaḥ ko’pi prakopāpahaḥ | 
 yenodyatpulakaprakampavikalair aṅgaiḥ kva karṇotpalaṃ 
 kutrātmā kva ca mekhaleti galitaḥ prāyaḥ sa mānagrahaḥ  ||2118|| 
 
 
 vasundharasya | (su.ra. 1651) 
 
 
 anyā sādhigatā tvayā kva yuvatī yasyāḥ sa mānagraho  
 yāte locanagocaraṃ priyatame saṃpraty apakrāmati | 
 asmākaṃ punar ugrapūruṣaśatāśleṣapragalbhātmanām  
 etādṛśy anabhijñapūruṣapariṣvaṅge kutaḥ sādhvasam  ||2119|| 
 
 
 chittipasya | 
 
 
 asmābhiḥ kalitaṃ purā na bhavatī bhuktā nṛbhiḥ kair api  
 prauḍhā mānavaśālinīti calitaṃ cetaḥ sakāmaṃ tvayi | 
 dhik tvāṃ saṃprati sadbhujaṅgajanatāsaṃśleṣam ātanvatī  
 gamyā sarvajanasya vāravanitevotkṣepaṇīyāsi naḥ  ||2120|| 
 
 
 
 vasundharasya | 
 
 
 25. kaviḥ 
 
 
 trailokyam udare viṣṇos tādṛg eva vyavasthitam | 
 tādṛg anyādṛg apy asti hṛdaye tu mahākaveḥ  ||2121|| 
 
 
 vasukalpasya | 
 
 
 yan netrais tribhir īkṣate na giriśo nāṣṭābhir apy abjabhūḥ 
 sakndo dvādaśabhis tathā na maghavā cakṣuḥsahasreṇa yat | 
 saṃbhūyāpi jagattrayasya nayanair draṣṭuṃ na yat pāryate  
 pratyāhṛtya dṛśau samāhitadhiyaḥ paśyanti tatpaṇḍitāḥ  ||2122|| 
 
 
 śālikanāthasya | (su.ra. 1249) 
 
 
 udanvacchinnā bhūḥ sa ca nidhirapāṃ yojanaśataṃ 
 sadā pānthaḥ pūṣā gaganaparimāṇaṃ kalayati | 
 iti prāyo bhāvāḥ sphuradavadhimudrāmukulitāḥ 
 satāṃ prajñonmeṣaḥ punar ayam asīmā vijayate  ||2123|| 
 
 
 
 rājaśekharasya | (bā.rā. 1.8, Sv 322, sā.da. under 7.4, su.ra. 1223) 
 
 
 nidhānaṃ vidyānāṃ kulagṛham apārasya yaśasaḥ 
 kalā sampadratnavratativiṭapānāṃ surataruḥ | 
 śuci kṣauṇīndrāṇāṃ sucaritakathādarpaṇatalaṃ 
 prakṛtyā gambhīraḥ kavir iti hi śabdo vijayate  ||2124|| 
 
 
 kasyacit | 
 
 
 ||2125||  nāsty atra ślokaḥ | 
 
 
 26. nānākavayaḥ  
 
 
 bāṇaḥ sṛṣṭim apūrvavastuviṣayām eko’tra nirvyūḍhavān 
 niṣṇātaḥ kavikuñjarendracarite mārge girāṃ vā guruḥ | 
 vedhā vindhyapulindapāmaravadhūbhūgolajhañjhānila 
 prāye’rthe vacanāni pallavayituṃ jānāti yogeśvaraḥ  ||2126|| 
 
 
 bhavānandasya | (su.ra. 1699) 
 
 
 astaṃgatabhāraviravi kālavaśāt kālidāsavidhuvidhuram | 
 nirvāṇabāṇadīpaṃ jagad idam adyoti ratnena  ||2127|| 
 
 
 
 bhojadevasya | (su.ra. 1706) 
 
 
 bāṇaḥ prāṇiti keśaṭaḥ sphuṭam asau jāgarti yogeśvaraḥ  
 pratyujjīvati rājaśekharagirāṃ saurabhyam unmīlati | 
 yenāyaṃ kalikālapuṣpadhanuṣo devasya śikṣāvaśād 
 ākalpaṃ vasukalpa eva vacasi prāgalbhyam abhyasyati  ||2128|| 
 
 
 vasukalpasya | 
 
 
 unnīto bhavabhūtinā pratidinaṃ bāṇe gate yaḥ purā 
 yaś cīrṇaḥ kamalāyudhena suciraṃ yenāgamat keśaṭaḥ | 
 yaḥ śrīvākpatirājapādarajasāṃ saṃparkapūtaś ciraṃ 
 diṣṭyā ślāghyaguṇasya kasyacid asau mārgaḥ samunmīlati  ||2129|| 
 
 
 
 abhinandasya | (su.ra. 1733) 
 
 
 subandhau bhaktir naḥ ka iha raghukāre na ramate 
 dhṛtir dākṣīputre harati haricandro’pi hṛdayam | 
 viśuddhoktiḥ śūraḥ prakṛtimadhurā bhāvavigiras 
 tathāpy antar modaṃ kam api bhavabhūtir vitanute  ||2130|| 
 
 
 kasyacit | (su.ra. 1698) 
 
 
 27. pratyekakaviḥ  
 
 
 vikacakumudakrīḍakrīḍan madhuvratajhāṅkṛteer 
 madakalakuhūkaṇṭhotkaṇṭhāvipañcitapañcamām | 
 abhinavavadhūpremālāpād api śrutisaṃmadaṃ 
 vidadhati kaver daṅkasyaitāḥ sudhāmadhurā giraḥ  ||2131|| 
 
 
 daṅkasya | 
 
 
 prayogavyutpattau pratipadaviśeṣārthakathane 
 prasattau gāmbhīrye rasavati ca kāvyārtharacane | 
 agamyāyām anyair diśi pariṇatair arthavacasor 
 mataṃ ced asmākaṃ kavir amarasiṃho vijayate  ||2132|| 
 
 
 śālikanāthasya | (su.ra. 1724) 
 
 
 pātu karṇarasāyanaṃ racayituṃ vācaḥ satāṃ saṃmatā 
 vyutpattiṃ paramām avāptum avadhiṃ labdhuṃ rasasrotasaḥ | 
 bhoktuṃ svādu phalaṃ ca jīvitataror yady asti te kautukaṃ 
 tad bhrātaḥ śṛṇu rājaśekharakaveḥ sūktīḥ sudhāsyandanīḥ  ||2133|| 
 
 
 śaṅkaravarmaṇaḥ | (bā.rā. 1.17, vi.śā.bha. 1.17, su.ra. 1700) 
 
 
 dhig dhik tān samayān pariśramarujo vaktuṃ giro nīrasā 
 yatrāmūr nipatanti vallaṇaguṇotkhātāmṛtaprītayaḥ | 
 romṇāṃ nṛtyabhuvo vilocanapayaḥpūrābdhicandrodayāḥ 
 sāhityapratigaṇḍagarvagalanaṃ glānikriyāhetavaḥ  ||2134|| 
 
 
 vallaṇasya | (su.ra. 1703) 
 
 
 devīṃ vācam upāsate hi bahavaḥ sāraṃ tu sārasvataṃ 
 jānīte nitarām asau gurukulakliṣṭo murāriḥ kaviḥ | 
 ābdhar laṅghita eva vānarabhaṭaiḥ kiṃ tv asya gambhīrtām 
 āpātālanimagnapīvaratanur jānāti manthācalaḥ  ||2135|| 
 
 
 murāreḥ | (Kuval, p. 58; su.ra. 1701) 
 
 
 28. manasvikaviḥ 
 
 
 vinyastā vikacaprasūnaghaṭanācāryeṇa kaṇṭhocitā 
 māleyaṃ bhujagabhrameṇa bhavatā janmāndha kiṃ dhūyate | 
 etasyāḥ kṣatir astu nāma kiyatī saṃvītahāsodgamās 
 tvām anyonyakarārpaṇapraṇayinaḥ paśyanti viśve janāḥ  ||2136|| 
 
 
 jalacandrasya | 
 
 
 avadhehi kṣaṇam ehi bhrātar bhāvajña bhāvaya giraṃ naḥ | 
 carame cakāsti cetasi mūkasvapnopamo bhāvaḥ  ||2137|| 
 
 
 
 gosokasya | 
 
 
 stambhāvadhehi nimiṣaṃ paṭhāmi sūktīḥ svacittanirvṛttaye | 
 mā budhyasva na tāvad vāg ulkābhiḥ kadarthayasi  ||2138|| 
 
 
 vallaṇasya | 
 
 
 śrīmadbhir draviṇavyayavyatikarakleśād avajñāyase 
 dveṣān bhaḥparipūrṇakarṇakuharair nākarṇyase sūribhiḥ | 
 itthaṃ vyarthitavāñchiteṣu hi mudhaivāsmāsu kiṃ khidyase 
 mātaḥ kāvyasudhe kathaṃ kva bhavatīm unmudrayāmo vayam  ||2139|| 
 
 
 tasyaiva | 
 
 
 arvācīnavacaḥ prapañcasukhināṃ duḥśikṣitānāṃ puro  
 gambhīraṃ kavipuṅgavasya kim aho sarvasvam uddhāṭyate | 
 vyarthaṃ kardamagandhagauravahṛtagrāmīṇagoṣṭhīmukhe  
 ko’yaṃ nāma sacetano’sti ya iha prastauti kastūrikām  ||2140|| 
 
 
 
 tasyaiva | 
 
 
 29. kavidānaṃ  
 
 
 niṣpanne sati candracūḍacarite tattannṛpaprakriyā 
 jātaiḥ sārdham arātirājakaśiroratnāñjalīnāṃ trayam | 
 saptasvarṇaśatāni viṃśatiśatīrūpyasya lakṣatrayaṃ 
 grāmāṇāṃ śatam antaraṅgakavaye cāṇakyacandro dadau  ||2141|| 
 
 
 umāpatidharasya | 
 
 
 dantivyūhaṃ kanakakalitaṃ cāmare hemadaṇḍaṃ 
 yo gauḍendrād alabhata kavikṣmābhṛtāṃ cakravartī | 
 khyāto yaś ca śrutidharatayā vikramādityagoṣṭhī 
 vidyābhartuḥ khalu vararucer āsasāda pratiṣṭhām  ||2142|| 
 
 
 dhoyīkasya | 
 kanakakunḍalamaṇḍitabhāṣiṇe 
 śakaripur viṣayān daśa vidviṣaḥ | 
 magadhakekayakeralakośalān 
 kariśataṃ ca madālasalocanam  ||2143|| 
 
 
 
 amaroḥ | 
 
 
 amuṣmai caurāya pratinihatamṛtyupratibhiye  
 prabhuḥ prītaḥ prādād uparitanapādadvayakṛte | 
 suvarṇānāṃ koṭīr daśa daśanakoṭikṣatagirīn  
 gajendrānapy aṣṭau madamuditakūjan madhulihaḥ  ||2144|| 
 
 
 
 tasyaiva | 
 
 
 śloko’yaṃ hariṣābhidhānakavinā devasya tasyāgrato 
 yāvad yāvad udīritaḥ śakavadhūvaidhavyadīkṣāguroḥ | 
 tāvat tāvad upoḍhasāndrapulakas tasmai sa devo dadau 
 lakṣaṃ lakṣam akhaṇḍitaṃ madhukaravyālolagaṇḍaṃ gajam  ||2145|| 
 
 
 tasyaiva | 
 
 
 30. guṇigarvaḥ  
 
 
 ṣaṭtarkān api śabdaśāsanam api sthānaiḥ sthitaṃ pañcabhir 
 mīmāṃsādvayam apy ananyasadṛśīṃ sāhityavidyām api | 
 vidmaḥ kiṃ ca mahāvikalpabahalajvālāvalītāpiteṣv 
 āsmākeṣu na jalpavahniṣu punaḥ kaiḥ kaiḥ pataṅgāyitam  ||2146|| 
 
 
 tapasvinaḥ | 
 
 
 tāvat tārkikacakravartipadavī tāvat kavīnāṃ giras 
 tāvac cāpratimallatāmadabharaḥ sāhityapāṇḍityayoḥ | 
 yāvan na pratiparvanirbharasudhānirvājabījaṃ kṣaṇād 
 vāgvallyo vilasanti karṇakuhare śrīdevabodheritāḥ  ||2147|| 
 
 
 devabodhasya | 
 
 
 bindudvandvaraṅgitāgrasaraṇiḥ kartā śirobindukaṃ 
 karmety anvayakalpanāṃ vidadhate ye ke’pi tebhyo namaḥ | 
 ye tu granthasahasraśāṇakaṣaṇatruṭyatkalaṅgair girām 
 ullāsaiḥ kavayanti vallaṇakavis teṣv eva saṃnahyate  ||2148|| 
 
 
 vallaṇasya | 
 
 
 yathā yūnas tadvat paramaramaṇīyāpi ramaṇī 
 kumārāṇām antaḥkaraṇaharaṇaṃ kaiva kurute | 
 maduktiś ced antar madayati sudhībhūya sudhiyaḥ 
 kim asyā nāma syād arasapuruṣānādarabharaiḥ  ||2149|| 
 
 
 kavipaṇḍitaśrīharṣasya | (Nc 22.152) 
 
 
 sarvasvaṃ gṛhavartikuntalapatir gṛhṇātu tan me punar 
 bhāṇḍāgāram akhaṇḍam eva hṛdaye jāgarti sārasvatam | 
 bhoḥ kṣudrās tyajata pramodam acirād eṣyanti manmandiraṃ 
 helāndolitakarṇatālakaraṭiskandhādhirūḍhāḥ śriyaḥ  ||2150|| 
 
 
 silhaṇasya | 
 31. vāṇī  
 
 
 suvarṇālaṅkārā prakaṭitarasāśleṣanipuṇā 
 sphuradvaidarbhoktir lalitapadabandhakramagatiḥ | 
 lasad bhūyo bhāvā mṛdur api vimardocitatanuḥ 
 kavīndra tvadvāṇī harati hariṇākṣīva hṛdayam  ||2151|| 
 
 
 sākokasya | (su.ra. 1716) 
 
 
 ghanarasamayī gabhīrā vakrimasubhagopajīvitā kavibhiḥ | 
 avagāḍhā ca punīte gaṅgā baṅgālavāṇī ca  ||2152|| 
 
 
 baṅgālasya | 
 
 
 vāṇi vraja suralokaṃ triśaraṇapālo’pi devi tatraiva | 
 saṃprati kāvyapariśramavadhirair avadhīraṇāṃ yāsi  ||2153|| 
 
 
 tripurāripālasya | 
 
 
 pipāsuḥ pīyūṣaṃ tvam asi sarasasvādumadhuraṃ 
 śrutibhyām aśrāntaḥ piba madhuramṛdvīḥ kavigiraḥ | 
 athaitāḥ santoṣaṃ vidadhati na cec cetasi tataḥ  
 sudhāpi syān manye pṛthuvamathulābhāya bhavataḥ  ||2154|| 
 
 
 dhañjokasya | 
 
 
 iyaṃ gaur uddāmā tava nibiḍabandhāpi hi kathaṃ 
 na vaidarbhād anyat spṛśati sulabhatve’pi hi katham | 
 avandhyā ca khyātā bhuvi katham agamyā kavivṛṣaiḥ 
 kathaṃ vā pīyūṣaṃ sravati bahu dugdhāpi bahubhiḥ  ||2155|| 
 
 
 
 śabdārṇavasya | (su.ra. 1725) 
 
 
 32. kāvyam 
 
 
 yad etadvāgarthavyatikaramayaṃ kiñcid amṛtaṃ 
 tad ānandasyandaiḥ sahṛdayamanāṃsi snapayati | 
 idaṃ kāvyaṃ tattvaṃ sphurati tu yad atrānuparamaṃ 
 tad antarbuddhīnāṃ sphuṭam atha ca vācām aviṣayaḥ  ||2156|| 
 
 
 hṛṣīkeśasya (su.ra. 1715, sū.mu. 4.34) 
 
 
 kavalayati na cetas tasya dāridryaduḥkhaṃ 
 na ca piśunajanoktiḥ karṇakaṇḍūṃ karoti | 
 varakavikṛtagoṣṭhībandhagandhopabhoge 
 ya iha madhu vamantīṃ kāvyacintāṃ karoti  ||2157|| 
 
 
 vyāḍeḥ | 
 
 
 etat kavīndramukhacandramasaḥ kadācit 
 kāvyābhidhānam amṛtaṃ yadi nāgāliṣyat | 
 saṃsāriṇāṃ vividhaduḥkhasahasrabhājāṃ 
 cetovinodasadanaṃ kim ihābhaviṣyat  ||2158|| 
 
 
 surabheḥ | 
 
 
 te varṇāḥ sapadakramās tad abhidhāvaidagdhyam avyāhṛtaṃ 
 gumphaḥ ko’pi sapaktrimaḥ sahṛdayāsvādyo rasaḥ ko’py asau | 
 he sabhyāḥ paribhāvya mādṛśakṛtīr brūta kvacin niṣkṛtaṃ 
 kiṃ tatrāsty aparaṃ purātanakaver yenaiṣa kolāhalaḥ  ||2159|| 
 
 
 gosokasya | 
 
 
 anudghuṣṭaḥ śabdair atha ca ghaṭanāt prasphuṭarasaḥ 
 padānām arthātmā ramayati natūttānitarasaḥ | 
 yathā kiṃcid dṛśyaḥ pavanacalacīnāṃśukatayā 
 stanābhogaḥ strīṇāṃ harati na tathonmudritavapuḥ  ||2160|| 
 
 
 dharmāśokasya | (su.ra. 1705) 
 
 
 33. kāvyamātsaryam 
 
 
 vāyūdgāragatis tataḥ pariṇatiḥ sṛṣṭer aho kauśalaṃ 
 vāyuḥ śloka ihaiva santi sakalāḥ kāvyasya te te guṇāḥ | 
 kasyāyaṃ mama huṃ tathaiva śṛṇumaḥ samyak punaḥ paṭhyatāṃ 
 jānāmi sphuṭatātra nāsti bhaṇitaṃ cānyaiḥ purāṇaṃ paṭha  ||2161|| 
 
 
 kasyacit | 
 
 
 drākṣāpākaviḍambinīm api giraṃ mātsaryadāhajvarā 
 nnācāmanti manāg arocakaparādhīnāḥ kiyanto janāḥ | 
 ākaṇṭhaṃ paripīya satkavigavīpīyūṣam anye punar 
 no mādyanti yaśaḥśarīrapiśitatrāsāya baddhaspṛhāḥ  ||2162|| 
 
 
 jalacandrasya | 
 
 
 bhrāmyanti kutukāvalambitamanāḥ sārakhatānāśramān 
 asmai vāṇi vidhehi durjanamarusthānāya dūre namaḥ | 
 na prāṇanti yadarpaṇād iha guṇāḥ kāmaṃ yaśovallayaḥ 
 khidyante sarasāpi satkavirasasrotasvatī sīdati  ||2163|| 
 
 
 tasyaiva | 
 
 
 kva rasika rasadā rasālavallī 
 kva ca rasakaṇṭakasaṅkaṭoyamadhvā | 
 racayasi rucirāṇi vāṇi mohād 
 iha sukumārapadāni hā hatāsi  ||2164|| 
 
 
 rāmadāsasya | 
 
 
 īṣannāsānikocaḥ svaramukharasukhaprekṣaṇaṃ hāsaleśaḥ 
 svābodhād aprasādadhvananam asadavadyoktihelāvahelā | 
 maunavyāsaṅgavārtāntarapararuciraślokapāṭhādayas te 
 soḍhavyāḥ ke kiyantaḥ śiva śiva kavi te kucchalā matsarāṇām  ||2165|| 
 
 
 kavipaṇḍitaśrīharṣasya || 
 
 
 34. kāvyacauraḥ 
 
 
 dhanyās te bhuvanaṃ punanti kavayo yeṣām ajasraṃ gavām 
 uddāmadhvanipallavena paritaḥ pūtā diśāṃ bhittayaḥ | 
 dhik tān niḥsvavilāsinaḥ kavikhalāṃl lokadvayadrohiṇo 
 nityākampitacetasaḥ paragavīdohena jīvanti ye  ||2166|| 
 
 
 jalacandrasya | 
 
 
 baddho lambitacūḍam añjalir ayaṃ vāṇi kṣamasvāmṛtaṃ 
 na brūmas tvayi devabhāvasulabhaṃ na dyotate tanmahaḥ | 
 syāc ced īṣad api prasahya rasanāṭaṅkaiḥ kathaṃ khaṇḍaśaś 
 chindanto bhavatīṃ kavīndraghaṭitāṃ jīvanty amī dasyavaḥ  ||2167|| 
 
 
 vaidyagadādharasya | 
 
 
 niḥśaṅkaṃ hara kāñcanāny anibhṛtaṃ dārān guroḥ śīlaya 
 svacchandaṃ piba vāruṇīṃ jahi nirātaṅkaṃ dvijānāṃ kulam | 
 tais taiḥ pātakibhiḥ samaṃ vasa sukhaṃ mā satkavīnāṃ kṛthāḥ 
 steyaṃ sūktinidhānasadmani durucchedaṃ hi tatkilbiṣam  ||2168|| 
 
 
 tasyaiva | 
 
 
 iyaṃ gaur ekā naḥ kvacid api na saṃyojanavidhā 
 vamuṣyāḥ paśyāmo rasabharamucaḥ kāṃcid aparām | 
 gale baddhā dadhmo yadi na dhṛitir uddāmavidhṛtau 
 bhayaṃ gocorebhyas tad iha ka upāyaḥ prabhavatu  ||2169|| 
 
 
 selhūkasya | 
 
 
 hṛtkaṇṭhaśrutibhūṣaṇāni bahuśo bhrātaḥ suvarṇāny api  
 svāny asmābhir upāhṛtāni vipaṇisthāneṣu dainyān na kim | 
 dhik karmāṇi tulaiva nāsti na kaṣagrāvā na mānakramo 
 na kretā na parīkṣakaḥ param abhūd uccair bhayaṃ durjanān  ||2170|| 
 
 
 jitāreḥ | 
 35. sajjanaḥ 
 
 
 añjalisthāni puṣpāṇi vāsayanti karadvayam | 
 aho sumanasāṃ vṛttir vāmadakṣiṇayoḥ samā  ||2171|| 
 
 
 gobhaṭasya | (su.ra. 1232, śā.pa. 199) 
 
 
 ayaṃ nijaḥ paro veti gaṇanā laghucetasām | 
 udāracaritānāṃ tu vasudhaiva kuṭumbakam  ||2172|| 
 
 
 keśaṭasya | (su.ra. 1241) 
 
 
 sujano na yāti vairaṃ parahitabuddhir vināśakāle’pi | 
 chede’pi candanataruḥ surabhayati mukhaṃ kuṭhārasya  ||2173|| 
 
 
 śrīvyāsapādānām | (Sv 241, śā.pa. 237, sū.mu. 6.12) 
 
 
 asanto nābhyarthyāḥ suhṛd api na yācyas tanudhanaḥ  
 priyāvṛttir nyāyyā caritam asubhaṅge’py amalinam | 
 vipady uccaiḥ stheyaṃ padam anuvidheyaṃ ca mahatāṃ 
 satāṃ kenoddiṣṭaṃ viṣamamasidhārāvratam idam  ||2174|| 
 
 
 dharmakīrteḥ | (su.ra. 1213, Sv 280) 
 
 
 ye dīneṣu dayālavaḥ spṛśati yān alpo’pi na śrīmado 
 vyagrā ye ca paropakārakaraṇe hṛṣyanti ye yācitāḥ | 
 svasthāḥ saty api yauvanodayamahāvyādhiprakope’pi ye 
 te bhūmaṇḍanaikatilakāḥ santaḥ kiyanto janāḥ  ||2175|| 
 
 
 śabdārṇavasya || (su.ra. 1238, śā.pa. 228, sū.mu. 6.30) 
 36. durjanaḥ 
 
 
 ete snehamayā iti mā mā kṣudreṣu yāta viśvāsam | 
 siddhārthānām eṣāṃ sneho’py aśrūṇi pātayati  ||2176|| 
 
 
 gobhaṭasya | (su.ra. 1296) 
 
 
 ko’rthān prāpya na garvito bhuvi naraḥ kasyāpados taṃ gatāḥ  
 strībhiḥ kasya na khaṇḍitaṃ bhuvi manaḥ ko nāma rājñāṃ priyaḥ | 
 kaḥ kālasya na gocarāntaragataḥ ko’rtho gato gauravaṃ 
 ko vā durjanavāgurāsu patitaḥ kṣemeṇa yātaḥ pumān  ||2177|| 
 
 
 kasyacit | (Sv 3470, śā.pa. 1534) 
 
 
 dūrād ucchritapāṇir ārdranayanaḥ protsāritārdhāsano 
 gāḍhāliṅganatatparaḥ priyakathāpraśneṣu dattottaraḥ | 
 antargūḍhaviṣo bahir madhumayaś cātīva māyāpaṭuḥ 
 ko nāmāyam apūrvanāṭakavidhir yaḥ śikṣito durjanaiḥ  ||2178|| 
 
 
 binduśarmaṇaḥ | (Sv 342) 
 
 
 guṇotkarṣadveṣāt prakṛtimahatām apy asadṛśaṃ 
 khalaḥ kiṃcid vākyaṃ racayati ca vistārayati ca | 
 na ced eṣāṃ tādṛk kamalakalikārdhapratinidhau 
 muner gaṇḍūṣe’bdhiḥ sthita iti kuto’yaṃ kalakalaḥ  ||2179|| 
 
 
 śaśī divasadhūsaro galitayauvanā kāminī 
 saro vigatavārijaṃ mukham anakṣaraṃ svākṛteḥ | 
 prabhur dhanaparāyaṇaḥ satatadurgataḥ sajjano 
 nṛpāṅgaṇagataḥ khalo manasi sapta śalyāni me  ||2180|| 
 
 
 śilhaṇasya | (Ns 10, Sv 3458, sā.da. 10.110, śā.pa. 1530) 
 
 
 37. sujanadurjanau 
 
 
 jīvantu sādhutaravaḥ sukṛtāmbusiktā 
 naśyantu paṅkapatitāḥ khalapāṃśavo’pi | 
 ye dhārayanty anugatopakṛtivratāni 
 yaiḥ sannidhau paraguṇā malinīkriyante  ||2181|| 
 
 
 saṅketasya | 
 
 
 satsaṅgād bhavati hi sādhutā khalānāṃ 
 sādhūnāṃ na tu khalasaṅgamāt khalatvam | 
 āmodaṃ kusumabhavaṃ mṛd eva dhatte 
 mṛdgandhaṃ na tu kusumāni dhārayanti  ||2182|| 
 
 
 prabhākaramitrasya | 
 
 
 ye kāruṇyaparigrahād agaṇitasvārthāḥ parārthaṃ prati 
 prāṇair apy apakurvate vyasaninas te sādhavo dūrataḥ | 
 vidveṣānugamād anūrjitakṛpo rūkṣo jano vartate  
 cakṣuḥ saṃhara bāṣpavegam adhunā kasyāgrato rudyate  ||2183|| 
 
 
 śrīharṣasya | (su.ra. 1499) 
 
 
 śiśutvavyāmohāt kalayasi na cet tattvam anayos 
 tadā stokaṃ brūmaḥ paricinu vacas tvaṃ sadasatoḥ | 
 satāṃ svāntaṃ yat tan madhumadhuram antaḥ kaṭu bahir 
 bahiḥ svādu svacchaṃ viṣaviṣamam antas tad asatām  ||2184|| 
 
 
 jiyokasya | 
 
 
 ārambhagurvī kṣayiṇī krameṇa  
 laghvī purā vṛddhimatī ca paścāt | 
 dinasya pūrvārdhaparārdhabhinnā  
 chāyeva maitrī khalu sajjanānām  ||2185|| 
 
 
 38. dhanyaḥ 
 
 
 bhrāmyadbāliśakīrapakṣaharitacchāyāṃ bahir bibhratīm 
 antar dantur apāribhadrakalikāgarbhaprabhātaskarīm | 
 śuktir mārakatīva kuṅkumalasajjambālapūrṇodarā 
 vāsālīsukṛtātmanāṃ praṇayinī celaṃ mukhaṃ cumbati  ||2186|| 
 
 
 sendūkasya | 
 
 
 viṣayapatir alubdho dhenubhir dhāma pūtaṃ 
 katicid abhimatāyāṃ sīmni sīrā vahanti | 
 śithilayati ca bhāryā nātitheyīṃ saparyām 
 iti sukṛtam anena vyañjitaṃ naḥ phalena  ||2187|| 
 
 
 śubhāṅkasya | 
 
 
 dhārānipātaravabodhitapañjarastha 
 dātyūhaḍambarakarambitakaṇṭhakūjāḥ | 
 aṭṭeṣu kāṇḍapaṭavāritaśīkareṣu 
 dhanyāḥ pibanti mukhatāmarasaṃ vadhūnām  ||2188|| 
 
 
 śrīhanūmataḥ | (su.ra. 224) 
 
 
 śilāpaṭṭodghṛṣṭā malayajarasālepasubhagāḥ 
 sphuraddhūmāmodā daradalitakarpūrasuhṛdaḥ | 
 itaḥ kambucchedacchavibhir ahivallīkisalayair 
 niṣevante ke’pi kramukaphalaphāṇīḥ sukṛtinaḥ  ||2189|| 
 
 
 rājaśekharasya |  
 
 
 śiśutvaṃ tāruṇyaṃ tad anu ca dadhānāḥ pariṇatiṃ 
 gatāḥ pāṃśukrīḍāviṣayaparipāṭīrūpaśatam | 
 luṭhanto’ṅke mātuḥ kuvalayadṛśāṃ puṇyasaritāṃ 
 pibanti svacchandaṃ stanam adharam ambhaḥ sukṛtinaḥ  ||2190|| 
 
 
 śrīhanūmataḥ | (su.ra. 1621) 
 
 
 39. udāttaḥ  
 
 
 vimalamatibhiḥ kair apy etaj jagajjanitaṃ purā 
 vidhṛtam aparair dattaṃ cānyair vijitya tṛṇaṃ yathā | 
 iha hi bhuvanāny anye dhīrāś caturdaśa bhuñjate  
 katipayapurasvānte puṃsāṃ ka eṣa madajvaraḥ  ||2191|| 
 
 
 bhartṛhareḥ | (Ss 2.14) 
 
 
 kenenduḥ kumudeṣu kena taraṇiḥ padmeṣu kenāmbudaḥ 
 sāraṅgeṣv atha kena śākhiṣu madhur dākṣiṇyam adhyāpitaḥ | 
 tat tuṅgānanubhūtasaurabhaparīvāropakāraṃ prati 
 śmaśrūdvejitakarṇajāham anujaḥ kaḥ prerayatv īśvarān  ||2192|| 
 
 
 śuṅgokasya | 
 
 
 bhavanti namrās taravaḥ phalāgamair 
 navāmbubhir dūravilambino ghanāḥ | 
 anuddhatāḥ satpuruṣāḥ samṛddhibhiḥ 
 svabhāva evaiṣa paropakāriṇām  ||2193|| 
 
 
 kālidāsasya | (Çak 5.12; Ns 63) 
 
 
 yadālokaṃ kurvan bhramati ravir aśrāntaturagaḥ 
 sadāloān dhatte yadagaṇitabādhā vasumatī | 
 na sambandhaḥ kiṃ tu prakṛtir iyam evaṃ hi mahatāṃ 
 yad ete lokānāṃ parahitasukhaikāntarasikāḥ  ||2194|| 
 
 
 meghārudrasya | 
 
 
 dhātrīṃ dhātuṃ vahati phaṇinām agraṇīḥ kasya śikṣāṃ 
 ko vā brūte timirapaṭalaploṣam ahnaḥ praṇetuḥ | 
 adriśreṇīm avati jaladhiḥ kena dattābhyanujñaḥ 
 karma prāyo bhavati mahatāṃ svānurūpaṃ mahimnaḥ  ||2195|| 
 40. manasvī 
 
 
 mā khedaṃ bhaja he vidhuntuda mudaṃ dhehi stuhi tvaṃ hares 
 tac cakraṃ vinikṛtya dagdham udaraṃ yenottamāṅgīkṛtaḥ | 
 paśyāsmān udarambharīn iha parābhūtān nirastān hatān 
 vidhvastānavavāritān adharitān etān dhanāhaṃyubhiḥ  ||2196|| 
 
 
 baṭeśvarasya | 
 
 
 yad ete sādhūnām upari mukharā eva dhanino 
 na sāvajñair eṣām api ca nijavittavyayabhayam | 
 na vā kleśo’muṣminn aparam anukampaiva bhavati 
 svamāṃsas trastebhyaḥ ka iha hariṇebhyaḥ paribhavaḥ  ||2197|| 
 
 
 bhartṛhareḥ | (su.ra. 1468, Ss 3.23) 
 
 
 śataṃ vā lakṣaṃ vā niyutam athavā koṭim athavā 
 tṛṇāyāhaṃ manye samayaviparītaṃ yadi bhavet | 
 śataṃ tal lakṣaṃ tan niyutam api tatkoṭir api tad 
 yad āptaṃ sammānād api tṛṇam anamraṇa śirasā  ||2198|| 
 
 
 tasyaiva |  
 
 
 mā gāḥ pratyupakārakātaratayā vaivarṇyam ākarṇaya 
 śrīkarṇāṭavasundharādhipa sudhāsiktāni sūktāni naḥ | 
 varṇyante kati nāma nārṇavanadībhūgolavindhyāṭavī 
 jhañjhāmārutacandramaḥprabhṛtayas tebhyaḥ kim āptaṃ mayā  ||2199|| 
 
 
 silhanasya |  
 
 
 rājā tvaṃ vayam apy upāsitaguruprajñābhimānonnatāḥ 
 khyātas tvaṃ vibhavair yaśāṃsi kavayo dikṣu pratanvanti naḥ | 
 itthaṃ mānada nātidūram ubhayor apy āvayor antaraṃ 
 yady asmāsu parāṅmukho’si vayam apy ekāntito niḥspṛhāḥ  ||2200|| 
 
 
 vallaṇasya | (su.ra. 1222) 
 
 
 41. kṛpaṇaḥ 
 
 
 varaṃ mṛto na tu kṣudras tathāpi mahad antaram | 
 ekasya bandhur nādatte nāmāny asyākhilo janaḥ  ||2201|| 
 
 
 śabdārṇavasya | (su.ra. 1323) 
 
 
 jīvatāpi śaveneva kṛpaṇana na dīyate | 
 māṃsaṃ vardhayatānena kākasyopakṛtiḥ kṛtā  ||2202|| 
 
 
 kavirājasya | (su.ra. 1325) 
 
 
 dṛḍhataranibaddhamuṣṭeḥ koṣaniṣaṇṇasya sahajamalinasya | 
 kṛpaṇasya kṛpāṇasya ca kevalam ākārato bhedaḥ  ||2203|| 
 
 
 gobhaṭasya | (sū.mu. 9.13, su.ra. 1327) 
 
 
 asambhogena sāmānyaṃ kṛpaṇasya dhanaṃ paraiḥ | 
 asyedam iti sambandho hānau duḥkhena gamyate  ||2204|| 
 
 
 śrīvyāsapādānām | (sū.mu. 9.1) 
 
 
 kṛpaṇasyāstu dāridryaṃ kārpaṇyāvṛtikārakam | 
 vibhavas tasya taddoṣaghoṣaṇāpaṭuḍiṇḍimaḥ  ||2205|| 
 
 
 teṣām eva | (su.ra. 1324) 
 
 
 42. sevakaḥ 
 
 
 maunān mūrkhaḥ pravacanapaṭur vātulo jalpako vā 
 dhṛṣṭaḥ pārśve vasati niyataṃ dūrataś cāpragalbhaḥ | 
 kṣāntyā bhīrur yadi na sahate prāyaśo nābhijātaḥ  
 sevādharmaḥ paramagahano yoginām apy agamyaḥ  ||2206|| 
 
 
 kasyacit | (Ns 35) 
 
 
 gātrair girā ca vikalaś caṭum īśvarāṇāṃ 
 kurvann ayaṃ prahasanasya naṭaḥ kṛto’si | 
 na tvāṃ punaḥ pallitavarṇakabhājam etan 
 nāṭyena kena naṭayiṣyati dīrgham āyuḥ  ||2207|| 
 
 
 murāreḥ | (Ar 3.1, su.ra. 1526) 
 
 
 yad vaktraṃ muhur īkṣase na dhanināṃ brūṣe na cāṭuṃ mṛṣā 
 naiṣāṃ garvagiraḥ śṛṇoṣi na punaḥ pratyāśayā dhāvasi | 
 kāle bālatṛṇāni khādasi sukhaṃ nidrāsi nidrāgame 
 tan me brūhi kuraṅga kutra bhavatā kiṃ nāma taptaṃ tapaḥ  ||2208|| 
 
 
 silhaṇasya | (su.ra. 1602, Ss 1.14) 
 
 
 praṇamaty unnatihetor jīvanahetor vimuñcati prāṇān | 
 duḥkhīyati sukhahetoḥ ko mūḍhaḥ sevakād anyaḥ  ||2209|| 
 
 
 kasyacit | (sā.da. under 10.93) 
 
 
 hasati hasati svāminy uccaiḥ rudaty api roditi 
 guṇasamuditaṃ preṣyākāraṃ pranindati nindati | 
 draviṇakaṇikākrītaṃ yantraṃ pranṛtyati nṛtyati  
 pracaladasibhṛddolrdaṇḍāriṃ pradhāvati dhāvati  ||2210|| 
 
 
 kasyacit | (Sv 3232) 
 43. manasvisevakaḥ 
 
 
 soḍhaṃ dvāḥsthitaduḥsthitadurvacaḥ kaṭu tato dṛṣṭo durīśaś cirād 
 udgīrṇāḥ svaguṇāś ca yācitam atha śrotre kṛtā neti gīḥ | 
 asmin pātakapañcake sati mahaty ābrahmahatyādikaṃ 
 yat pāpaṃ mahad ūcire manumukhāḥ ko’nv eṣa teṣāṃ bhramaḥ  ||2211|| 
 
 
 dharmapālasya |  
 
 
 lajje lajje nimajja kvacid api nibhṛtaṃ tiṣṭha tiṣṭha pratiṣṭhe 
 gaccha droṇīṃ himādreḥ punar api tapase bhārati svasti tubhyam | 
 so’haṃ puṇyakṣayeṇa pracuraparibhavātaṅkini prauḍhatāpe 
 sevāpaṅke pratāmi draviṇakaṇadhiyā niṣkṛpāṇāṃ nṛpāṇām  ||2212|| 
 
 
 kasyacit | 
 
 
 amīṣāṃ prāṇānāṃ tulinavisinīpatrapayasāṃ 
 kṛte kiṃ nāsmābhir vigalitavivekair vyavasitam | 
 yadīśānām agre draviṇamadamohāndhamanasāṃ 
 kṛtaṃ vītavrīḍair nijaguṇakathāpātakam api  ||2213|| 
 
 
 dharmakīrteḥ | (su.ra. 1467, Ss 1.9) 
 
 
 kāmaṃ vaneṣu hariṇās tṛṇena jīvanty ayatnasulabhena | 
 vidadhati dhaniṣu na dainyaṃ te kila paśavo vayaṃ sudhiyaḥ  ||2214|| 
 
 
 silhaṇasya | (Ss 1.15, śā.pa. 261, sū.mu. 26.1, su.ra. 1494) 
 
 
 vayam anipuṇāḥ karṇaprānte niveśayituṃ mukhaṃ 
 kṛtakamadhuraṃ bhartur bhāvaṃ na bhāvayituṃ kṣamāḥ | 
 priyam api vaco mithyā vaktuṃ janair na ca śikṣitāḥ 
 ka iha sa guṇo yena syāma kṣitīśvaravallabhāḥ  ||2215|| 
 
 
 bhartṛhareḥ | (su.ra. 1470) 
 44. durīśvarasevakaḥ 
 
 
 prāleyād api śītalo hutavahaḥ pīyūṣagarbhād api  
 svādīyo garalaṃ bhaved api mṛdur dambholir ambhojataḥ | 
 vyāhārād api subhruvāṃ khalavacaḥ karṇadvayīdohadaṃ 
 na tv etā duradhīśvarasya kuṭilakrūrāḥ kaṭākṣormayaḥ  ||2216|| 
 
 
 śaṅkhadharasya | 
 
 
 snātaṃ māravarocir ambhasi kṛtaḥ snehagrahaḥ saikate 
 pāṣāṇe jantoṅkuraḥ svakusumaiḥ sṛṣṭaḥ śiraḥśekharaḥ | 
 bandhyāyā vihitā sutena sakhitā kūrmāṅganāyāḥ payaḥ  
 pītaṃ yena niṣevya mugdhadhaninaḥ sampāditāḥ sampadaḥ  ||2217|| 
 
 
 paṇḍitaśaśinaḥ || 
 
 
 araṇyaruditaṃ kṛtaṃ śavaśarīram udvartitaṃ 
 sthale’bjam avaropitaṃ suicram ūṣare varṣitam | 
 śvapuccham avanāmitaṃ vadhirakarṇajāpaḥ kṛtaḥ 
 kṛtāndhamukurakriyā yad abudho janaḥ sevitaḥ  ||2218|| 
 
 
 silhaṇasya |  
 
 
 toyaṃ nirmathitaṃ ghṛtāya madhune nispīḍitaḥ prastaraḥ 
 pānārthaṃ mṛgatṛṣṇikormitaralā bhūmiḥ samālokitā | 
 dugdhā seyam acetanena jaratī dugdhāśayā śūkarī 
 kaṣṭaṃ yat khalu dīrghayā dhanatṛṣā nīco janaḥ sevitaḥ  ||2219|| 
 
 
 amarasiṃhasya | (su.ra. 1515) 
 
 
 stabdhas tiṣṭhasi paśyad andhapurataḥ kiṃ darśanākāṅkṣayā 
 jalpan mūkamukhāditaḥ prativacaḥ kiṃ śrotum ākāṅkṣasi | 
 yaḥ śṛṇvad vadhiraḥ śṛṇoti sa kathaṃ vijñaptikāṃ tāvakīṃ 
 prāṇapretam upāsamānanapaṭhanmūrkhas tvadanyo janaḥ  ||2220|| 
 
 
 vallaṇasya |  
 45. kṣudrodayaduḥkhitaḥ 
 
 
 sukhaṃ jīvanti jātāndhāḥ parvatāḥ sarito’pi ca | 
 kṣudrābhyudayasākṣibhyām akṣibhyāṃ hā hatā vayam  ||2221|| 
 
 
 kasyacit | 
 
 
 dhanyāḥ khalu nīcānāṃ tṛṣṇātāpārtividhuramanasāpi | 
 bhrukuṭitaraṅgakuṭilāṃ na dṛṣṭisaritaṃ vigāhante  ||2222|| 
 
 
 śaṅkaradharasya | 
 
 
 alaṅghyaṃ sarveṣām iha khalu phalaṃ karmajanitaṃ  
 vipat karma praiṣyā vyathayati na jātāsi hṛdayam | 
 yadajñāḥ kurvanti prasabham upahāsaṃ dhanamadād  
 idaṃ tv antargāḍhaṃ paramaparitāpaṃ janayati  ||2223|| 
 
 
 
 dharmākarasya | 
 
 
 he locanadvaya calajjalabudbudābha 
 kiṃ na prayāsi kaṭakāmaṇivad vilīya | 
 yad daivalabdhavasumūrkhamukhāvalepa 
 mudrām udīkṣitum ayaṃ tava janmalābhaḥ  ||2224|| 
 
 
 vākkokasya | 
 
 
 vidyāvān api janmavān api tathā yukto’pi tais tair guṇair 
 yan nāpnoti manaḥ samīhitaphalaṃ daivasya sā vācyatā | 
 etāvat tu hṛdi vyathāṃ vitanute yatprāktanaiḥ karmabhir 
 lakṣmīṃ prāpya jaḍo’py asādhur api ca svāṃ yogyatāṃ manyate  ||2225|| 
 
 
 kasyacit | (su.ra. 1482) 
 
 
 46. dāridryam 
 
 
 lagnaḥ śṛṅgayuge gṛhī satanayo vṛddhau gurū pārśvayoḥ 
 pucchāgre gṛhiṇī khureṣu śiśavo lagnā vadhūḥ kambale | 
 ekaḥ śīrṇajaradgavo vidhivaśāt sarvasvabhūto gṛhe 
 sarveṇaiva kuṭumbakena rudatā suptaḥ samutthāpyate  ||2226|| 
 
 
 kasyacit | (su.ra. 1317) 
   
 prāyo daridraśiśavaḥ paramandirāṇāṃ 
 dvāreṣu dattakarapallavalīnadehāḥ | 
 lajjānigūḍhavacaso bahubhoktukāmā 
 bhoktāram ardhanayanena vilokayanti  ||2227|| 
 
 
 kasyacit | (su.ra. 1320) 
 
 
 halam agu balasyaiko’naḍvān harasya na lāṅgalaṃ 
 padaparimitā bhūmir viṣṇor na gaur na ca lāṅgalam | 
 prabhavati kṛṣir naivādyāpi dvitīyagavaṃ vinā 
 jagati sakale nedṛg dṛṣṭaṃ daridrakuṭumbakam  ||2228|| 
 
 
 kasyacit | 
 
 
 madgehe muṣalīva mūṣakavadhūr mūṣīva mārjārikā 
 mārjārīva śunī śunīva gṛhiṇī vācyaḥ kim anyo janaḥ | 
 kiṃ ca kṣutklamaghūrṇamānanayanair unnidram urvīṃ gataiḥ 
 kartuṃ vāgvyayam akṣamaiḥ svajananī bālaiḥ samālokyate  ||2229|| 
 
 
 durgatasya | (Sv 3197, kasyāpi)  
 
 
 jaradambarasaṃvaraṇagranthavidhau granthakāra eko’ham | 
 parimitakadannabaṇṭanavidyāpāraṃgatā gṛhiṇī  ||2230|| 
 
 
 bhānoḥ | (su.ra. 1313, vīrasya) 
 
 
 47. sacaṭudāridryam 
 
 
 ambā tuṣyati na mayā na snuṣayā sāpi nāmbayā na mayā | 
 aham api na tayā na tayā vada rājan kasya doṣo’yam  ||2231|| 
 
 
 
 kasyacit | (sa.ka.ā. 4.194, Sv 3185, śā.pa. 411) 
 
 
 ā janmanaḥ sahajatulyavivartamāna 
 daurgatyato’sti paramo na suhṛnmamānyaḥ | 
 yenātmano’parigaṇayya vināśam āśu  
 deva tvadāśrayaṇapuṇyadhanaḥ kṛto’smi  ||2232|| 
 
 
 
 daṅkasya | 
 
 
 durgatir ekā vanitā  
 mamāpi pitur iyaṃ pitāmahasyāpi | 
 tat kuru nātha yathāyaṃ  
 janaparivādaḥ praśāntim abhyeti  ||2233|| 
 
 
 kasyacit | 
 
 
 dāridryagṛdhraparibhuktasamastamāṃsaṃ 
 snāyūparuddhasakalāsthicayāvaśeṣam | 
 pīyūṣavṛṣṭim iva nātha nidhehi dṛṣṭiṃ 
 kaṅkālajālam idam aṅkuram ātanoti  ||2234|| 
 
 
 kasyacit | 
 
 
 dāridryaṃ nṛpatiḥ sa no nijapatir yasya prasādād abhūd 
 yācñā jīvitam aṃśukaṃ daśa diśaḥ sadmāni devālayāḥ | 
 madvidveṣiṇi labdhasaṃnidhir iti tvayy āśraye kupyatā 
 madvṛttyaiva puraskṛtās tvadarayas tenādhunā kā gatiḥ  ||2235|| 
 
 
 vittapālasya | 
 
 
 48. daridragṛhī  
 
 
 śīlaṃ śātayati śrutaṃ śamayati prajñāṃ nihanty ādarād 
 dainyaṃ dīpayati kṣamāṃ kṣapayati vrīḍām api vyasyati | 
 ceto jarjarayaty apāsyati dhṛtiṃ visātarayaty arthitāṃ 
 puṃsaḥ kṣīṇadhanasya kiṃ na kurute vairī kuṭumbagrahaḥ  ||2236|| 
 
 
 dāmodarasya | 
 
 
 uttiṣṭha kṣaṇam ekam udvaha sakhe dāridryabhāraṃ guruṃ 
 śrāntas tāvad ahaṃ cirān maraṇajaṃ seve tvadīyaṃ sukham | 
 ity ukto dhanavarjitena viduṣā gatvā śmaśānaṃ śavo 
 dāridryān maraṇaṃ varaṃ sukham iti jñātvā sa tūṣṇīṃ sthitaḥ  ||2237|| 
 
 
 
 vasukalpasya | (Sv 3195) 
 
 
 kṣutkṣāmāḥ śiśavaḥ śavā iva tanur mandādaro bāndhavo 
 liptā jarjarakarkarījalalavair no māṃ tathā bādhate | 
 gehinyāḥ sphuṭitāṃśukaṃ ghaṭayituṃ kṛtvā sakākusmitaṃ 
 kupyantī prativeśinī pratimuhuḥ sūcīṃ yathā yācitā  ||2238|| 
 
 
 kasyacit | (su.ra. 1307) 
 
 
 tasminn eva gṛhodare rasavatī tatraiva sā kaṇḍanī 
 tatropaskaraṇāni tatra śiśavas tatraiva vāsaḥ svayam | 
 sarvaṃ soḍhavato’pi duḥsthagṛhiṇaḥ kiṃ brūmahe tāṃ daśām  
 adya śvo vijaniṣyamāṇagṛhiṇī tatraiva yat kunthati  ||2239|| 
 
 
 vainateyasya | (su.ra. 1310) 
 
 
 āstāṃ kiṃ bahubhiḥ paropakṛtayaḥ saṃsārasāraṃ phalaṃ 
 siddhaṃ tat pratikūlavartini vidhau na stokam apy atra naḥ | 
 ete smaḥ kila mānuṣā vayam api vyarthaṃ vyapetāyuṣo 
 yeṣāṃ svodarapūrtir eva hi kim apy aṣṭau mahāsiddhayaḥ  ||2240|| 
 
 
 
 kasyacit | 
 
 
 49. tadgṛhiṇī  
 
 
 adyāśanaṃ śiśujanasya balena jātaṃ  
 śvo vā kathaṃ nu bhaviteti vicintayantī | 
 ity aśrupātamalinīkṛtagaṇḍadeśā  
 necched daridragṛhiṇī rajanīvirāmam  ||2241|| 
 
 
 
 kasyacit | (su.ra. 1311) 
 
 
 yāvad duḥkhakuṭumbinīkaratalasparśāt samālokate 
 tattatkṣudrakaṇādirakṣaṇadhiyā ghoraṃ ghane varṣati | 
 tāvaj jīrṇakuṭīrakoṭaraviśatsaudāminīdīpitaṃ 
 dṛṣṭvā tūlakajālam ābilajalākīrṇaṃ muhur mūrcchati  ||2242|| 
 
 
 yogeśvarasya | 
 
 
 kumbhīsaṃcitataṇḍulāḥ pratidinaṃ nītāḥ kṣayaṃ mūṣikair 
 vāstuṣv eva piśaṅgitodaratalāḥ śīryanti vārtākavaḥ | 
 jīrṇaṃ jālakamāranālapiṭharīgarbhe ca kākāravaṃ 
 dīnāyāḥ pathikastriyāḥ priyatamapratyāgamākāṅkṣayā  ||2243|| 
 
 
 nīlasya | 
 
 
 vairāgyaikasamunnatā tanutanuḥ śīrṇāmbaraṃ bibhratī 
 kṣutkṣāmekṣaṇakukṣibhiś ca śiśubhir bhoktuṃ samabhyarthitā | 
 dīnā duḥsthakuṭumbinī pravigaladbāṣpāmbudhautānanāpy 
 ekaṃ taṇḍulamānakaṃ dinaśataṃ netuṃ samākāṅkṣati  ||2244|| 
 
 
 vīrasya | 
 
 
 saktūñ śocati saṃplutān pratikaroty ākrandato bālakān 
 pratyutsiñcati karpareṇa salilaṃ śayyātṛṇaṃ rakṣati | 
 dattvā mūrdhni viśīrṇaśūrpaśakalaṃ jīrṇe gṛhe vyākulā 
 kiṃ tad yan na karoti duḥsthagṛhiṇī deve bhṛśaṃ varṣati  ||2245|| 
 
 
 laṅgadattasya | (su.ra. 1312, yogeśvarasya; Sv 3201) 
 
 
 50. tadgṛhaṃ  
 
 
 calatkāṣṭhaṃ galatkuḍyam uttānatṛṇasaṃcayam | 
 gaṇḍūpadārthimaṇḍūkakīrṇaṃ jīrṇaṃ gṛhaṃ mama  ||2246|| 
 
 
 kasyacit | 
 
 
 hastaprāpyatṛṇojjhitāḥ pratipayovṛttiskhaladbhittayo 
 dūrālambitadārudanturamukhāḥ paryantavallīvṛttāḥ | 
 vastrābhāvavilīnasatrapavadhūrdattārgalā nirgiras 
 tyajante ciraśūnyavibhramabhṛto bhikṣācarair mṛdgṛhāḥ  ||2247|| 
 
 
 kasyacit | 
 
 
 pṛthukārtasvarapātraṃ bhūṣitaniḥśeṣaparijanaṃ nātha | 
 vilasatkareṇugahanaṃ saṃprati samam āvayoḥ sadanam  ||2248|| 
 
 
 kasyacit | (su.ra. 1644, Sāh.D. 7.20, 10.13) 
 
 
 dhūmena riktam api nirbharabāṣpakāri 
 dūrīkṛtānalam api pratipannatāpam | 
 dainyātiśūnyam api bhūṣitabandhuvargam  
 āścaryam eva khalu khedakaraṃ gṛhaṃ naḥ  ||2249|| 
 
 
 jalacandrasya | 
 
 
 utsannacchadir ucchvasadvṛti galadbhitti skhalanmaṇḍali 
 bhrāmyatkuṇḍali hiṇḍadākhu khuraliprakrīḍibhekāvali | 
 pañcaccarmacaṭaughapakṣatipuṭaprārabdhabhāṃbhāṃkṛti 
 śrīmatsenakulāvataṃsa bhavataḥ śatror ivāsmadgṛham  ||2250|| 
 
 
 
 sohnokasya | 
 
 
 51. jarā 
 
 
 ekagarbhoṣitāḥ snigdhā mūrdhnā satkṛtya dhāritāḥ | 
 keśā api virajyante jarayā kim utāṅganāḥ  ||2251|| 
 
 
 
 śrīvyāsapādānām | (su.ra. 1525) 
 
 
 keśāḥ pākam upāgatâḥ śithilatām aṅge’py anaṅgo gataḥ  
 sarvāṅgaṃ baliveṣṭitaṃ priyatamā sabhyaṃ janatvaṃ gatā | 
 ye vānye guṇaśālino’pi suhṛdas te cāpi yātā divaṃ 
 tan māṃ muñca ghanāgamaṃ vraja vanaṃ cetaḥ kutaḥ sthīyate || 
 
 
 taraṇikasya | 
 
 
 keśāḥ kāśanibhāḥ kapālaphalake tvagbhis taraṅgāyitaṃ 
 kācenocitatārakeṇa khacite paryaśruṇī locane | 
 aṅgānām avasāditāpi ca girāṃ kampas tathāpy eṣa me 
 mohaḥ snehamayo na muñcati manaḥ kasmai samāvedyatām  ||2253|| 
 
 
 suvratasya | 
 
 
 śauryābhimānavanadāvaśikhe subaddha 
 prasthānavṛttimativibhramamūlabandho | 
 mṛtyoḥ puraḥsarabaladhvajavaijayanti 
 mātar jare satatam astu nama bhavatyai  ||2254|| 
 
 
 dharmapālasya | 
 
 
 digvibhramaṃ daśanakhaṇḍanam aṅgabhaṅgaṃ 
 keśagrahaṃ ratividhau madanādaraṃ ca | 
 śvāsaprakampajaḍabhāvasughūrṇitāni  
 dhatte jarā praṇayinīva mayopagūḍhā  ||2255|| 
 
 
 kasyacit | 
 
 
 52. vṛddhaḥ 
 
 
 svasti sukhebhyaḥ saṃprati salilāñjalir eṣa manmathakathāyāḥ | 
 tā api mām ativayasaṃ taraladṛśaḥ saralam īkṣante  ||2256|| 
 
 
 śatānandasya | (Sv 3395, su.ra. 1522) 
 
 
 ākrāntaṃ valibhiḥ prasahya palitair atyantam āskanditaṃ  
 vārdhakyaṃ ślathasaṃdhibandhanatayā niḥsthāma nirdhāma ca | 
 etan me vapur asthikevalajaratkaṅkālam ālokaya  
 sthūlaśirākarālaparuṣatvaṅmātrapātrīkṛtam  ||2257|| 
 
 
 
 daṅkasya | 
 
 
 galitaṃ yauvanam adhunā vanamadhunā sevanīyam asmākam | 
 sphuraduruhāramaṇīnāṃ hāramaṇīnāṃ gataḥ kālaḥ  ||2258|| 
 
 
 kasyacit | 
 
 
 sthūlaprāvaraṇo’tivṛttakathanaḥ kāsāśrulālāvilo 
 bhugnāṅghritrikapṛṣṭhajānujaghano mugdho’tithīn vārayan | 
 śṛṇvan dhṛṣṭavadhūvacāṃsi dhanuṣā saṃtrāsayan vāyasān 
 āśāpāśanibaddhajīvavihago vṛddho gṛhe glāyati  ||2259|| 
 
 
 kasyacit | (Ss 2.29) 
 
 
 vikāsayati locane spṛśati pāṇinā kuñcite 
 vidūram avalokayaty atisamīpasaṃsthaṃ punaḥ | 
 bahir vrajati sātape smarati netravṛtteḥ purā  
 jarāpramukhasaṃsthitaḥ samavalokayan pustakam  ||2260|| 
 
 
 kasyacit | (su.ra. 1179) 
 
 
 53. anuśayaḥ 
 
 
 kṣāntaṃ na kṣamayā gṛhocitasukhaṃ tyaktaṃ na saṃtoṣataḥ 
 soḍhā duḥsahaśītavātatapanakleśā na taptaṃ tapaḥ | 
 dhyātaṃ vittam aharniśaṃ na ca punar viṣṇoḥ padaṃ śāśvataṃ 
 tat tat karma kṛtaṃ yad eva munibhis tais taiḥ phalair vañcitam  ||2261|| 
 
 
 bhartṛhareḥ | (Ss 1.9: Sv 3178, śā.pa. 4153, su.ra. 1632) 
 
 
 nāthe śrīpuruṣottame trijagatām ekādhipe cetasā 
 sevye svasya padasya dātari sure nārāyaṇe tiṣṭhati | 
 yaṃ kaṃcit puruṣādhamaṃ katipayagrāmeśam alpārthadaṃ 
 sevāyai mṛgayāmahe naram aho mūḍhā varākā vayam  ||2262|| 
 
 
 tasyaiva | (Ss 1.11) 
 
 
 uṣasy eva bhrāntaṃ hatajaṭharahetos tata itaḥ 
 svayaṃ ca svaṃ bibhrad vicarati kuṭumbaṃ diśi diśi | 
 batāsmābhiḥ kākair iva kavalamātraikamuditair  
 na cāyurdurgatyor avadhir iha labdhaḥ katham api  ||2263|| 
 
 
 veśokasya | 
 
 
 kauśalyā nanu rodhanā janakabhūr dūrīkṛtā kiṃ tu na 
 prāptā pañcavaṭī na vānarapater āsāditaṃ sauhṛdam | 
 sāmarṣeṇa na vārirāśir acirād ullaṅghitaḥ kevalaṃ 
 kākutsthena mayā daśānanatiraskārāspadībhūyate  ||2264|| 
 
 
 hareḥ | 
 
 
 janasthāne bhrāntaṃ kanakamṛgatṛṣṇāndhitadhiyā 
 vaco vaidehīti pratipadam udaśru pralapitam | 
 kṛtā laṅkābhartur vadanaparipāṭīṣu ghaṭanā 
 mayāptaṃ rāmatvaṃ kuśalavasutā na tv adhigatā  ||2265|| 
 
 
 śūlapāṇeḥ | (Sv 3264, sā.da. under 4.17, sū.mu. 127.5, su.ra. 1472) 
 
 
 54. nirvedaḥ 
 
 
 pitror nopakṛtaṃ himāṃśudhavalaṃ nopārjitaṃ vā yaśo 
 mitrāṇām upakāritā na vihitā dattaṃ na ca svecchayā | 
 gāḍhāliṅganalālasāpi dayitā nāliṅgitā kevalaṃ 
 kālo’bhyeti calaṃ ca jīvitam iti kṣuṇṇaṃ manaś cintayā  ||2266|| 
 
 
 kasyacit | 
 
 
 no khaḍgapravidāritā karighaṭā nodvejitā vairiṇas 
 tanvaṅgyā vipule nitambaphalake na krīḍitaṃ līlayā | 
 no juṣṭaṃ girirājanirjharacalajjhaṅkāri gāṅgaṃ payaḥ 
 kālo’yaṃ paripiṇḍalolupatayā kākair iva preritaḥ  ||2267|| 
 
 
 kasyacit | 
 
 
 na prāptā bhuvi vārivṛndadamanī vidyā vinodocitā  
 khaḍgāgraiḥ karikumbhapīṭhadalanair naivānunītaṃ yaśaḥ | 
 kāntākomalapallavādhararasaḥ pīto na candrodaye  
 tāruṇyaṃ gatam eva niṣphalam aho śūnyālaye dīpavat  ||2268|| 
 
 
 kasyacit | (sū.mu. 3400) 
 
 
 no meghāyitam arthavārivirahakliṣṭe’rthiśasye mayā 
 noddhṛttapratipakṣaparvatakule nirghātavātāyitam | 
 no vā vāmavilocanāmalamukhāmbhojeṣu bhṛṅgāyitaṃ 
 mātuḥ kevalam eva yauvanavanacchede kuṭhārāyitam  ||2269|| 
 
 
 bhartṛhareḥ | (su.ra. 1498) 
 
 
 nākrāntāmbudhimekhalā vasumatī lakṣmīḥ samāveśitā 
 no vidvadbhavaneṣu pakṣmaladṛśāṃ nāśrāvi sūktāmṛtam | 
 janma vyarthaphalodayaṃ bata paraṃ gṛhṇadbhir asmādṛśair 
 vyāptaṃ vyoma kiyadbhujaṅgamapater bhāraḥ kiyān arpitaḥ  ||2270|| 
 
 
 sāñcādharasya | 
 
 
 55. vicāraḥ 
 
 
 dadāti tāvad amī viṣayāḥ sukhaṃ 
 sphurati yāvad iyaṃ hṛdi vāsanā | 
 manasi tattvavidāṃ ca vivecake 
 kva viṣayāḥ kva sukhaṃ kva parigrahaḥ  ||2271|| 
 
 
 kasyacit | (su.ra. 1607) 
 
 
 āyur vāsaramāsavatsaragaṇe gacchaty adūraṃ pathair  
 ākrāmanti kṛtāntakāsarakhurakṣuṇṇā rajorājayaḥ | 
 īṣallaṅghitaśaiśavā iti vayaḥsaṃdhiṃ dadhānā iti 
 vyaktā varjitayauvanā iti tathā nandanti tandrālavaḥ  ||2272|| 
 
 
 
 jalacandrasya | 
 
 
 tan mitraṃ yad ayantraṇaṃ sa vibhavo yaḥ sādhusādhāraṇas 
 tasyāṃ yoṣiti bhāvayed abhiratiṃ bhāvānuraktaiva yā | 
 tāṃ cintāṃ manasodvaheta satataṃ yasyāḥ phalaṃ bhujyate 
 tānīheta phalāni yāny avidhurāṇy āśā mahījanmanaḥ  ||2273|| 
 
 
 kasyacit | 
 
 
 tat pāṇḍityaṃ na patati punar yena saṃsārabandhe 
 tat sauhārdaṃ na calati punar yat sukhe vāsukhe vā | 
 sambhogās te ratiṣu viduṣāṃ ye na vācyāḥ pareṣāṃ 
 tac caiśvaryaṃ jagati mahatāṃ yat pareṣāṃ sukhāya  ||2274|| 
 
 
 kasyacit | 
 
 
 sadvidyā yadi kalpaśākhibhir alaṃ yady arthinaḥ kiṃ tṛṇaiḥ 
 santaś ced amṛtena kiṃ yadi khalās tatkālakūṭena kim | 
 kiṃ karpūraśalākayā yadi dṛśaḥ panthānam eti priyā 
 saṃsāre’pi satīndrajālaghaṭanaṃ yady asti tenāpi kim  ||2275|| 
 
 
 kasyacit | (sa.ka.ā. 4.71) 
 
 
 56. vicikitsititam 
 
 
 bībhatsā viṣayā jugupsitatamaḥ kāyo vayo gatvaraṃ 
 prāyo bandhubhir adhvanīva pathikair yogo viyogāvahaḥ | 
 hātavyo’yam asāra eva virasaḥ saṃsāra ity ādikaṃ 
 sarvasyaiva hi vāci cetasi punaḥ kasyāpi puṇyātmanaḥ  ||2276|| 
 
 
 silhaṇasya | (Ss 1.20, su.ra. 1610) 
 
 
 taḍinmālāloklaṃ prativiratidattāndhatamasaṃ 
 bhave saukhyaṃ hitvā śamasukham upādeyam anagham | 
 iti vyaktodgāraṃ caṭulavacasaḥ śūnyamanaso 
 vayaṃ vītavrīḍāḥ śuka iva paṭhāmaḥ param amī  ||2277|| 
 
 
 tasyaiva | (Ss 1.21, su.ra. 1614) 
 retaḥśoṇitayor iyaṃ pariṇatir yad varṣma tac cābhavan 
 mṛtyor āspadam āśrayo guruśucāṃ rogasya viśrāmabhūḥ | 
 jānann apy avaśo vivekavirahān majjann avidyāmbudhau 
 śṛṅgārīyati putrakāmyati bata kṣetrīyati strīyati  ||2278|| 
 
 
 tasyaiva | (Ss 1.26, su.ra. 1634) 
 
 
 bībhatsāḥ pratibhānti kiṃ nu viṣayāḥ kiṃ nu spṛhāyuṣmatī 
 dehasyāpacayo matau niviśate gāḍho gṛheṣu grahaḥ | 
 brahmopāsyam iti sphuraty api hṛdi vyāvartikā vāsanā  
 kā nāmeyam atarkyahetugahanā daivī satāṃ yātanā  ||2279|| 
 
 
 tasyaiva | (Ss 1.7) 
 
 
 sthirāpāyaḥ kāyaḥ praṇayiṣu sukhaṃ sthairyavimukhaṃ 
 mahārogo bhogaḥ kuvalayadṛśaḥ śaṣpasadṛśaḥ | 
 gṛhāveśaḥ kleśaḥ prakṛticapalā śrīr api khalā  
 yamaḥ svairī vairī tad api na hitaṃ karma vihitam  ||2280|| 
 
 
 kasyacit | (sa.ka.ā. 2.209, Ss 2.12) 
 
 
 57. śamavighnaḥ  
 
 
 premṇā purā praṇihitaṃ mayi cakṣur īṣad 
 ullāsitārdhakucayā mitamadhyayā yat | 
 sampraty atistimitavaktram ivāṅgalagnam 
 etaj jihāsur api hātum anīśvareṇa  ||2281|| 
 
 
 kasyacit | (su.ra. 1631) 
 
 
 bhikṣāśanaṃ bhavanam āyatanaikadeśaḥ 
 śayyā mahī parijano nijadehabhāraḥ | 
 vāsaḥ sujīrṇapaṭakhaṇḍanibaddhakanthā 
 hā hā tathāpi viṣayān na jahāti cetaḥ  ||2282|| 
 
 
 silhaṇasya | (su.ra. 1633) 
 
 
 madhuram aśanaṃ sūkṣmaṃ vāso vibhūṣaṇam ujjvalaṃ 
 taruṇataravaḥ krīḍārāmāḥ sudhāśucayo gṛhāḥ | 
 tad idam akhilaṃ tyaktuṃ śakyaṃ bhavaty api dehināṃ 
 praṇayasarasā ye’mī dārās ta eva hi dustyajāḥ  ||2283|| 
 
 
 kasyacit | 
 
 
 gaṅgādhautaśilātale phalabharacchinnārdhakūladrume 
 siddhādhyāsitakandare himavati sthāne sthite śreyasi | 
 kaḥ kurvīta śiraḥ praṇāmamalinaṃ mānyaṃ manasvī jano 
 yad vitrastakuraṅgaśāvanayanā na syuḥ smarāstraṃ striyaḥ  ||2284|| 
 
 
 kasyacit | (Sv. 2244) 
 
 
 saṃsāre’sminn asāre kunṛpatibhavanadvārasevākalaṅka 
 vyāsaṅgavyastadhairyaṃ katham amaladhiyo mānasaṃ saṃvidadhyuḥ | 
 yady etāḥ prodyadindudyutinicayabhṛto na syur ambhojanetrāḥ  
 preṅkhatkāñcīkalāpāḥ stanabharavinamanmadhyabhājas taruṇyaḥ  ||2285|| 
 
 
 kasyacit (ÇṛÇ 31 (97); Sv. 2245) 
 
 
 58. ardhaśamaḥ  
 
 
 ekaṃ sāgaratīranīranikarasphārāñjalikṣālitaiḥ 
 puṣpair acyutapūjanaṃ nijakaravyāpārasaṃpāditaiḥ | 
 no cen mañjulamālatīdalalasatkhaṭvārcite mandire 
 kāntātuṅganitambabimbasuratakrīḍārasaiḥ sthīyate  ||2286|| 
 
 
 kasyacit | 
 
 
 praśānte dhīrāṇāṃ manasi paramabrahmarasike 
 rajo vā rājyaṃ vā dvayam idam abhedaṃ sukṛtinām | 
 dhig asmākaṃ citte vigalitaviveke punar iha 
 priyā vā prāṇā vā sadṛśam athavā pūrvam adhikam  ||2287|| 
 
 
 purokasya | 
 
 
 dhanyānāṃ girikandarodarabhuvi jyotiḥ paraṃ dhyāyatām 
 ānandāśrujalaṃ pibanti śakunā niḥśaṅkam aṅkasthitāḥ | 
 asmākaṃ tu manorathoparacitaprāsādavāpītaṭa 
 krīḍākānanakelimandirajuṣāṃ cetaḥ paraṃ sīdati  ||2288|| 
 
 
 satyabodhasya | (VaiS 196, Ss 1.5, śā.pa. 4155, sū.mu. 126.9, su.ra.
                            1461) 
 
 
 sadyaḥ kāśmīramṛṣṭastanakalasaluṭhattārahārāvalībhiḥ 
 karpūrodgāriṇībhiḥ samam asamasukhāḥ kelayaḥ keralībhiḥ | 
 no ced bhikṣāprasanne manasi manasijakleśanāśe vilāso 
 vārāṇasyāṃ nivāsaḥ smaraharacaraṇopāsanāvāsanābhiḥ  ||2289|| 
 
 
 vāsudevasya | 
 
 
 agre gītaṃ sarasakavayaḥ pārśvato dākṣiṇātyāḥ  
 pṛṣṭhe līlāvalayaraṇitaṃ cāmaragrāhiṇīnām | 
 yady asty evaṃ kuru bhavarasāsvādane lampaṭatvaṃ  
 no cec cetaḥ praviśa sahasā nirvikalpe samādhau  ||2290|| 
 
 
 
 utpalarājasya | (su.ra. 1605, Sv 3467, śā.pa. 4167, VaiS 183) 
 
 
 59. kāruṇikaḥ  
 
 
 niṣkaṃcanatvād vidhurasya sādhor 
 abhyarthitasyārthijanasya kiṃcit | 
 nāstīti varṇā manasi bhramanto 
 nirgantum icchanty asubhiḥ sahaiva  ||2291|| 
 
 
 maṅgalasya | 
 
 
 tāṃ sampado vipada eva na yāḥ samagram 
 uttārayanti jagad āvilam ārtipaṅkāt | 
 tallauham eva hṛdayaṃ yad aśaktam ārte 
 svīyārtibhāvayati na sphuṭitena śuddhim  ||2292|| 
 
 
 mālokasya | 
 
 
 ete vayaṃ tanudhanāḥ kṛpaṇeyam urvī 
 dīnāḥ śataṃ mṛdu ca vistarayanti vācaḥ | 
 tad bhrātaraḥ śakunipheravasārameyā 
 ḍhaukadhvam etad ahaha sphuṭatu kṣaṇena  ||2293|| 
 
 
 
 tasyaiva | 
 
 
 yatra prāṇabalena yatra piśitair yatra tvacā kevalaṃ 
 yātrām arthijanocitām upagataḥ ślāghyaḥ sa kālo gataḥ | 
 kurmaḥ kiṃ dhanam anyad asti na kim apy asmākam asmāt paraṃ 
 vādhiryaṃ kṛtam atra karṇakuhare dūre’stu vāgarthinaḥ  ||2294|| 
 
 
 paraśurāmasya | 
 
 
 mudā yatra prāṇās tṛṇam iva parārthavyasaninas 
 tyajanto lajjante kiyad iti dhiyā tad yugam agān | 
 tṛṇaṃ prāṇaprāyaṃ tyajati na jano yatra samaye 
 vayaṃ jātās tatrety ahaha kṛpaṇaṃ jīvitam idam  ||2295|| 
 
 
 devabodhasya | 
 
 
 60. śāntyāśaṃsā  
 
 
 kadā bhikṣābhakṣyaiḥ karagalitagaṅgāmbutaralaiḥ 
 śarīraṃ me sthāsyaty uparatasamastendriyasukham | 
 kadā brahmābhyāsasthiratanutayāraṇyavihagāḥ 
 patiṣyanti sthāṇubhramahatadhiyaḥ skandhaśirasi  ||2296|| 
 
 
 
 bhartṛhareḥ | (Ss 4.18) 
 
 
 gaṅgātīre himagiriśilābaddhapadmāsanasya  
 brahmadhyānābhyasanavidhinā yoganidrāṃ gatasya | 
 kiṃ tair bhāvyaṃ mama sudivasair yatra te nirviśaṅkāḥ 
 saṃprāpsyante jaraṭhahariṇā gātrakaṇḍūvinodam  ||2297|| 
 
 
 kṛṣṇasya | (Ss 4.17) 
 
 
 rathyātaścaratas tathā dhṛtajaratkanthālavasyādhvagaiḥ 
 satrāsaṃ ca sakautukaṃ ca sakṛpaṃ dṛṣṭasya tair nāgaraiḥ | 
 nirvyājīkṛtacitsudhārasamudā nidrāyamāṇasya me 
 niḥśaṅkaṃ karaṭaḥ kadā karapuṭībhikṣāṃ viluṇṭhiṣyati  ||2298|| 
 
 
 vallaṇasya | (Ss 4.19, sā.da. under 3.228) 
 
 
 kadā vārāṇasyām amarataṭinīrodhasi vasan 
 vasānaḥ kaupīnaṃ śirasi nidadhāno’ñjalipuṭam | 
 aye gaurīnātha tripurahara śambho trinayana 
 prasīdeti krośan nimiṣam iva neṣyāmi divasān  ||2299|| 
 
 
 
 viśveśvarasya | (Kuval. 183) 
 
 
 ahau vā hāre vā balavati ripau vā suhṛdi vā  
 maṇau vā loṣṭe vā kusumaśayane vā dṛṣadi vā | 
 tṛṇe vā straiṇe vā mama samadṛśo yāntu divasāḥ  
 kvacit puṇye’raṇye śiva śiva śiveti pralapataḥ  ||2300|| 
 
 
 
 muñjasya | (Sv 3413, śā.pa. 4102) 
 
 
 61. kṛtārthaśāntaḥ 
 
 
 kāntāyāḥ karajaiḥ kapolaphalake patrāvalī kalpitā 
 kelidyūtapaṇīkṛto viharatā pītaḥ sa bimbādharaḥ | 
 svedārdrīkṛtacandanastanataṭī sānandam āliṅgitā 
 nirviṣṭā viṣayāḥ śivātmamahasi nyastaṃ manaḥ saṃprati  ||2301|| 
 
 
 
 muñjasya | 
 
 
 yal līlākamalāhatau pramuditaṃ yan manmathasyāspadaṃ 
 yat kāntāpraṇayāparādhakalahe paryāptakautūhalam | 
 yat premārdavadhūvilāsatulitabhrūlāsyabaddhaspṛhaṃ 
 tac cetaḥ smaravairibhagnasadanaprānte sthitīr vāñchati  ||2302|| 
 
 
 tasyaiva | 
 
 
 jiteyaṃ dordarpāj jaladhipariveśā vasumatī 
 śiraḥ kṣauṇīndrāṇāṃ nijacaraṇapīṭhe viluṭhitam | 
 kṛtaṃ dattaṃ bhuktaṃ kṛtam api kule yat samucitaṃ 
 kṛtārthaṃ tīrtheṣu bhramaṇam adhunā vāñchati manaḥ  ||2303|| 
 
 
 umāpatidharasya | 
 
 
 abhyastāḥ sphuṭam eva śāstragatayaḥ samyakkavitvodadheḥ  
 pāraṃ cādhigataṃ satāṃ pariṣadi prāptaḥ pratiṣṭhodayaḥ | 
 nirviṇṇasya mamādhunā nanu paraḥ panthā na dainyaṃ vinā  
 netuṃ vāñchati vāsanā suradhunītīre’nurūpaṃ vayaḥ  ||2304|| 
 
 
 
 vāsudevasya | 
 
 
 kīrtir labdhā sadasi viduṣāṃ śīlitāḥ kṣoṇipālā 
 vāksandarbhāḥ katicid amṛtasyandino nirmitāś ca | 
 tīre sampraty amarasaritaḥ kvāpi śailopakaṇṭhe 
 brahmābhyāsapravaṇamanasā netum īhe dināni  ||2305|| 
 
 
 dhoyīkasya | (Pavanadūta 104) 
 
 
 62. śāntaḥ  
 
 
 sūktiṃ karṇasudhāṃ vyanaktu sujanas tasmai na modāmahe 
 brūtāṃ vācam asūyako viṣamucaṃ tasmai na khidyāmahe | 
 yā yasya prakṛtiḥ sa tāṃ vitanutāṃ kiṃ nas tayā cintayā  
 kurmas tat khalu karma janmanigaḍacchedāya yaj jāyate  ||2306|| 
 
 
 bhartṛhareḥ | (Ss 1.22) 
 
 
 yadāsau durvāraḥ prasarati madaś cittakariṇas 
 tadā tasyoddāmaprasararasarūḍhair vyavasitaiḥ | 
 kva taddhairyālānaṃ kva ca nijakulācāranigaḍaḥ 
 kva sā lajjārajjuḥ kva vinayakaṭhorāṅkuśam api  ||2307|| 
 
 
 bhartṛhareḥ | (Ss 1.22) 
 
 
 sajjanmāpi hi niṣphalaṃ śrutam api vyarthaṃ guṇāḥ kiṃ kṛte 
 hā dhik kaṣṭam anarthakaṃ gatam idaṃ niḥśeṣam asmadvayaḥ | 
 mārgaḥ ko’pi niratyayaṃ na vahati vyāghātabaddhagraho 
 dharmārthādicatuṣpathe nivasati krūro vidhir gaulmikaḥ  ||2308|| 
 
 
 mahāvratasya | 
 
 
 mahāśayyā bhūmir masṛṇam upadhānaṃ bhujalatā 
 vitānaṃ cākāśaṃ vyajanam anukūlo’yam anilaḥ | 
 sphuraddīpaś candraḥ surabhivanitāsaṅgamuditaḥ 
 sukhaṃ śāntaḥ śete nanu ca bhavabhīto nṛpa iva  ||2309|| 
 
 
 bhavabhītasya | (Ss 4.8) 
 
 
 avaśyaṃ yātāraś cirataram uṣitvāpi viṣayā  
 viyoge ko bhedas tyajati na jano yat svam amūn | 
 vrajantaḥ svātantryād atulaparitāpāya manasaḥ  
 svayaṃ tyaktā hy ete śamasukham anantaṃ vidadhati  ||2310|| 
 
 
 
 hareḥ | (Ss 3.3, Sv 3386, su.ra. 1617, VaiS 157) 
 
 
 63. niṣkramaḥ 
 
 
 pūrvaṃ tāvat kuvalayadṛśāṃ lolalolair apāṅgair 
 ākarṣadbhiḥ kim api hṛdayaṃ pūjitā yauvanaśrīḥ | 
 saṃpratyantarnihitasadasadbhāvalabdhaprabodha 
 pratyāhārāpahṛtahṛdayo vartate ko’pi bhāvaḥ  ||2311|| 
 
 
 kasyacit | (Ss 4.16) 
 
 
 iyaṃ bālā māṃ praty anavaratam indīvaradala 
 prabhācauraṃ cakṣuḥ kṣipati kim abhipretam anayā | 
 gato moho’smākaṃ smarasamarabāṇavyatikara 
 jvarajvālā śāntā tad api na varākī viramati  ||2312|| 
 
 
 
 jñānaśivasya | (su.ra. 1620) 
 
 
 yad āsīd ajñānaṃ smaratimirasaṃskārajanitaṃ 
 tadā dṛṣṭaṃ nārīmayam idam aśeṣaṃ jagad api | 
 idānīm asmākaṃ paṭutaravivekāñjanajuṣāṃ 
 samībhūtā dṛṣṭis tribhuvanam api brahma manute  ||2313|| 
 
 
 kasyacit | (Ss 4.14, sa.ka.ā. 5.115; su.ra. 1611) 
 
 
 kim asmān vāmākṣi smaravijayayātrābhyudayikair 
 vṛthā śāntān lājjair iva hasitaleśaiḥ snapayasi | 
 idānīṃ golomnā śucini tanukālāvujaṭhare 
 patadbhaikṣyāhāre valati hi paraṃ lāñchini manaḥ  ||2314|| 
 
 
 jalokasya | 
 
 
 gataḥ kālo yatra praṇayini mayi premakuṭilaḥ 
 kaṭākṣaḥ kālindīlaghulaharivṛttiḥ prabhavati | 
 idānīm asmākaṃ jaraṭhakamaṭhīpṛṣṭhakaṭhinā 
 monovṛttis tat kiṃ vyasanini mudhaiva kṣapayasi  ||2315|| 
 
 
 vallaṇasya | (Ss 4.13, sū.mu. 131.33, su.ra. 1599) 
 
 
 64. niḥspṛhaḥ 
 
 
 vāso valkalamāstaraḥ kisalayānyokas tarūṇāṃ talaṃ 
 mūlāni kṣataye kṣudhāṃ girinadītoyaṃ tṛṣāśāntaye | 
 krīḍā mugdhamṛgair vayāṃsi suhṛdo naktaṃ pradīpaḥ śaśī 
 svādhīne’pi dhane tathāpi kṛpaṇā yācanta ity adbhutam  ||2316|| 
 
 
 kasyacit | (su.ra. 1598, Ss 2.20) 
 
 
 nītāḥ puṇyāgnigehe śiśirarajanayaḥ stomasatre nidāghaṃ 
 śīrṇe kugrāmadevīparisarasadane vāsarāḥ prāvṛṣeṇyāḥ | 
 dṛṣṭaṃ vyābhugnabhīmabhrukuṭi ca vadanaṃ sampadā garvitānāṃ 
 tattvaṃ tṛṣṇe kṛtārthībhava kuru viratiṃ muñca naḥ sādhu yāmaḥ  ||2317|| 
 
 
 yogeśvarasya | 
 
 
 nijaṃ karma kṣīṇaṃ sa khalu viparīto hatavidhiḥ 
 sukṛtye vā tattve bhṛśam upagatā yatnanicayāḥ | 
 idānīm asmākaṃ sphuradurujarājarjaram idaṃ 
 vapur jātaṃ tṛṣṇe virama viramety añjaliśatam  ||2318|| 
 
 
 gosokasya | 
 
 
 vayam iha parituṣṭā valkalais tvaṃ ca lakṣmyā 
 sama iha paritoṣo nirviśeṣo viśeṣaḥ | 
 sa tu bhavatu daridro yasya tṛṣṇā viśālā 
 manasi ca parituṣṭe ko’rthavān ko daridraḥ  ||2319|| 
 
 
 kṛṣṇamiśrasya | (Sv 3475, śā.pa. 308, da.rū.. under 4.2, VaiS 177) 
 
 
 mātar lakṣmi bhajasva kaṃcid aparaṃ matkāṅkṣiṇāṃ mā sma bhūr 
 bhogebhyaḥ spṛhayālavas tava vaśāḥ kā niḥspṛhāṇām asi | 
 sadyaḥsyūtapalāśapatrapuṭikāpātre pavitrīkṛtair 
 bhikṣāsaktubhir eva samprati vayaṃ kāśyāṃ samīhāmahe  ||2320|| 
 
 
 lakṣmīdharasya | (Ss 4.11, su.ra. 1612) 
 65. vanagamanotsukaḥ 
 
 
 aye diṣṭyā naṣṭo mama gṛhapiśācīparicayaḥ 
 parāvṛttaṃ mohāt sphurati ca manāg brahmaṇi manaḥ | 
 vikāro’py akṣāṇāṃ galita iva nirbhāti viṣayāt 
 tathāpi kṣetrajñaḥ spṛhayati vanāya pratimuhuḥ  ||2321|| 
 
 
 bhartṛhareḥ | 
 
 
 ramyaṃ harmyatalaṃ vasataye śravyaṃ na gītādi kiṃ 
 kiṃ vā prāṇasamāsam āgamasukhaṃ naivādhikaprītaye | 
 kiṃ tu prāntapatatpataṅgapavanam āloladīpāṅkura 
 cchāyācañcalam ākalayya sakalaṃ santo vanāntaṃ gatāḥ  ||2322|| 
 
 
 vijñātātmanaḥ | (Ss 2.15, Sv 3326, śā.pa. 4114, sū.mu. 131.51) 
 
 
 āstām akaṇṭhakam idaṃ vasudhādhipatyaṃ 
 trailokyarājyam api deva tṛṇāya manye | 
 niḥśaṅkasuptahariṇīkulasaṅkulāsu 
 cetaḥ paraṃ luṭhati śailavanasthalīṣu  ||2323|| 
 
 
 śālavāhasya | (su.ra. 1606, Ss 2.16) 
 
 
 hariṇacaraṇakṣuṇṇopāntāḥ saśādvalanirjharāḥ 
 kusumaśavalair viṣvagvātais taraṅgitapādapāḥ | 
 muditavihagaśreṇīcitradhvanipratināditā 
 manasi na mudaṃ kasyādadhyuḥ śivā vanabhūtayaḥ  ||2324|| 
 
 
 guṇākarabhadrasya | (su.ra. 1595, Ss 2.17) 
 
 
 kuraṅgāḥ kalyāṇaṃ prativiṭapam ārogyam aṭavi 
 sravanti kṣemaṃ te pulinakuśalaṃ bhadram upalāḥ | 
 niśāntād asvantāt katham api ca niṣkāntam adhunā 
 mano’smākaṃ dīrghām abhilaṣati yuṣmatparicitim  ||2325|| 
 
 
 lakṣmīdharasya | (su.ra. 1626, Ss 2.19) 
 66. tapovanam 
 
 
 pratyagragomayaviliptavitardikāni 
 pūrṇāhutiprabalavahniśikhāśatāni | 
 śuśrūṣamāṇamṛgalocanakanyakāni  
 tāny adya tāpasavanāni mano haranti  ||2326|| 
 
 
 narasiṃhasya | 
 
 
 ete nīvāravaprāḥ pṛthukusumasamitpārvataḥ  
 devīyaṃ jahnuputrī sikatilaśayitaḥ śāntaniḥśaṅkaraṅkaḥ | 
 kāntāre darbhadūrvācayaśucini vacaḥ smārtam āvartayanti 
 brahmāṇo durvipākagrahagahanatayā yāminījāgarūkāḥ  ||2327|| 
 
 
 maghoḥ | 
 
 
 etāni kratupṛṣṭhavediviluṭhadviprāṇi vātapramī 
 cchannopāntatarūṇi paśya dadhate puṇyāśramāṇi śriyam | 
 yāny utkṣipya manaḥ parāñcati paraṃ nārāyaṇārādhana 
 śraddhāmoditam ekadaiva dhanikadvāre ca dāreṣu ca  ||2328|| 
 
 
 tasyaiva | 
 
 
 ete puraḥ surabhikomalahomadhūma 
 lekhānipītanavapallavaśoṇimānaḥ | 
 puṇyāśramāḥ śrutisamohitasāmagīti 
 sākūtaniścalakuraṅgakulāḥ sphuranti  ||2329|| 
 
 
 śrīmallakṣmaṇasenasya | 
 
 
 śārdūlī snehagarbhaṃ mukulitanayanaṃ leḍhi śāvaṃ hariṇyā 
 bandhuprītyā śikhaṇḍī tirayati phaṇinām ātapaṃ kīrṇabarhaḥ | 
 siṃhī rakṣaty apatyaṃ svam iva kalabhakaṃ nirgatāyāṃ kariṇyāṃ 
 maitryā yeṣāṃ nivāse gahanagiridarīśāyinas te jayanti  ||2330|| 
 
 
 candrayoginaḥ | (sū.mu. 109.42) 
 
 
 67. tāpasvī 
 
 
 pāṇiḥ pātraṃ pavitraṃ bhramaṇaparigataṃ bhaikṣyam akṣayyam annaṃ 
 vastraṃ vistīrṇam āśādaśakam apamalaṃ talpam asvalpam urvī | 
 yeṣāṃ niḥsaṅgatāṅgīkaraṇapariṇatisvastisantoṣiṇas te  
 dhanyāḥ saṃnyastadainyavyatikaranikarāḥ karma nirmūlayanti  ||2331|| 
 
 
 nagnācāryasya | (Ss 4.7) 
 
 
 dhig dhik tān kṛminirviśeṣavapuṣaḥ sphūrjanmahāsiddhayo 
 niṣpandīkṛtaśāntayo’pi ca tapaḥkārā gṛheṣv āsane | 
 taṃ vidvāṃsam iha stumaḥ karapuṭībhikṣālpaśāke’pi vā  
 bālāvaktrasarojinīmadhuni vā yasyāviśeṣo rasaḥ  ||2332|| 
 
 
 vallaṇasya | (Ss 4.10, su.ra. 1609) 
 
 
 vārāṃs trīn abhiṣuṇvate vidadhate vanyaiḥ śarīrasthitīr 
 aiṇeyyāṃ tvaci saṃviśanti vasate cāpi tvacaṃ tāravīm | 
 tat paśyanti ca dhāma nābhipatato yac cārmaṇe cakṣuṣī  
 dhanyānāṃ virajas tamā bhagavatī caryeyam āhlādate  ||2333|| 
 
 
 murāreḥ | (Ar 2.29) 
 
 
 valmīkārdhanimagnamūrtir uragatvagbrahmasūtrāntaraḥ 
 kaṇṭhe jīrṇalatāpratānavalayenātyarthasaṃpīḍitaḥ | 
 aṃsavyāpiśakuntanīḍanicitaṃ bibhrajjaṭāmaṇḍalaṃ 
 yatra sthāṇur ivācalo munir asāv abhyarkabimbaṃ sthitaḥ  ||2334|| 
 
 
 kālidāsasya | (Çak 7.11) 
 
 
 prāṇānām anilena vṛttir ucitā satkalpavṛkṣe vane 
 toye kāścana padmareṇukapiśe puṇyābhiṣekakriyā | 
 dhyānaṃ ratnaśilāguhāsu vibudhastrīsannidhau saṃyamo 
 yad vāñchanti taopbhir anyamunayas tasmiṃs tapasyanty amī  ||2335|| 
 
 
 tasyaiva | (Çak 7.12, sa.ka.ā. 1.106) 
 
 
 68. bahuviṣayaśāntiḥ 
 
 
 naikaṃ janma tavaiva vatsa na paraṃ tulyā ca karmasthitir 
 bhoktavyeṣu sukheṣu hṛṣyasi mudhā duḥkheṣu kiṃ tāmyasi | 
 bhrātaḥ sthairyam upehi nanv iha bhavān saṃsāradīrghādhvagaḥ  
 succhāyās taravaḥ kvacin marubhuvaḥ kvāpi pracaṇḍātapāḥ  ||2336|| 
 
 
 daśarathasya | 
 
 
 nanv ātmany avadhīyatāṃ gṛharasād vairāgyam ādhīyatāṃ 
 cetaḥ samprati damyatāṃ surasarittīre sadā sthīyatām | 
 bhikṣārthaṃ vyavasīyatāṃ samucitaṃ sat karma saṃciyatāṃ 
 kṛṣṇaś cetasi dhīyatāṃ parataraṃ brahmānusandhīyatām  ||2337|| 
 
 
 bhartṛhareḥ | (Ss 3.11) 
 
 
 te tāvat kṛtinaḥ parārthaghaṭakāḥ svārthasya bādhena ye 
 sāmānyās tu parārtham udyamakṛtaḥ svārthāvirodhena ye | 
 te’mī mānuṣarākṣasāḥ parahitaṃ yaiḥ svārthato hanyate 
 ye tu ghnanti nirarthakaṃ parahitaṃ te ke na jānīmahe  ||2338|| 
 
 
 tasyaiva | 
 
 
 vivekaḥ kiṃ so’pi svarasavalitā yatra na kṛpā 
 sa kiṃ yogo yasmin bhavati na parānugraharasaḥ | 
 sa kiṃ dharmo yatra sphurati na paradrohaviratiḥ 
 śrutaṃ tat kiṃ sākṣād upaśamapadaṃ yan na nayati  ||2339|| 
 
 
 kasyacit | (su.ra. 1629, Ss 2.25) 
 
 
 kṛmikulacittaṃ lālāklinnaṃ vigandhijugupsitaṃ 
 nirupamarasaṃ prītyā khādan narāsthi nirāmiṣam | 
 surapatim api śvā pārśvasthaṃ vilokya na śaṅkate 
 na hi gaṇayati kṣudro jantuḥ parigrahaphalgutām  ||2340|| 
 
 
 śūrasya (nī.śa. 9 (30); su.ra. 1628, Ss 2.9) 
 
 
 69. athādhyātmavit 
 
 
 bhavāraṇyaṃ bhīmaṃ tanugṛham idaṃ chidrabahulaṃ 
 balī kālaś cauro niyatam asitā moharajanī | 
 gṛhītvā jñānāsiṃ viratiphalakaṃ śīlakavacaṃ 
 samādhānaṃ kṛtvā sthirataradṛśo jāgṛta janāḥ  ||2341|| 
 
 
 silhaṇasya | 
 
 
 aye dūrabhrāntaṃ viṣayaviṣamāraṇyavipathe  
 paribhrāntaṃ ceto mama vidhuritaṃ svairamadhunā | 
 nirāvarte nitye sthiraniravadhānabhramamaye  
 vivekaprabhraśyadvikṛtiparamānandajaladhau  ||2342|| 
 
 
 bhavānandasya | 
 
 
 dhyāyann eṣa tam ādidevam amarasrotasvatīrodhasi 
 kvāpi kleśakaṣāyitābhir upariglāno manovṛttibhiḥ | 
 abhyāsopahatāṅgulikramamilannirvedavīṇākala 
 dhvānāvarjitanirjitendriyagatir līnaḥ pare brahmaṇi  ||2343|| 
 
 
 śaṅkaradevasya | 
 
 
 mṛtpiṇḍena bhuvaiva kiṃ tad anu tad bhedena kiṃ meruṇā 
 kiṃ brahmāṇḍajarāyukoṭarakuṭīkīṭaiḥ surākhyair api | 
 trailokye’pi dayālusaukhyalalitāny āścaryam etat punaś  
 cetodvaitasamādhinīradhisudhāpūraplavaṃ gāhate  ||2344|| 
 
 
 ballaṇasya | 
 
 
 nānāpy ekaṃ yad iha daharaṃ puṇḍarīkaṃ yad oka 
 stoke yasyāpy anubhavavidhau na svadante madhūni | 
 yasyonmeṣād dinamaṇiruco’py andhakāraprakārāḥ  
 śaśvat tasmai praṇama hṛdaya brahmaṇe śāśvatāya  ||2345|| 
 
 
 kasyacit | 
 
 
 70. bhavitavyatā  
 
 
 sṛjati tāvad aśeṣaguṇākaraṃ 
 puruṣaratnam alaṅkaraṇaṃ bhuvaḥ | 
 tad anu tatkṣaṇabhaṅgi karoti ced 
 ahaha kaṣṭam apaṇḍitatā vidheḥ  ||2346|| 
 
 
 kasyacit | (Sv 3126, śā.pa. 4000, sū.mu. 131.39, su.ra. 1473) 
 
 
 adhvaśramāya caraṇau virahāya dārā 
 abhyarthanāya vacanaṃ na vapur jarāyai | 
 etāni me vidadhatas tasya sarvadaiva 
 dhātas trapā na yadi kiṃ na pariśramo’pi  ||2347|| 
 
 
 rājaśekharasya | (su.ra. 1321) 
 
 
 ālambanāya dharaṇī na ca nāgabhūmīḥ 
 svarvāsināṃ ca vasatir bhaved amuṣya | 
 pūrvārjitāśubhavaśīkṛtapauruṣasya 
 kalpadrumo’pi na samīhitam ātanoti  ||2348|| 
 
 
 kasyacit | (su.ra. 1097) 
 
 
 guṇavat pakṣaparāṅmukhi svajanakulocchedabaddhanirbandhe | 
 api vīravaṃśavairiṇi bhagavati bhavitavyate jayasi  ||2349|| 
 
 
 umāpatidharasya | 
 
 
 vidvattā dhanasaṅgatā cirataraṃ nākāri nākāri cej 
 jyotsnāsundaravigrahaḥ pratidiśaṃ sampūrṇabimbaḥ śaśī | 
 āmṛtyu stanajanmayauvanamado nākāri vāmabhruvāṃ 
 dhik dhātāram akāri yena jagati vyaṅgaḥ sa gaṅgādharaḥ  ||2350|| 
 
 
 kasyacit |  
 71. daivaṃ  
 
 
 karotu nāma nītijño vyavasayam itas tataḥ | 
 phalaṃ punas tad evāsya yad vidher manasi sthitam  ||2351|| 
 
 
 kasyacit | (sū.mu. 112.10) 
 
 
 bhugnāśasya karaṇḍapiṇḍitatanor glānendriyasya kṣudhā 
 kṛtvākhur vivaraṃ svayaṃ nipatito naktaṃ mukhe bhoginaḥ | 
 tṛptas tatpiśitena satvaram asau tenaiva yātaḥ pathā 
 susthās tiṣṭhata daivam eva jagataḥ kṣāntau kṣaye cākulam  ||2352|| 
 
 
 kasyacit | (Sv 3143, su.ra. 1334, Ns. 26) 
 
 
 vandyo’sau vidhir eva yasya jagato nirmāṇam atyujjvalaṃ 
 pratyākāram apūrvavasturacanāvaicitryam atyadbhutam | 
 kiṃ cātyantam ito vicitram aparaṃ śakrasya yad vajriṇas 
 trailokyodaravartikarmaphalayor dṛggocare kuñjikā  ||2353|| 
 
 
 daśarathasya |  
 
 
 ya eko lokānāṃ paramasuhṛdānandajanakaḥ 
 kalāśālī śrīmān nidhuvanavidhau maṅgalaghaṭaḥ | 
 sudhāsūtiḥ so’yaṃ tripuraharacūḍāmaṇir aho 
 prayātyas taṃ hanta prakṛtiviṣamā daivagatayaḥ  ||2354|| 
 
 
 kasyacit | (su.ra. 1370) 
 
 
 yad bhagnaṃ dhanur īśvarasya śiśunā yaj jāmadagnyo jitas 
 tyaktā yac ca guror girā vasumatībaddho yad ambhonidhiḥ | 
 ekaikaṃ daśakandharakṣayakṛto rāmasya kiṃ varṇyatāṃ 
 daivaṃ varṇaya so’pi yena sahasā nītaḥ kathāśeṣatām  ||2355|| 
 
 
 śrīhanūmataḥ | (su.ra. 1359) 
 
 
 72. kālaḥ 
 
 
 ghātayati mahāpuruṣān samam eva bahūn anādareṇaiva | 
 parivartamāna ekaḥ kālaḥ śailānivānantaḥ  ||2356|| 
 
 
 bāṇasya | (Hc 5.2) 
 
 
 vyomaikāntavihāriṇo’pi vihagāḥ samprāpnuvanty āpadaṃ 
 badhyante nipuṇair agādhasalilān mīnāḥ samudrād api | 
 durṇītaṃ kim ihāsti kiṃ sucaritaṃ kaḥ sthānalābhe guṇaḥ 
 kālo hi vyasanaprasāritakaro gṛhṇāti dūrād api  ||2357|| 
 
 
 vasubhāgasya |  
 
 
 bhīmenātra vijṛmbhitaṃ dhanur iha droṇena muktaṃ śucā  
 karṇasyātra hayā hatā rathapatir bhīṣmo’tra yoddhuṃ sthitaḥ | 
 viśvaṃ rūpam ihārjunasya hariṇā saṃdarśitaṃ kautukād 
 uddeśās ta ime na te sukṛtinaḥ kālo hi sarvaṃkaṣaḥ  ||2358|| 
 
 
 halāyudhasya | 
 
 
 divasarajanīkūlacchedaiḥ patadbhir anārataṃ 
 vahati nikaṭe kālasrotaḥ samastabhayāvaham | 
 iha hi patato nāsty ālambo na cāpi nivartanaṃ 
 tad api bhavatāṃ mohaḥ ko’yaṃ yad evam anākulaḥ  ||2359|| 
 
 
 kasyacit | (Ss 3.2) 
 
 
 dayālur no bāle na ca sujanagoṣṭhīṣu ramate 
 vilāsair nārīṇāṃ na hi bhavati sambhāvitarasaḥ | 
 anudvignaḥ kālaḥ kavalayati kṛtsnaṃ jagad aho 
 nisargakrūrāṇāṃ na khalu karuṇārdraḥ paricayaḥ  ||2360|| 
 
 
 yogeśvarasya | 
 
 
 73. śmaśānam 
 
 
 ardhapluṣṭaṃ bahubhyaḥ śavapiśitam upāhṛtya hṛṣṭaś citābhyo  
 jātagrāsātirekaḥ sphuṭataradhamanīnaddhaśuṣkārdrakāyaḥ | 
 pretaḥ saṃtarjya dṛṣṭyā kuṭilaparuṣayā majjaniṣkarṣaśuṣkair  
 āhantyāhāralubdhān muhur abhipatato jambukān asthikhaṇḍaiḥ  ||2361|| 
 
 
 jayādityasya | 
 
 
 śirāṃ pretaḥ kaścid daśati daśanāgreṇa sarasāṃ 
 lilikṣur mastiṣkaṃ kalayati ca mūrdhānam itaraḥ | 
 karaṃ dhūtvā dhūtvā jvaladanaladīptāṅguliśikhaṃ 
 citāsthālīpakvaṃ harati kuṇapakravyam aparaḥ  ||2362|| 
 
 
 nīlāmbarasya | 
 
 
 nṛtyadvetālamālāvalayitavikaṭaprāntam uḍḍāmarogra 
 prakrīḍaḍḍākinīkaṃ pratipadam udayatpūtanotphālalīlam | 
 utkhelatkolakelīkavalitavighasagrāsasaṃsaktagṛdhrā 
 kṛṣṭann asthipramodaṃ na janayati kathaṃ dṛśyamānaṃ śmaśānam  ||2363|| 
 
 
 umāpatidharasya | 
 
 
 udbuddhebhyaḥ sudūraṃ ghanarajanitamaḥpūriteṣu drumeṣu 
 prodgrīvaṃ paśya pādadvayanamitabhuvaḥ śreṇayaḥ pheravāṇām | 
 ulkālokaiḥ sphuradbhirnijavadanadarīsarpibhir vīkṣitebhyaś 
 cyotatsāndraṃ vasāmbhaḥ kvathitaśavavapurmaṇḍalebhyaḥ pibanti  ||2364|| 
 
 
 pāṇineḥ | (su.ra. 1529) 
 
 
 cañcatpakṣābhidhātajvalitahutavahaprauḍhadhāmnaś citāyāḥ  
 kroḍād vyākṛṣṭamūrter aham ahamikayā caṇḍacañcugraheṇa | 
 sadyas taptaṃ śavasya jvalad iva piśitaṃ bhūri jagdhvārdhadagdhaṃ 
 paśyāntaḥ pluṣyamāṇaḥ praviśati salilaṃ satvaraṃ gṛdhravṛddhaḥ  ||2365|| 
 
 
 tasyaiva | (sū.mu. 94.6, su.ra. 1528) 
 
 
 74. samasyā 
 
 
 thūthūkṛtya vamadbhir adhvagajanair aprāptakaṇṭhaṃ payaḥ 
 śuṣyattālugalair viruttya lavaṇodanvānupālabhyate | 
 kena kṣārakhane vṛthaiva bhavato nāmānṛtaṃ nirmitaṃ 
 pāthodhir jaladhiḥ payodhir udadhir vārāṃ nidhir vāridhiḥ  ||2366|| 
 
 
 vidyāyāḥ | 
 
 
 aye keyaṃ dhanyā dhavalagṛhavātāyanagatā  
 tulākoṭikvāṇair viṣamaviśikhaṃ jāgarayati | 
 purā yā prāṇeśe gatavati kṛtā puṣpadhanuṣā  
 śarāsārai rātriṃdivam akṛpam ujjāgarakṛśā  ||2367|| 
 
 
 kasyacit | (sū.mu. 49.11) 
 
 
 haraśirasi śirāṃsi yāni rejuḥ 
 śiva śiva tāni luṭhanti gṛdhrapādāḥ | 
 ayi khalu viṣamaḥ purā kṛtānāṃ 
 vilasasi jantuṣu karmaṇāṃ vipākaḥ  ||2368|| 
 
 
 kasyacit | 
 
 
 upari vidhṛtaśāriprauḍhadhanviprasārād 
 iha payasi nadīnāṃ gāhituṃ naiva śaktāḥ | 
 taṭanikaṭanirūḍhāḥ prasthitau yasya caṇḍāḥ 
 saralitakaradaṇḍāḥ kumbhino’mbhaḥ pibanti  ||2369|| 
 
 
 gaṅgādharanāthasya | 
 
 
 sītāyā hṛdaye śirīṣakusumaprāye paphāloccakaiḥ 
 paulastyasya sadaiva kuṇṭhakuliśe vajrādhike vakṣasi | 
 āpuṅkhaṃ nimamajja tat katham aho naitad vijānīmahe 
 kaḥ śākhī sakhi yasya puṣpam abhavat puṣpāyudhasyāyudham  ||2370|| 
 75. uccāvacam 
 
 
 dhenuḥ kāmadughā kim icchati tadā sthātuṃ na madhyegṛhaṃ 
 kiṃ na prārthayati sthitiṃ karatale cintāmaṇiḥ sādaram | 
 utkaḥ kiṃ bhavanāṅgaṇāntikam alaṃ kartuṃ na kalpadrumaḥ 
 puṃsaḥ puṇyavato yadā kila bhaved ājñāvidheyo vidhiḥ  ||2371|| 
 
 
 kasyacit | 
 
 
 kim asmān vidvekṣi kṣapitabahudoṣavyatikarān 
 guṇān vaidheyānāṃ śriyam udayinīṃ vīkṣya dhaninām | 
 paricchedaḥ śaucaṃ vinayaparatā cendriyajayo 
 vivekotaḥ kṛtaṃ na khalu vayam arthapratimukhaḥ  ||2372|| 
 
 
 chittapasya | 
 
 
 utthāyotthāya pāpeṣv abhiramati matir mandabuddher yadā te 
 naivodvego na śāntir na ca bhavati ghṛṇā kurvataḥ karma nindyam | 
 tat kiṃ naiva prabhāte jvaladanalasamā rauravī nāma raudrī 
 tīkṣṇāyaḥkīlacakrakrakacapaṭuravā rājadhānī yamasya  ||2373|| 
 
 
 śrīmatpuruṣottamadevasya | 
 
 
 śailair bandhayati sma vānarahṛtair vālmīkir ambhonidhiṃ 
 vyāsaḥ pārthaśarais tathāpi na tayor atyuktir udbhāvyate | 
 vāg arthau ca tulādhṛtāv iva tathāpy asmatprabandhānayaṃ  
 loko dūṣayituṃ prasāritamukhas tubhyaṃ pratiṣṭhe namaḥ  ||2374|| 
 
 
 dharmakīrteḥ | (su.ra. 1726) 
 
 
 prāsādāḥ śikharaskhalajjaladharāḥ khātāni vārāṃ nidhi 
 spardhāvanty upayānti bhūmisamatāṃ kālena rājñām api | 
 kṣudrasyāpi kaveḥ sadartharacanākīrtis tu yā vāṅmayī 
 nādṛṣṭvā yugaviplavaṃ punar asau prāyaḥ parikṣīyate  ||2375|| 
 
 
 puruṣottamapādānām |  
 76. pratirājastutiḥ 
 
 
 ānandaṃ viduṣāṃ tanoti tanute karṇajvaraṃ vidviṣāṃ  
 śrīmān ādivarāhapādasarasījanma praṇāmaṃ muhuḥ | 
 sadbandhur guṇasindhur andhalaguḍo dharmasya vartmāvaneḥ  
 śrīmallakṣmaṇasenadakṣiṇabhujādaṇḍo’pi daṇḍe kaṭuḥ  ||2376|| 
 
 
 dharmādhikaraṇamadhoḥ | 
 
 
 yo heloktibhir āhito dhanavatām udvignakāntāvaco 
 gumphair labdhagatiḥ kṣudhākulaśiśukreṅkārasaṃvardhitaḥ | 
 pītvā jaṅgamakalpabhūruhavara tvadvācam etāṃ sudhā 
 sadhrīcīṃ baṭudāsa śāmyatu sa me proddāmakarṇajvaraḥ  ||2377|| 
 
 
 sāñcādharasya | 
 
 
 payodhirparimāṇeṣu dhaneṣu ca raṇeṣu ca | 
 vandīndrāṇāṃ narendrāṇāṃ baṭudāsas taraṇḍakaḥ  ||2378|| 
 
 
 rājavetālasya | 
 
 
 alam ādivarāheṇa baṭudāsaṃ paraṃ stumaḥ | 
 jagaduddharatā yena na vakrīkṛtam ānanam  ||2379|| 
 
 
 umāpatidharasya | 
 
 
 tatprāṅgaṇāntam adhirohati kalpavallī 
 cintāmaṇir luṭhati padatale ca tasya | 
 yenekṣitaḥ sukṛtasāgarapāradṛśvā 
 viśvānurañjanapaṭur baṭudāsadevaḥ  ||2380|| 
 
 
 kavirājavyāsasya | 
 
 
 śrīdharadāsavinirmite saduktikarṇāmṛte pravāho’yam | 
 pañcama uccāvaca iti vividhapramodaṃ tanotu rasikānām || 
 
 iti mahāmāṇḍalikaśrīśrīdharadāsakṛtau saduktikarṇāmṛte  
 uccāvacapravāho nāma pañcamaḥ pravāhaḥ |  
 
 vīcayaḥ 76 | ślokāḥ 380 | 
 
 śrīdharadāsavinirmitasaduktikarṇāmṛte pravāhāṇām | 
 pañcakam iha ṣaṭsaptatyadhikaśatacatuṣṭayī vīciḥ || 
 ślokānāṃ ca śatatrayam aśītyupetaṃ sahasrayor dvitayam | 
 granthaś ca ṣaṣṭhisamadhikasaptaśatādhikasahasrapañcatayam || 
 śāke’tra saptaviṃśatyadhikaśatopetadaśaśate śaradām | 
 śrīmallakṣmaṇasenakṣitipasya rasakaviṃśe’bde || 
 savitur gatyā phālgunaviṃśeṣu parārthahetave kutukāt | 
 śrīdharadāsenedaṃ saduktikarṇāmṛtaṃ cakre || 
 bhavatu nṛpo dharmaparaḥ paramasamṛddhā ca bhavatu vasudheyam | 
 dheyāt sukhāni loke keśavacaraṇāmbujadvitayam || 
 
 
 
 iti mahāmāṇḍalikaśrīśrīdharadāsavinirmitasaduktikarṇāmṛtākhyaḥ  
 ślokasamuccayaḥ samāptaḥ |  
 
 
 vīcayaḥ 476 | prativīcipañcaślokaniyamena ślokāḥ 2380 | 
 
 
