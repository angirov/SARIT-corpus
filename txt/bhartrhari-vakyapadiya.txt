
 
 
 
 Vākyapadīya 
 
 Bhartṛhari 
 
 
 
	Brahmakāṇḍa
	 1.1  anādinidhanaṃ brahma śabdatattvaṃ yad akṣaram 
 vivartate+arthabhāvena prakriyā jagato yataḥ 
 1.2  ekam eva yad āmnātaṃ bhinnaśaktivyapāśrayāt 
 apṛthaktve+api śaktibhyaḥ pṛthaktveneva vartate 
 1.3  adhyāhitakalāṃ yasya kālaśaktim upāśritāḥ 
 janmādayo vikārāḥ ṣaḍ bhāvabhedasya yonayaḥ 
 1.4  ekasya sarvabījasya yasya ceyam anekadhā 
 bhoktṛbhoktavyarūpeṇa bhogarūpeṇa ca sthitiḥ 
 1.5  prāptyupāyo+anukāraś ca tasya vedo maharṣibhiḥ 
 eko+apy anekavartmeva samāmnātaḥ pṛthak pṛthak 
 1.6  bhedānāṃ bahumārgatvaṃ karmaṇy ekatra cāṅgatā 
 śabdānāṃ yataśaktitvaṃ tasya śākhāsu dṛśyate 
 1.7  smṛtayo bahurūpāś ca dṛṣṭādṛṣṭaprayojanāḥ 
 tam evāśritya liṅgebhyo vedavidbhiḥ prakalpitāḥ 
 1.8  tasyārthavādarūpāṇi niśritāḥ svavikalpajāḥ 
 ekatvināṃ dvaitināṃ ca pravādā bahudhāgatāḥ 
 1.9  satyā viśuddhis tatroktā vidyaivaikapadāgamā 
 yuktā praṇavarūpeṇa sarvavādāvirodhinā 
 1.10  vidhātus tasya lokānām aṅgopāṅganibandhanāḥ 
 vidyābhedāḥ pratāyante jñānasaṃskārahetavaḥ 
 1.11  āsannaṃ brahmaṇas tasya tapasām uttamaṃ tapaḥ 
 prathamaṃ chandasām aṅgam āhur vyākaraṇaṃ budhāḥ 
 1.12  prāptarūpavibhāgāyā yo vācaḥ paramo rasaḥ 
 yat tat puṇyatamaṃ jyotis tasya mārgo+ayam āñjasaḥ 
 1.13  arthapravṛttitattvānāṃ śabdā eva nibandhanam 
 tattvāvabodhaḥ śabdānāṃ nāsti vyākaraṇād ṛte 
 1.14  tad dvāram apavargasya vāṅmalānāṃ cikitsitam 
 pavitraṃ sarvavidyānām adhividyaṃ prakāśate 
 1.15  yathārthajātayaḥ sarvāḥ śabdākṛtinibandhanāḥ 
 tathaiva loke vidyānām eṣā vidyā parāyaṇam 
 1.16  idam ādyaṃ padasthānaṃ siddhisopānaparvaṇām 
 iyaṃ sā mokṣamāṇānām ajihmā rājapaddhatiḥ 
 1.17  atrātītaviparyāsaḥ kevalām anupaśyati 
 chandasyaś chandasāṃ yonim ātmā chandomayīṃ tanum 
 1.18  pratyastamitabhedāyā yad vāco rūpam uttamam 
 yad asminn eva tamasi jyotiḥ śuddhaṃ vivartate 
 1.19  vaikṛtaṃ samatikrāntā mūrtivyāpāradarśanam 
 vyatītyālokatamasī prakāśaṃ yam upāsate 
 1.20  yatra vāco nimittāni cihnānīvākṣarasmṛteḥ 
 śabdapūrveṇa yogena bhāsante pratibimbavat 
 1.21  atharvaṇām aṅgirasāṃ sāmnām ṛgyajuṣasya ca 
 yasminn uccāvacā varṇāḥ pṛthaksthitaparigrahāḥ 
 1.22  yad ekaṃ prakriyābhedair bahudhā pravibhajyate 
 tad vyākaraṇam āgamya paraṃ brahmādhigamyate 
 1.23  nityāḥ śabdārthasaṃbandhās tatrāmnātā maharṣibhiḥ 
 sūtrāṇāṃ sānutantrāṇāṃ bhāṣyāṇāṃ ca praṇetṛbhiḥ 
 1.24  apoddhārapadārthā ye ye cārthāḥ sthitalakṣaṇāḥ 
 anvākhyeyāś ca ye śabdā ye cāpi pratipādakāḥ 
 1.25  kāryakāraṇabhāvena yogyabhāvena ca sthitāḥ 
 dharme ye pratyaye cāṅgaṃ saṃbandhāḥ sādhvasādhuṣu 
 1.26  te liṅgaiś ca svaśabdaiś ca śāstre+asminn upavarṇitāḥ 
 smṛtyartham anugamyante ke cid eva yathāgamam 
 1.27  śiṣṭebhya āgamāt siddhāḥ sādhavo dharmasādhanam 
 arthapratyāyanābhede viparītās tv asādhavaḥ 
 1.28  nityatve kṛtakatve vā teṣām ādir na vidyate 
 prāṇinām iva sā caiṣā vyavasthānityatocyate 
 1.29  nānarthikām imāṃ kaś cid vyavasthāṃ kartum arhati 
 tasmān nibadhyate śiṣṭaiḥ sādhutvaviṣayā smṛtiḥ 
 1.30  na cāgamād ṛte dharmas tarkeṇa vyavatiṣṭhate 
 ṛṣīṇām api yaj jñānaṃ tad apy āgamapūrvakam 
 1.31  dharmasya cāvyavacchinnāḥ panthāno ye vyavasthitāḥ 
 na tāṃl lokaprasiddhatvāt kaś cit tarkeṇa bādhate 
 1.32  avasthādeśakālānāṃ bhedād bhinnāsu śaktiṣu 
 bhāvānām anumānena prasiddhir atidurlabhā 
 1.33  nirjñātaśakter dravyasya tāṃ tām arthakriyāṃ prati 
 viśiṣṭadravyasaṃbandhe sā śaktiḥ pratibadhyate 
 1.34  yatnenānumito+apy arthaḥ kuśalair anumātṛbhiḥ 
 abhiyuktatarair anyair anyathaivopapādyate 
 1.35  pareṣām asamākhyeyam abhyāsād eva jāyate 
 maṇirūpyādivijñānaṃ tadvidāṃ nānumānikam 
 1.36  pratyakṣam anumānaṃ ca vyatikramya vyavasthitāḥ 
 pitṛrakṣaḥpiśācānāṃ karmajā eva siddhayaḥ 
 1.37  āvirbhūtaprakāśānām anupaplutacetasām 
 atītānāgatajñānaṃ pratyakṣān na viśiṣyate 
 1.38  atīndriyān asaṃvedyān paśyanty ārṣeṇa cakṣuṣā 
 ye bhāvān vacanaṃ teṣāṃ nānumānena bādhyate 
 1.39  yo yasya svam iva jñānaṃ darśanaṃ nātiśaṅkate 
 thitaṃ pratyakṣapakṣe taṃ katham anyo nivartayet 
 1.40  idaṃ puṇyam idaṃ pāpam ity etasmin padadvaye 
 ācaṇḍālamanuṣyāṇām alpaṃ śāstraprayojanam 
 1.41  caitanyam iva yaś cāyam avicchedena vartate 
 āgamas tam upāsīno hetuvādair na bādhyate 
 1.42  hastasparśād ivāndhena viṣame pathi dhāvatā 
 anumānapradhānena vinipāto na durlabhaḥ 
 1.43  tasmād akṛtakaṃ śāstraṃ smṛtiṃ ca sanibandhanām 
 āśrityārabhyate śiṣṭaiḥ sādhutvaviṣayā smṛtiḥ 
 1.44  dvāv upādānaśabdeṣu śabdau śabdavido viduḥ 
 eko nimittaṃ śabdānām aparo+arthe prayujyate 
 1.45  avibhakto vibhaktebhyo jāyate+arthasya vācakaḥ 
 śabdas tatrārtharūpātmā saṃbhedam upagacchati 
 1.46  ātmabhedaṃ tayoḥ ke cid astīty āhuḥ purāṇagāḥ 
 buddhibhedād abhinnasya bhedam eke pracakṣate 
 1.47  araṇisthaṃ yathā jyotiḥ prakāśāntarakāraṇam 
 tadvac chabdo+api buddhisthaḥ śrutīnāṃ kāraṇaṃ pṛthak 
 1.48  vitarkitaḥ purā buddhyā kva cid arthe niveśitaḥ 
 karaṇebhyo vivṛttena dhvaninā so+anugṛhyate 
 1.49  nādasya kramajātatvān na pūrvo na paraś ca saḥ 
 akramaḥ kramarūpeṇa bhedavān iva jāyate 
 1.50  pratibimbaṃ yathānyatra sthitaṃ toyakriyāvaśāt 
 tatpravṛttim ivānveti sa dharmaḥ sphoṭanādayoḥ 
 1.51  ātmarūpaṃ yathā jñāne jñeyarūpaṃ ca dṛśyate 
 artharūpaṃ tathā śabde svarūpaṃ ca prakāśate 
 1.52  āṇḍabhāvam ivāpanno yaḥ kratuḥ śabdasaṃjñakaḥ 
 vṛttis tasya kriyārūpā bhāgaśo bhajate kramam 
 1.53  yathaikabuddhiviṣayā mūrtir ākriyate paṭe 
 mūrtyantarasya tritayam evaṃ śabde+api dṛśyate 
 1.54  yathā prayoktuḥ prāg buddhiḥ śabdeṣv eva pravartate 
 vyavasāyo grahītṝṇām evaṃ teṣv eva jāyate 
 1.55  arthopasarjanībhūtān abhidheyeṣu keṣu cit 
 caritārthān parārthatvān na lokaḥ pratipadyate 
 1.56  grāhyatvaṃ grāhakatvaṃ ca dve śaktī tejaso yathā 
 tathaiva sarvaśabdānām ete pṛthag avasthite 
 1.57  viṣayatvam anāpannaiḥ śabdair nārthaḥ prakāśyate 
 na sattayaiva te+arthānām agṛhītāḥ prakāśakāḥ 
 1.58  ato+anirjñātarūpatvāt kim āhety abhidhīyate 
 nendriyāṇāṃ prakāśye+arthe svarūpaṃ gṛhyate tathā 
 1.59  bhedenāvagṛhītau dvau śabdadharmāv apoddhṛtau 
 bhedakāryeṣu hetutvam avirodhena gacchataḥ 
 1.60  vṛddhyādayo yathā śabdāḥ svarūpopanibandhanāḥ 
 ādaicpratyāyitaiḥ śabdaiḥ saṃbandhaṃ yānti saṃjñibhiḥ 
 1.61  agniśabdas tathaivāyam agniśabdanibandhanaḥ 
 agniśrutyaiti saṃbandham agniśabdābhidheyayā 
 1.62  yo ya uccāryate śabdo niyataṃ na sa kāryabhāk 
 anyapratyāyane śaktir na tasya pratibadhyate 
 1.63  uccaran paratantratvād guṇaḥ kāryair na yujyate 
 tasmāt tadarthaiḥ kāryāṇāṃ saṃbandhaḥ parikalpyate 
 1.64  sāmānyam āśritaṃ yad yad upamānopameyayoḥ 
 tasya tasyopamāneṣu dharmo+anyo vyatiricyate 
 1.65  guṇaḥ prakarṣahetur yaḥ svātantryeṇopadiśyate 
 tasyāśritād guṇād eva prakṛṣṭatvaṃ pratīyate 
 1.66  tasyābhidheyabhāvena yaḥ śabdaḥ samavasthitaḥ 
 tasyāpy uccāraṇe rūpam anyat tasmād vivicyate 
 1.67  prāk samjñinābhisaṃbandhāt saṃjñā rūpapadārthikā 
 ṣaṣṭhyāś ca prathamāyāś ca nimittatvāya kalpate 
 1.68  trārthavattvāt prathamā saṃjñāśabdād vidhīyate 
 asyeti vyatirekaś ca tadarthād eva jāyate 
 1.69  svaṃ rūpam iti kaiś cit tu vyaktiḥ saṃjñopadiśyate 
 jāteḥ kāryāṇi saṃsṛṣṭā jātis tu pratipadyate 
 1.70  saṃjñinīṃ vyaktim icchanti sūtre grāhyām athāpare 
 jātipratyāyitā vyaktiḥ pradeśeṣūpatiṣṭhate 
 1.71  kāryatve nityatāyāṃ vā ke cid ekatvavādinaḥ 
 kāryatve nityatāyāṃ vā ke cin nānātvavādinaḥ 
 1.72  padabhede+api varṇānām ekatvaṃ na nivartate 
 vākyeṣu padam ekaṃ ca bhinneṣv apy upalabhyate 
 1.73  na varṇavyatirekeṇa padam anyac ca vidyate 
 vākyaṃ varṇapadābhyāṃ ca vyatiriktaṃ na kiṃ ca na 
 1.74  pade na varṇā vidyante varṇeṣv avayavā na ca 
 vākyāt padānām atyantaṃ pravibhāgo na kaś ca na 
 1.75  bhinnadarśanam āśritya vyavahāro+anugamyate 
 tatra yan mukhyam ekeṣāṃ tatrānyeṣāṃ viparyayaḥ 
 1.76  sphoṭasyābhinnakālasya dhvanikālānupātinaḥ 
 grahaṇopādhibhedena vṛttibhedaṃ pracakṣate 
 1.77  svabhāvabhedān nityatve hrasvadīrghaplutādiṣu 
 prākṛtasya dhvaneḥ kālaḥ śabdasyety upacaryate 
 1.78  śabdasya grahaṇe hetuḥ prākṛto dhvanir iṣyate 
 sthitibhedanimittatvaṃ vaikṛtaḥ pratipadyate 
 1.79  śabdasyordhvam abhivyakter vṛttibhedaṃ tu vaikṛtāḥ 
 dhvanayaḥ samupohante sphoṭātmā tair na bhidyate 
 1.80  indriyasyaiva saṃskāraḥ śabdasyaivobhayasya vā 
 kriyate dhvanibhir vādās trayo+abhivyaktivādinām 
 1.81  indriyasyaiva saṃskāraḥ samādhānāñjanādibhiḥ 
 viṣayasya tu saṃskāras tadgandhapratipattaye 
 1.82  cakṣuṣaḥ prāpyakāritve tejasā tu dvayor api 
 viṣayendriyayor iṣṭaḥ saṃskāraḥ sa kramo dhvaneḥ 
 1.83  sphoṭarūpāvibhāgena dhvaner grahaṇam iṣyate 
 kaiś cid dhvanir asaṃvedyaḥ svatantro+anyaiḥ prakalpitaḥ 
 1.84  yathānuvākaḥ śloko vā soḍhatvam upagacchati 
 āvṛttyā na tu sa granthaḥ pratyāvṛtti nirūpyate 
 1.85  pratyayair anupākhyeyair grahaṇānuguṇais tathā 
 dhvaniprakāśite śabde svarūpam avadhāryate 
 1.86  nādair āhitabījāyām antyena dhvaninā saha 
 āvṛttaparipākāyāṃ buddhau śabdo+avadhāryate 
 1.87  asataś cāntarāle yāñ śabdān astīti manyate 
 pratipattur aśaktiḥ sā grahaṇopāya eva saḥ 
 1.88  bhedānukāro jñānasya vācaś copaplavo dhruvaḥ 
 kramopasṛṣṭarūpā vāg jñānaṃ jñeyavyapāśrayam 
 1.89  [jñeyena na vinā jñānaṃ vyavahāre+avatiṣṭhate 
 nālabdhakramayā vācā kaś cid artho+abhidhīyate] 
 1.90  yathādyasaṃkhyāgrahaṇam upāyaḥ pratipattaye 
 saṃkhyāntarāṇāṃ bhede+api tathā śabdāntaraśrutiḥ 
 1.91  pratyekaṃ vyañjakā bhinnā varṇavākyapadeṣu ye 
 teṣām atyantabhede+api saṃkīrṇā iva śaktayaḥ 
 1.92  yathaiva darśanaiḥ pūrvair dūrāt saṃtamase+api vā 
 anyathākṛtya viṣayam anyathaivādhyavasyati 
 1.93  vyajyamāne tathā vākye vākyābhivyaktihetubhiḥ 
 bhāgāvagraharūpeṇa pūrvaṃ buddhiḥ pravartate 
 1.94  yathānupūrvīniyamo vikāre kṣīrabījayoḥ 
 tathaiva pratipattṝṇāṃ niyato buddhiṣu kramaḥ 
 1.95  bhāgavatsv api teṣv eva rūpabhedo dhvaneḥ kramāt 
 nirbhāgeṣv abhyupāyo vā bhāgabhedaprakalpanam 
 1.96  anekavyaktyabhivyaṅgyā jātiḥ sphoṭa iti smṛtā 
 kaiś cid vyaktaya evāsyā dhvanitvena prakalpitāḥ 
 1.97  avikārasya śabdasya nimittair vikṛto dhvaniḥ 
 upalabdhau nimittatvam upayāti prakāśavat 
 1.98  na cānityeṣv abhivyaktir niyamena vyavasthitā 
 āśrayair api nityānāṃ jātīnāṃ vyaktir iṣyate 
 1.99  deśādibhiś ca saṃbandho dṛṣṭaḥ kāyavatām api 
 deśabhedavikalpe+api na bhedo dhvaniśabdayoḥ 
 1.100  grahaṇagrāhyayoḥ siddhā yogyatā niyatā yathā 
 vyaṅgyavyañjakabhāve+api tathaiva sphoṭanādayoḥ 
 1.101  sadṛśagrahaṇānāṃ ca gandhādīnāṃ prakāśakam 
 nimittaṃ niyataṃ loke pratidravyam avasthitam 
 1.102  prakāśakānāṃ bhedāṃś ca prakāśyo+artho +anuvartate 
 tailodakādibhede tat pratyakṣaṃ pratibimbake 
 1.103  viruddhaparimāṇeṣu vajrādarśatalādiṣu 
 parvatādisarūpāṇāṃ bhāvānāṃ nāsti saṃbhavaḥ 
 1.104  tasmād abhinnakāleṣu varṇavākyapadādiṣu 
 vṛttikālaḥ svakālaś ca nādabhedād vibhajyate 
 1.105  yaḥ saṃyogavibhāgābhyāṃ karaṇair upajanyate 
 sa sphoṭaḥ śabdajāḥ śabdā dhvanayo+anyair udāhṛtāḥ 
 1.106  alpe mahati vā śabde sphoṭakālo na bhidyate 
 paras tu śabdasaṃtānaḥ pracayāpacayātmakaḥ 
 1.107  dūrāt prabheva dīpasya dhvanimātraṃ tu lakṣyate 
 ghaṇṭādīnāṃ ca śabdeṣu vyakto bhedaḥ sa dṛśyate 
 1.108  dravyābhighātāt pracitau bhinnau dīrghaplutāv api 
 kampe tūparate jātā nādā vṛtter viśeṣakāḥ 
 1.109  anavasthitakampe+api karaṇe dhvanayo+apare 
 sphoṭād evopajāyante jvālā jvālāntarād iva 
 1.110  vāyor aṇūnāṃ jñānasya śabdatvāpattir iṣyate 
 kaiś cid darśanabhedo hi pravādeṣv anavasthitaḥ 
 1.111  [labdhakriyaḥ prayatnena vaktur icchānuvartinā 
 sthāneṣv abhihato vāyuḥ śabdatvaṃ pratipadyate 
 1.112  tasya kāraṇasāmarthyād vegapracayadharmaṇaḥ 
 saṃnipātād vibhajyante sāravatyo+api mūrtayaḥ 
 1.113  aṇavaḥ sarvaśaktitvād bhedasaṃsargavṛttayaḥ 
 chāyātapatamaḥśabda- bhāvena pariṇāminaḥ 
 1.114  svaśaktau vyajyamānāyāṃ prayatnena samīritāḥ 
 abhrāṇīva pracīyante śabdākhyāḥ paramāṇavaḥ 
 1.115  athāyam āntaro jñātā sūkṣmavāgātmani sthitaḥ 
 vyaktaye svasya rūpasya śabdatvena vivartate 
 1.116  sa manobhāvam āpadya tejasā pākam āgataḥ 
 vāyum āviśati prāṇam athāsau samudīryate 
 1.117  antaḥkaraṇatattvasya vāyur āśrayatāṃ gataḥ 
 taddharmeṇa samāviṣṭas tejasaiva vivartate 
 1.118  vibhajan svātmano granthīñ śrutirūpaiḥ pṛthagvidhaiḥ 
 prāṇo varṇān abhivyajya varṇeṣv evopalīyate 
 1.119  ātmā buddhyā samarthyārthān mano yuṅkte vivakṣayā 
 manaḥ kāyāgnim āhanti sa prerayati mārutam] 
 1.120  ajasravṛttir yaḥ śabdaḥ sūkṣmatvān nopalabhyate 
 vyajanād vāyur iva sa svanimittāt pratīyate 
 1.121  tasya prāṇe ca yā śaktir yā ca buddhau vyavasthitā 
 vivartamānā sthāneṣu saiṣā bhedaṃ prapadyate 
 1.122  śabdeṣv evāśritā śaktir viśvasyāsya nibandhanī 
 yannetraḥ pratibhātmāyaṃ bhedarūpaḥ pratāyate 
 1.123  śabdādibhedaḥ śabdena vyākhyāto rūpyate yataḥ 
 tasmād arthavidhāḥ sarvāḥ śabdamātrāsu niśritāḥ 
 1.124  śabdasya pariṇāmo+ayam ity āmnāyavido viduḥ 
 chandobhya eva prathamam etad viśvaṃ pravartate 
 1.125  vibhajya bahudhātmānaṃ sa cchandasyaḥ prajāpatiḥ 
 chandomayībhir mātrābhir bahudhaiva viveśa tam 
 1.126  sādhvī vāg bhūyasī yeṣu puruṣeṣu vyavasthitā 
 adhikaṃ vartate teṣu puṇyaṃ rūpaṃ prajāpateḥ 
 1.127  prājāpatyaṃ mahat tejas tatpātrair iva saṃvṛtam 
 śarīrabhede viduṣāṃ svāṃ yonim upadhāvati 
 1.128  yad etan maṇḍalaṃ bhāsvad dhāma citrasya rādhasaḥ 
 tadbhāvam abhisaṃbhūya vidyāyāṃ pravilīyate 
 1.129  itikartavyatā loke sarvā śabdavyapāśrayā 
 yāṃ pūrvāhitasaṃskāro bālo+api pratipadyate 
 1.130  yaḥ karaṇavinyāsaḥ prāṇasyordhvaṃ samīraṇam 
 sthānānām abhighātaś ca na vinā śabdabhāvanām 
 1.131  na so+asti pratyayo loke yaḥ śabdānugamād ṛte 
 anuviddham iva jñānaṃ sarvaṃ śabdena bhāsate 
 1.132  vāgrūpatā ced utkrāmed avabodhasya śāśvatī 
 na prakāśaḥ prakāśeta sā hi pratyavamarśinī 
 1.133  sā sarvavidyāśilpānāṃ kalānāṃ copabandhanī 
 tadvaśād abhiniṣpannaṃ sarvaṃ vastu vibhajyate 
 1.134  saiṣā saṃsāriṇāṃ saṃjñā bahir antaś ca vartate 
 tanmātrām avyatikrāntaṃ caitanyaṃ sarvajātiṣu 
 1.135  arthakriyāsu vāk sarvān samīhayati dehinaḥ 
 tadutkrāntau visaṃjño+ayaṃ dṛśyate kāṣṭhakuḍyavat 
 1.136  bhedodgrāhavivartena labdhākāraparigrahā 
 āmnātā sarvavidyāsu vāg eva prakṛtiḥ parā 
 1.137  ekatvam anatikrāntā vāṅnetrā vāṅnibandhanāḥ 
 pṛthak pratyavabhāsante vāgvibhāgā gavādayaḥ 
 1.138  ṣaḍdvārāṃ ṣaḍadhiṣṭhānāṃ ṣaṭprabodhāṃ ṣaḍavyayām 
 te mṛtyum ativartante ye vai vācam upāsate 
 1.139  pravibhāge yathā kartā tayā kārye pravartate 
 avibhāge tathā saiva kāryatvenāvatiṣṭhate 
 1.140  pravibhajyātmanātmānaṃ sṛṣṭvā bhāvān pṛthagvidhān 
 sarveśvaraḥ sarvamayaḥ svapne bhoktā pravartate 
 1.141  svamātrā paramātrā vā śrutyā prakramyate yathā 
 tathaiva rūḍhatām eti tayā hy artho vidhīyate 
 1.142  atyantam atathābhūte nimitte śrutyapāśrayāt 
 dṛśyate+alātacakrādau vastvākāranirūpaṇā 
 1.143  api prayoktur ātmānaṃ śabdam antar avasthitam 
 prāhur mahāntam ṛṣabhaṃ yena sāyujyam iṣyate 
 1.144  tasmād yaḥ śabdasaṃskāraḥ sā siddhiḥ paramātmanaḥ 
 tasya pravṛttitattvajñas tad brahmāmṛtam aśnute 
 1.145  prāṇavṛttim atikrānte vācas tattve vyavasthitaḥ 
 kramasaṃhārayogena saṃhṛtyātmānam ātmani 
 1.146  vācaḥ saṃskāram ādhāya vācaṃ jñāne niveśya ca 
 vibhajya bandhanāny asyāḥ kṛtvā tāṃ chinnabandhanām 
 1.147  jyotir āntaram āsādya cchinnagranthiparigrahaḥ 
 kāraṇajyotiṣaikatvaṃ chittvā granthīn pravartate 
 1.148  na jātv akartṛkaṃ kaś cid āgamaṃ pratipadyate 
 bījaṃ sarvāgamāpāye trayy evāto vyavasthitā 
 1.149  astaṃ yāteṣu vādeṣu kartṛṣv anyeṣv asatsv api 
 śrutismṛtyuditaṃ dharmaṃ loko na vyativartate 
 1.150  jñāne svābhāvike nārthaḥ śāstraiḥ kaś ca na vidyate 
 dharmo jñānasya hetuś cet tasyāmnāyo nibandhanam 
 1.151  vedaśāstrāvirodhī ca tarkaś cakṣur apaśyatām 
 rūpamātrād dhi vākyārthaḥ kevalaṃ nātitiṣṭhati 
 1.152  sato+avivakṣā pārārthyaṃ vyaktir arthasya laiṅgikī 
 iti nyāyo bahuvidhas tarkeṇa pravibhajyate 
 1.153  śabdānām eva sā śaktis tarko yaḥ puruṣāśrayaḥ 
 sa śabdānugato nyāyo +anāgameṣv anibandhanaḥ 
 1.154  yad udumbaravarṇānāṃ ghaṭīnāṃ maṇḍalaṃ mahat 
 pītaṃ na gamayet svargaṃ kiṃ tat kratugataṃ nayet 
 1.155  rūpādayo yathā dṛṣṭāḥ pratyarthaṃ yataśaktayaḥ 
 śabdās tathaiva dṛśyante viṣāpaharaṇādiṣu 
 1.156  yathaiṣāṃ tatra sāmarthyaṃ dharme+apy evaṃ pratīyatām 
 sādhūnāṃ sādhubhis tasmād vācyam abhyudayārthinām 
 1.157  sarvo+adṛṣṭaphalān arthān āgamāt pratipadyate 
 viparītaṃ ca sarvatra śakyate vaktum āgame 
 1.158  sādhutvajñānaviṭayā seyaṃ vyākaraṇasmṛtiḥ 
 avicchedena śiṣṭānām idaṃ smṛtinibandhanam 
 1.159  vaikharyā madhyamāyāś ca paśyantyāś caitad adbhutam 
 anekatīrthabhedāyās trayyā vācaḥ paraṃ padam 
 1.160  gaur iva prakṣaraty ekā rasam uttamaśālinī 
 divyādivyena rūpeṇa bhāratī gauḥ śucismitā 
 1.161  etayor antaraṃ paśya sūkṣmayoḥ spandamānayoḥ 
 prāṇāpānāntare nityam ekā sarvasya tiṣṭhati 
 1.162  anyā tv apreryamāṇaiva vinā prāṇena vartate 
 jāyate hi tataḥ prāṇo vācam āpyāyayan punaḥ 
 1.163  prāṇenāpyāyitā saivaṃ vyavahāranibandhanī 
 sarvasyocchvāsam āsādya na vāg vadati karhi cit 
 1.164  ghoṣiṇī jātanirghoṣā aghoṣā ca pravartate 
 tayor api ca ghoṣiṇyā nirghoṣaiva garīyasī 
 1.165  sthāneṣu vivṛte vāyau kṛtavarṇaparigrahā 
 vaikharī vāk prayoktṝṇāṃ prāṇavṛttinibandhanā 
 1.166  kevalaṃ buddhyupādāna- kramarūpānupātinī 
 prāṇavṛttim atikramya madhyamā vāk pravartate 
 1.167  avibhāgā tu paśyantī sarvataḥ saṃhṛtakramā 
 svarūpajyotir evāntaḥ sūkṣmā vāg anapāyinī 
 1.168  pīyūṣāpūryamāṇāpi nityam āgantubhir malaiḥ 
 antyā kaleva somasya nātyantam abhibhūyate 
 1.169  yasyāṃ dṛṣṭasvarūpāyām adhikāro nivartate 
 puruṣe ṣoḍaśakale tām āhur amṛtāṃ kalām 
 1.170  prāptoparāgarūpā sā viplavair anuṣaṅgibhiḥ 
 vaikharī sattvamātreva guṇair na vyavakīryate 
 1.171  tadvibhāgāvibhāgābhyāṃ kriyamāṇam avasthitam 
 svabhāvajñais tu bhāvānāṃ dṛśyante śabdaśaktayaḥ 
 1.172  anādim avyavacchinnāṃ śrutim āhur akartṛkām 
 śiṣṭair nibadhyamānā tu na vyavacchidyate smṛtiḥ 
 1.173  avibhāgād vivṛttānām abhikhyā svapnavac chrutau 
 bhāvatattvaṃ tu vijñāya liṅgebhyo vihitā smṛtiḥ 
 1.174  kāyavāgbuddhiviṣayā ye malāḥ samavasthitāḥ 
 cikitsālakṣaṇādhyātma- śāstrais teṣāṃ viśuddhayaḥ 
 1.175  śabdaḥ saṃskārahīno yo gaur iti prayuyukṣyate 
 tam apabhraṃśam icchanti viśiṣṭārthaniveśinam 
 1.176  asvagoṇyādayaḥ śabdāḥ sādhavo viṣayāntare 
 nimittabhedāt sarvatra sādhutvaṃ ca vyavasthitam 
 1.177  te sādhuṣv anumānena pratyayotpattihetavaḥ 
 tādātmyam upagamyeva śabdārthasya prakāśakāḥ 
 1.178  na śiṣṭair anugamyante paryāyā iva sādhavaḥ 
 te yataḥ smṛtiśāstreṇa tasmāt sākṣād avācakāḥ 
 1.179  aṃbvaṃbv iti yathā bālaḥ śikṣamāṇo+apabhāṣate 
 avyaktaṃ tadvidāṃ tena vyaktau bhavati niścayaḥ 
 1.180  evaṃ sādhau prayoktavye yo+apabhraṃśaḥ prayujyate 
 tena sādhuvyavahitaḥ kaś cid artho+abhidhīyate 
 1.181  pāraṃparyād apabhraṃśā viguṇeṣv abhidhātṛṣu 
 prasiddhim āgatā yena teṣāṃ sādhur avācakaḥ 
 1.182  daivī vāg vyatikīrṇeyam aśaktair abhidhātṛbhiḥ 
 anityadarśināṃ tv asmin vāde buddhiviparyayaḥ 
 1.183  ubhayeṣām avicchedād anyaśabdavivakṣayā 
 yo+anyaḥ prayujyate śabdo na so+arthasyābhidhāyakaḥ 
 iti bhartṛharikṛte vākyapadīye brahmakāṇḍaṃ samāptam 
 
 
	Vākyakāṇḍam
	 2.1  ākhyātaṃ śabdasaṃghāto jātiḥ saṃghātavartinī 
 eko+anavayavaḥ śabdaḥ kramo buddhyanusaṃhṛtiḥ 
 2.2  padam ādyaṃ pṛthak sarvaṃ padaṃ sāpekṣam ity api 
 vākyaṃ prati matir bhinnā bahudhā nyāyadarśinām 
 2.3  nighātādivyavasthārthaṃ śāstre yat paribhāṣitam 
 sākāṅkṣāvayavaṃ tena na sarvaṃ tulyalakṣaṇam 
 2.4  sākāṅkṣāvayavaṃ bhede parānākāṅkṣaśabdakam 
 karmapradhānaṃ guṇavad ekārthaṃ vākyam ucyate 
 2.5  saṃbodhanapadaṃ yac ca tat kriyāyā viśeṣakam 
 vrajāni devadatteti nighāto+atra tathā sati 
 2.6  yathānekam api ktvāntaṃ tiṅantasya viśeṣakam 
 tathā tiṅantaṃ tatrāhus tiṅantasya viśeṣakam 
 2.7  yathaika eva sarvārtha- prakāśaḥ pravibhajyate 
 dṛśyabhedānukāreṇa vākyārthāvagamas tathā 
 2.8  citrasyaikasya rūpasya yathā bhedanidarśanaiḥ 
 nīlādibhiḥ samākhyānaṃ kriyate bhinnalakṣaṇaiḥ 
 2.9  tathaivaikasya vākyasya nirākāṅkṣasya sarvataḥ 
 śabdāntaraiḥ samākhyānaṃ sākāṅkṣair anugamyate 
 2.10  yathā pade vibhajyante prakṛtipratyayādayaḥ 
 apoddhāras tathā vākye padānām upapadyate 
 2.11  varṇāntarasarūpatvaṃ varṇabhāgeṣu dṛśyate 
 padāntarasarūpāś ca padabhāgā iva sthitāḥ 
 2.12  bhāgair anarthakair yuktā vṛṣabhodakayāvakāḥ 
 anvayavyatirekau tu vyavahāranibandhanam 
 2.13  śabdasya na vibhāgo+asti kuto+arthasya bhaviṣyati 
 vibhāgaiḥ prakriyābhedam avidvān pratipadyate 
 2.14  brāhmaṇārtho yathā nāsti kaś cid brāhmaṇakambale 
 devadattādayo vākye tathaiva syur anarthakāḥ 
 2.15  sāmānyārthas tirobhūto na viśeṣe+avatiṣṭhate 
 upāttasya kutas tyāgo nivṛttaḥ kvāvatiṣṭhatām 
 2.16  aśābdo yadi vākyārthaḥ padārtho+api tathā bhavet 
 evaṃ sati ca saṃbandhaḥ śabdasyārthena hīyate 
 2.17  viśeṣaśabdāḥ keṣāṃ cit sāmānyapratirūpakāḥ 
 śabdāntarābhisaṃbandhād vyajyante pratipattṛṣu 
 2.18  teṣāṃ tu kṛtsno vākyārthaḥ pratibhedaṃ samāpyate 
 vyaktopavyañjanā siddhir arthasya pratipattṛṣu 
 2.19  sa vyaktaḥ kramavāñ śabda upāṃśu yam adhīyate 
 akramas tu vitatyeva buddhir yatrāvatiṣṭhate 
 2.20  yathotkṣepaviśeṣe+api karmabhedo na gṛhyate 
 āvṛttau vyajyate jātiḥ karmabhir bhramaṇādibhiḥ 
 2.21  varṇavākyapadeṣv evaṃ tulyopavyañjanā śrutiḥ 
 atyantabhede tattvasya sarūpeva pratīyate 
 2.22  nityeṣu ca kutaḥ pūrvaṃ paraṃ vā paramārthataḥ 
 ekasyaiva tu sā śaktir yad evam avabhāsate 
 2.23  ciraṃ kṣipram iti jñāne kālabhedād ṛte yathā 
 bhinnakāle prakāśete sa dharmo hrasvadīrghayoḥ 
 2.24  na nityaḥ kramamātrābhiḥ kālo bhedam ihārhati 
 vyāvartinīnāṃ mātrāṇām abhāve kīdṛśaḥ kramaḥ 
 2.25  tābhyo yā jāyate buddhir ekā sā bhāgavarjitā 
 sā hi svaśaktyā bhinneva kramapratyavamarśinī 
 2.26  kramollekhānuṣaṅgeṇa tasyāṃ yad bījam āhitam 
 tattvanānātvayos tasya niruktir nāvatiṣṭhate 
 2.27  bhāvanāsamaye tv etat kramasāmarthyam akramam 
 vyāvṛttabhedo yenārtho bhedavān upalabhyate 
 2.28  padāni vākye tāny eva varṇās te ca pade yadi 
 varṇeṣu varṇabhāgānāṃ bhedaḥ syāt paramāṇuvat 
 2.29  bhāgānām anupaśleṣān na varṇo na padaṃ bhavet 
 teṣām avyapadeśyatvāt kim anyad vyapadiśyatām 
 2.30  yad antaḥśabdatattvaṃ tu bhāgair ekaṃ prakāśitam 
 tam āhur apare śabdaṃ tasya vākye tathaikatām 
 2.31  arthabhāgais tathā teṣām āntaro+arthaḥ prakāśyate 
 asyaivātmano bhedau śabdārthāv apṛthaksthitau 
 2.32  prakāśakaprakāśyatvaṃ kāryakāraṇarūpatā 
 antarmātrātmanas tasya śabdatattvasya sarvadā 
 2.33  tasyaivāstitvanāstitve sāmarthye samavasthite 
 akrame kramanirbhāse vyavahāranibandhane 
 2.34  saṃpratyayapramāṇatvāt padārthāstitvakalpane 
 padārthābhyuccaye tyāgād ānarthakyaṃ prasajyate 
 2.35  rājaśabdena rājārtho bhinnarūpeṇa gamyate 
 vṛttāv ākhyātasadṛśaṃ padam anyat prayujyate 
 2.36  yathāśvakarṇa ity ukte vinaivāśvena gamyate 
 kaś cid eva viśiṣṭo+arthaḥ sarveṣu pratyayas tathā 
 2.37  vākyeṣv arthāntaragateḥ sādṛśyaparikalpane 
 keṣāṃ cid rūḍhiśabdatvaṃ śāstra evānugamyate 
 2.38  upādāyāpi ye heyās tān upāyān pracakṣate 
 upāyānāṃ ca niyamo nāvaśyam avatiṣṭhate 
 2.39  arthaṃ kathaṃ cit puruṣaḥ kaś cit saṃpratipadyate 
 saṃsṛṣṭā vā vibhaktā vā bhedā vākyanibandhanāḥ 
 2.40  so+ayam ity abhisaṃbandho buddhyā prakramyate yadā 
 vākyārthasya tadaiko+api varṇaḥ pratyāyakaḥ kva cit 
 2.41  kevalena padenārtho yāvān evābhidhīyate 
 vākyasthaṃ tāvato+arthasya tad āhur abhidhāyakam 
 2.42  saṃbandhe sati yat tv anyad ādhikyam upajāyate 
 vākyārtham eva taṃ prāhur anekapadasaṃśrayam 
 2.43  sa tv anekapadastho+api pratibhedaṃ samāpyate 
 jātivat samudāye+api saṃkhyāvat kalpyate+aparaiḥ 
 2.44  sarvabhedānuguṇyaṃ tu sāmānyam apare viduḥ 
 tad arthāntarasaṃsargād bhajate bhedarūpatām 
 2.45  bhedān ākāṅkṣatas tasya yā pariplavamānatā 
 avacchinatti saṃbandhas tāṃ viśeṣe niveśayan 
 2.46  kāryānumeyaḥ saṃbandho rūpaṃ tasya na vidyate 
 asattvabhūtam atyantam atas taṃ pratijānate 
 2.47  niyataṃ sādhane sādhyaṃ kriyā niyatasādhanā 
 sa saṃnidhānamātreṇa niyamaḥ saṃprakāśate 
 2.48  guṇabhāvena sākāṅkṣaṃ tatra nāma pravartate 
 sādhyatvena nimittāni kriyāpadam apekṣate 
 2.49  santa eva viśeṣā ye padārtheṣu vyavasthitāḥ 
 te kramād anugamyante na vākyam abhidhāyakam 
 2.50  śabdānāṃ kramamātre ca nānyaḥ śabdo+asti vācakaḥ 
 kramo hi dharmaḥ kālasya tena vākyaṃ na vidyate 
 2.51  ye ca saṃbhavino bhedāḥ padārtheṣv avibhāvitāḥ 
 saṃnidhāne vyajyante na tu varṇeṣv ayaṃ kramaḥ 
 2.52  varṇānāṃ ca padānāṃ ca kramamātraniveśinī 
 padākhyā vākyasaṃjñā ca śabdatvaṃ neṣyate tayoḥ 
 2.53  samāne+api tu śabdatve dṛṣṭaḥ saṃpratyayaḥ padāt 
 prativarṇaṃ tv asau nāsti padasyārtham ato viduḥ 
 2.54  yathā sāvayavā varṇā vinā vācyena kena cit 
 arthavantaḥ samuditā vākyam apy evam iṣyate 
 2.55  anarthakāny apāyatvāt padārthenārthavanti vā 
 krameṇoccaritāny āhur vākyārthaṃ bhinnalakṣaṇam 
 2.56  nityatve samudāyānāṃ jāter vā parikalpane 
 ekasyaikārthatām āhur vākyasyāvyabhicāriṇīm 
 2.57  abhedapūrvakā bhedāḥ kalpitā vākyavādibhiḥ 
 bhedapūrvān abhedāṃs tu manyante padadarśinaḥ 
 2.58  padaprakṛtibhāvaś ca vṛttibhedena varṇyate 
 padānāṃ saṃhitā yoniḥ saṃhitā vā padāśrayā 
 2.59  padāmnāyaś ca yady anyaḥ saṃhitāyā nidarśakaḥ 
 nityas tatra kathaṃ kāryaṃ padaṃ lakṣaṇadarśanāt 
 2.60  prativarṇam asaṃvedyaḥ padārthapratyayo yathā 
 padeṣv evam asaṃvedyaṃ vākyārthasya nirūpaṇam 
 2.61  vākyārthaḥ saṃniviśate padeṣu sahavṛttiṣu 
 yathā tathaiva varṇeṣu padārthaḥ sahavṛttiṣu 
 2.62  sūkṣmaṃ grāhyaṃ yathānyena saṃsṛṣṭaṃ saha gṛhyate 
 varṇo+apy anyena varṇena saṃbaddho vācakas tathā 
 2.63  padasyoccāraṇād artho yathā kaś cin nirūpyate 
 varṇānām api sāṃnidhyāt tathā so+arthaḥ pratīyate 
 2.64  prāptasya yasya sāmarthyān niyamārthā punaḥ śrutiḥ 
 tenātyantaṃ viśeṣeṇa sāmānyaṃ yadi bādhyate 
 2.65  yajeteti tato dravyaṃ prāptaṃ sāmarthyalakṣaṇam 
 vrīhiśrutyā nivarteta na syāt pratinidhis tathā 
 2.66  tasmād vrīhitvam adhikaṃ vrīhiśabdaḥ prakalpayet 
 dravyatvam aviruddhatvāt prāptyarthaḥ san na bādhate 
 2.67  tena cāpi vyavacchinne dravyatve sahacāriṇi 
 asaṃbhavād viseṣāṇaṃ tatrānyeṣam adarsanam 
 2.68  na ca sāmānyavat sarve kriyāśabdena lakṣitāḥ 
 viśeṣā na hi sarveṣāṃ satāṃ śabdo+abhidhāyakaḥ 
 2.69  śuklādayo guṇāḥ santo yathā tatrāvivakṣitāḥ 
 tathāvivakṣā bhedānaṃ dravyatvasahacāriṇām 
 2.70  asaṃnidhau pratinidhir mā bhūn nityasya karmaṇaḥ 
 kāmyasya vā pravṛttasya lopa ity upapadyate 
 2.71  viśiṣṭaiva kriyā yena vākyārthaḥ parikalpyate 
 dravyābhāve pratinidhau tasya tat syāt kriyāntaram 
 2.72  nirjñātārthaṃ padaṃ yac ca tadarthe pratipādite 
 pikādi yad avijñātaṃ tat kim ity anuyujyate 
 2.73  sāmarthyaprāpitaṃ yac ca vyaktyartham anuṣajyate 
 śrutir evānuṣaṅgeṇa bādhikā liṅgavākyayoḥ 
 2.74  aprāpto yas tu śuklādiḥ saṃnidhānena gamyate 
 sa yatnaprāpito vākye śrutidharmavilakṣaṇaḥ 
 2.75  abhinnam eva vākyaṃ tu yady abhinnārtham iṣyate 
 tat sarvaṃ śrutibhūtatvān na śrutyaiva virotsyate 
 2.76  vākyānāṃ samudāyaś ca ya ekārthaprasiddhaye 
 sākāṅkṣāvayavas tatra vākyārtho+api na vidyate 
 2.77  prāsaṅgikam idaṃ kāryam idaṃ tantreṇa labhyate 
 idam āvṛttibhedābhyām atra bādhasamuccayau 
 2.78  ūho+asmin viṣaye nyāyyaḥ saṃbandho+asya na bādhyat 
 sāmānyasyātideśo+ayaṃ viśeṣo+atrātidiśyate 
 2.79  arthitvam atra sāmarthyam asminn artho na bhidyate 
 śāstrāt prāptādhikāro+ayaṃ vyudāso+asya kriyāntare 
 2.80  iyaṃ śrutyā kramaprāptir iyam uccāraṇād iti 
 kramo+ayam atra balavān asmiṃs tu na vivakṣitaḥ 
 2.81  idaṃ parāṅgaiḥ saṃbaddham aṅgānām aprayojakam 
 prayojakam idaṃ teṣām atredaṃ nāntarīyakam 
 2.82  idaṃ pradhānaṃ śeṣo+ayaṃ viniyogakramas tv ayam 
 sākṣād asyopakārīdam idam ārād viśeṣakam 
 2.83  śaktivyāpārabhedo+asmin phalam atra tu bhidyate 
 saṃbandhāj jñānabhedo+ayaṃ bhedas tatrāvivakṣitaḥ 
 2.84  prasajyapratiṣedho+ayaṃ paryudāso+ayam atra tu 
 idaṃ gauṇam idaṃ mukhyaṃ vyāpīdaṃ guru laghv idam 
 2.85  bhedenāṅgāṅgibhāvo+asya bahudhedaṃ vikalpyate 
 idaṃ niyamyate+asyātra yogyatvam upajāyate 
 2.86  asya vākyāntare dṛṣṭāl liṅgād bhedo+anumīyate 
 ayaṃ śabdair apoddhṛtya padārthaḥ pravibhajyate 
 2.87  iti vākyeṣu ye dharmāḥ padārthopanibandhanāḥ 
 te sarve na prakalperan padaṃ cet syād avācakam 
 2.88  avibhakte+api vākyārthe śaktibhedād apoddhṛte 
 vākyāntaravibhāgena yathoktaṃ na virudhyate 
 2.89  yathaivaikasya gandhasya bhedena parikalpanā 
 puṣpādiṣu tathā vākye+apy arthabhedo+abhidhīyate 
 2.90  gavaye narasiṃhe cāpy ekajñānādṛte yathā 
 bhāgaṃ jātyantarasyaiva sadṛśaṃ pratipadyate 
 2.91  aprasiddhaṃ tu yaṃ bhāgam adṛṣṭam anupaśyati 
 tāvaty asaṃvidaṃ mūḍhaḥ sarvatra pratipadyate 
 2.92  tathā pikādiyogena vākye +atyantavilakṣaṇe 
 sadṛśasyaiva saṃjñānam asato+arthasya manyate 
 2.93  ekasya bhāge sādṛśyaṃ bhāge bhedaś ca lakṣyate 
 nirbhāgasya prakāśasya nirbhāgeṇaiva cetasā 
 2.94  tathaiva bhāge sādṛśyaṃ bhāge bhedo+avasīyate 
 bhāgābhāve+api vākyānām atyantaṃ bhinnadharmaṇām 
 2.95  rūpanāśe padānāṃ syāt kathaṃ cāvadhikalpanā 
 agṛhītāvadhau śabde kathaṃ cārtho vivicyate 
 2.96  saṃsarga iva rūpāṇāṃ śabde+anyatra vyavasthitaḥ 
 nānārūpeṣu tad rūpaṃ tantreṇāparam iṣyate 
 2.97  tasminn abhede bhedānāṃ saṃsarga upavartate 
 rūpaṃ rūpāntarāt tasmād ananyat pravibhajyate 
 2.98  śāstre pratyāyakasyāpi kva cid ekatvam āśritam 
 pratyāyyena kva cid bhedo grahaṇagrāhyayoḥ sthitaḥ 
 2.99  ū ity abhedam āśritya yathāsaṃkhyaṃ prakalpitam 
 lṛluṭor grahaṇe bhedo grāhyābhyāṃ saha kalpitaḥ 
 2.100  yasyety etad aṇo rūpaṃ saṃjñinām abhidhāyakam 
 na hi pratīyamānena grahaṇasyāsti saṃbhavaḥ 
 2.101  ū ity etad abhinnaṃ ca bhinnavākyanibandhanam 
 bhedena grahaṇaṃ yasya pararūpam iva dvayoḥ 
 2.102  plutasyāṅgavivṛddhiṃ ca samāhāram acos tathā 
 vyudasyatā punar bhedaḥ śabdeṣv atyantam āśritaḥ 
 2.103  ardharcādiṣu śabdeṣu rūpabhedaḥ kramād yathā 
 tantrāt tathaikaśabdatve bhinnānāṃ śrutir anyathā 
 2.104  saṃhitāviṣaye varṇāḥ svarūpeṇāvikāriṇaḥ 
 śabdāntaratvaṃ yāntīva śaktyantaraparigrahāt 
 2.105  indriyādivikāreṇa dṛṣṭaṃ grāhyeṣu vastuṣu 
 ātmatyāgād ṛte bhinnaṃ grahaṇaṃ sa kramaḥ śrutau 
 2.106  abhidhānakriyābhedāc chabdeṣv avikṛteṣv api 
 rūpam atyantabhedena tad evaikaṃ prakāśate 
 2.107  ṛco vā gītimātraṃ vā sāma dravyāntaraṃ na tu 
 gītibhedāt tu gṛhyante tā eva vikṛtā ṛcaḥ 
 2.108  upāyāc chrutisaṃhāre bhinnānām ekaśeṣiṇām 
 antreṇoccāraṇe teṣāṃ śāstre sādhutvam ucyate 
 2.109  parigṛhya śrutiṃ caikāṃ rūpabhedavatām api 
 tantreṇoccāraṇaṃ kāryam anyathā te na sādhavaḥ 
 2.110  sarūpāṇāṃ ca vākyānāṃ śāstreṇāpratipāditam 
 tantreṇoccāraṇād ekaṃ rūpaṃ sādhūpalabhyate 
 2.111  ekasyānekarūpatvaṃ nālikādiparigrahāt 
 yathā tathaiva tantrāt syād bahūnām ekarūpatā 
 2.112  yathā padasarūpāṇāṃ vākyānāṃ saṃbhavaḥ pṛthak 
 tathā vākyāntarābhāve syād eṣāṃ pṛthagarthatā 
 2.113  abhidheyaḥ padasyārtho vākyasyārthaḥ prayojanam 
 yasya tasya na saṃbandho vākyānām upapadyate 
 2.114  tatra kriyāpadāny eva vyapekṣante parasparam 
 kriyāpadānuṣaktas tu saṃbandho+atha pratīyate 
 2.115  āvṛttir anuvādo vā padārthavyaktikalpane 
 pratyekaṃ tu samāpto+arthaḥ sahabhūteṣu vartate 
 2.116  avikalpitavākyārthe vikalpā bhāvanāśrayāḥ 
 atrādhikaraṇe vādāḥ pūrveṣāṃ bahudhā matāḥ 
 2.117  abhyāsāt pratibhāhetuḥ sarvaḥ śabdo+aparaiḥ smṛtaḥ 
 bālānāṃ ca tiraścāṃ ca yathārthapratipādane 
 2.118  anāgamaś ca so+abhyāsaḥ samayaḥ kaiś cid iṣyate 
 anantaram idaṃ kāryam asmād ity upadarśakaḥ 
 2.119  asty arthaḥ sarvaśabdānāṃ iti pratyāyyalakṣaṇam 
 apūrvadevatāsvargaiḥ samam āhur gavādiṣu 
 2.120  prayogadarśanābhyāsād ākārāvagrahas tu yaḥ 
 na sa śabdasya viṣayaḥ sa hi yatnāntarāśrayaḥ 
 2.121  ke cid bhedāḥ prakāśyante śabdais tadabhidhāyibhiḥ 
 anuniṣpādinaḥ kāṃś cic chabdārthān iti manyate 
 2.122  jāteḥ pratyāyake śabde yā vyaktir anuṣaṅgiṇī 
 na tadvyaktigatān bhedāñ jātiśabdo+avalambate 
 2.123  ghaṭādīnāṃ na cākārān pratyāyayati vācakaḥ 
 vastumātraniveśitvāt tadgatir nāntarīyakā 
 2.124  kriyā vinā prayogeṇa na dṛṣṭā śabdacoditā 
 prayogas tv anuniṣpādī śabdārtha iti gamyate 
 2.125  niyatās tu prayogā ye niyataṃ yac ca sādhanam 
 teṣāṃ śabdābhidheyatvam aparair anugamyate 
 2.126  samudāyo+abhidheyo vāpy avikalpasamuccayaḥ 
 asatyo vāpi saṃsargaḥ śabdārthaḥ kaiś cid iṣyate 
 2.127  asatyopādhi yat satyaṃ tad vā śabdanibandhanām 
 śabdo vāpy abhijalpatvam āgato yāti vācyataṃ 
 2.128  so+ayam ity abhisaṃbandhād rūpam ekīkṛtaṃ yadā 
 śabdasyārthena taṃ śabdam abhijalpaṃ pracakṣate 
 2.129  tayor apṛthagātmatve rūḍhir avyabhicāriṇī 
 kiṃ cid eva kva cid rūpaṃ prādhānyenāvatiṣṭhate 
 2.130  loke+artharūpatāṃ śabdaḥ pratipannaḥ pravartate 
 śāstre tūbhayarūpatvaṃ pravibhaktaṃ vivakṣayā 
 2.131  aśakteḥ sarvaśakter vā śabdair eva prakalpitā 
 ekasyārthasya niyatā kriyādiparikalpanā 
 2.132  yo vārtho buddhiviṣayo bāhyavastunibandhanaḥ 
 sa bāhyaṃ vastv iti jñātaḥ śabdārtha iti gamyate 
 2.133  ākāravantaḥ saṃvedyā vyaktismṛtinibandhanāḥ 
 ete pratyavabhāsante saṃvinmātraṃ tv ato+anyathā 
 2.134  yathendriyaṃ saṃnipatad vaicitryeṇopadarśakam 
 tathaiva śabdād arthasya pratipattir anekadhā 
 2.135  vaktrānyathaiva prakrānto bhinneṣu pratipattṛṣu 
 svapratyayānukāreṇa śabdārthaḥ pravibhajyate 
 2.136  asminn api dṛśye+arthe darśanaṃ bhidyate pṛthak 
 kālāntareṇa caiko+api taṃ paśyaty anyathā punaḥ 
 2.137  ekasyāpi ca śabdasya nimittair avyavasthitaiḥ 
 ekena bahubhiś cārtho bahudhā parikalpyate 
 2.138  tasmād adṛṣṭatattvānāṃ sāparādhaṃ bahucchalam 
 darśanaṃ vacanaṃ vāpi nityam evānavasthitam 
 2.139  ṛṣīṇāṃ darśanaṃ yac ca tattve kiṃ cid avasthitam 
 na tena vyavahāro+asti na tac chabdanibandhanam 
 2.140  talavad dṛśyate vyoma khadyoto havyavāḍ iva 
 naiva cāsti talaṃ vyomni na khadyote hutāśanaḥ 
 2.141  tasmāt pratyakṣam apy arthaṃ vidvān īkṣeta yuktitaḥ 
 na darśanasya prāmāṇyād dṛśyam arthaṃ prakalpayet 
 2.142  asamākhyeyatattvānām arthānāṃ laukikair yathā 
 vyavahāre samākhyānaṃ tat prajño na vikalpayet 
 2.143  vicchedagrahaṇe+arthānāṃ pratibhānyaiva jāyate 
 vākyārtha iti tām āhuḥ ē̃ padārthair upapāditām 
 2.144  idaṃ tad iti sānyeṣām anākhyeyā kathaṃ ca na 
 pratyātmavṛtti siddhā sā kartrāpi na nirūpyate 
 2.145  upaśleṣam ivārthānāṃ sā karoty avicāritā 
 sārvarūpyam ivāpannā viṣayatvena vartate 
 2.146  sākṣāc chabdena janitāṃ bhāvanānugamena vā 
 itikartavyatāyāṃ tāṃ na kaś cid ativartate 
 2.147  pramāṇatvena tāṃ lokaḥ sarvaḥ samanugacchati 
 samārambhāḥ pratāyante tiraścām api tadvaśāt 
 2.148  yathā dravyaviśeṣāṇāṃ paripākair ayatnajāḥ 
 madādiśaktayo dṛṣṭāḥ pratibhās tadvatāṃ tathā 
 2.149  svaravṛttiṃ vikurute madhau puṃskokilasya kaḥ 
 jantvādayaḥ kulāyādi- karaṇe śikṣitāḥ katham 
 2.150  āhāraprītyapadveṣa- plavanādikriyāsu kaḥ 
 jātyanvayaprasiddhāsu prayoktā mṛgapakṣiṇām 
 2.151  bhāvanānugatād etad āgamād eva jāyate 
 āsattiviprakarṣābhyām āgamas tu viśiṣyate 
 2.152  svabhāvavaraṇābhyāsa- yogādṛṣṭopapāditām 
 viśiṣṭopahitāṃ ceti pratibhāṃ ṣaḍvidhāṃ viduḥ 
 2.153  yathā saṃyogibhir dravyair lakṣite+arthe prayujyate 
 gośabdo na tv asau teṣāṃ viśeṣāṇāṃ prakāśakaḥ 
 2.154  ākāravarṇāvayavaiḥ saṃsṛṣṭeṣu gavādiṣu 
 śabdaḥ pravartamāno+api na tān aṅgīkaroty asau 
 2.155  saṃsthānavarṇāvayavair viśiṣṭe+arthe prayujyate 
 śabdo na tasyāvayave pravṛttir upalabhyate 
 2.156  durlabhaṃ kasya cil loke sarvāvayavadarśanam 
 kaiś cit tv avayavair dṛṣṭair arthaḥ kṛtsno+anumīyate 
 2.157  tathā jātyutpalādīnāṃ gandhena sahacāriṇām 
 nityasaṃbandhināṃ dṛṣṭaṃ guṇānām avadhāraṇam 
 2.158  saṃkhyāpramāṇasaṃsthāna- nirapekṣaḥ pravartate 
 bindau ca samudāye ca vācakaḥ salilādiṣu 
 2.159  saṃskārādiparicchinne tailādau yo vyavasthitaḥ 
 āhaikadeśaṃ tattvena tasyāvayavavartinā 
 2.160  yenārthenābhisaṃbaddham abhidhānaṃ prayujyate 
 tadarthāpagame tasya prayogo vinivartate 
 2.161  yāṃs tu saṃbhavino dharmān antarṇīya prayujyate 
 śabdas teṣāṃ na sāṃnidhyaṃ niyamena vyapekṣate 
 2.162  yathā romaśaphādīnāṃ vyabhicāre+api dṛśyate 
 gośabdo na tathā jāter viprayoge pravartate 
 2.163  tasmāt saṃbhavino+arthasya śabdāt saṃpratyaye sati 
 adṛṣṭaviprayogārthaḥ saṃbandhitvena gamyate 
 2.164  vācikā dyotikā vā syur dvitvādīnāṃ vibhaktayaḥ 
 syād vā saṃkhyāvato+arthasya samudāyo+abhidhāyakaḥ 
 2.165  vinā saṃkhyābhidhānād vā saṃkhyābhedasamanvitān 
 arthān svarūpabhedena kāṃś cid āhur gavādayaḥ 
 2.166  ye śabdā nityasaṃbandhā viveke jñātaśaktayaḥ 
 anvayavyatirekābhyāṃ teṣām artho vibhajyate 
 2.167  yāvac cāvyabhicāreṇa tayoḥ śakyaṃ prakalpanam 
 niyamas tatra na tv evaṃ niyamo nuṭśabādiṣu 
 2.168  saṃbhave nābhidhānasya lakyaṇatvaṃ prakalpate 
 āpekṣikyo hi saṃsarge niyatāḥ śabdaśaktayaḥ 
 2.169  kūpasūpayūpānām anvayo+arthasya dṛśyate 
 ato+arthāntaravācitvaṃ saṃghātasyaiva gamyate 
 2.170  anvākhyānāni bhidyante śabdavyutpattikarmasu 
 bahūnāṃ saṃbhave+arthānāṃ nimittaṃ kiṃ cid iṣyate 
 2.171  vairavāsiṣṭhagiriśās tathaikāgārikāda yaḥ 
 kaiś cit kathaṃ cid ākhyātā nimittāvadhisaṃkaraiḥ 
 2.172  yathā pathaḥ samākhyānaṃ vṛkṣavalmīkaparvataiḥ 
 aviruddhaṃ gavādīnāṃ bhinnaiś ca sahacāribhiḥ 
 2.173  anyathā ca samākhyānam avasthābhedadarśibhiḥ 
 kriyate kiṃśukādīnām ekadeśāvadhāraṇam 
 2.174  kaiś cin nirvacanaṃ bhinnaṃ girater garjater gameḥ 
 gavater gadater vāpi gaur ity atrānudarśitam 
 2.175  gaur ity eva svarūpād vā gośabdo goṣu vartate 
 vyutpādyate na vā sarvaṃ kaiś cic cobhayatheṣyate 
 2.176  sāmānyenopadeśaś ca śāstre laghvartham āśritaḥ 
 jātyantaravad anyasya viśeṣāḥ pratipādakāḥ 
 2.177  arthāntare ca yad vṛttaṃ tat prakṛtyantaraṃ viduḥ 
 tulyarūpaṃ na tad rūḍhāv anyasminn anuṣajyate 
 2.178  bhinnāv ijiyajī dhātū niyatau viṣayāntare 
 kaiś cit kathaṃ cid uddiṣṭau citraṃ hi pratipādanam 
 2.179  evaṃ ca vālavāyādi jitvarīvad upācaret 
 bhedābhedābhyupagame na virodho+asti kaś ca na 
 2.180  aḍādīnāṃ vyavasthārthaṃ pṛthaktvena prakalpanam 
 dhātūpasargayoḥ śāstre dhātur eva tu tādṛśaḥ 
 2.181  tathā hi saṃgrāmayateḥ sopasargād vidhiḥ smṛtaḥ 
 kriyāviśeṣāḥ saṃghāte prakramyante tathāvidhāḥ 
 2.182  kāryāṇām antaraṅgatvam evaṃ dhātūpasargayoḥ 
 sādhanair yāti saṃbandhaṃ tathābhūtaiva sā kriyā 
 2.183  prayogārheṣu siddhaḥ san bhettavyo+artho viśiṣyate 
 prāk ca sādhanasaṃbandhāt kriyā naivopajāyate 
 2.184  dhātoḥ sādhanayogasya bhāvinaḥ prakramād yathā 
 dhātutvaṃ karmabhāvaś ca tathānyad api dṛśyatām 
 2.185  bījakāleṣu saṃbandhād yathā lākṣārasādayaḥ 
 varṇādipariṇāmena phalānām upakurvate 
 2.186  buddhisthād abhisaṃbandhāt tathā dhātūpasargayoḥ 
 abhyantarīkṛtād bhedaḥ padakāle prakāśate 
 2.187  kva cit saṃbhavino bhedāḥ kevalair anidarśitāḥ 
 upasargeṇa saṃbandhe vyajyante pranirādinā 
 2.188  sa vācako viśeṣāṇāṃ saṃbhavād dyotako+api vā 
 śaktyādhānāya vā dhātoḥ sahakārī prayujyate 
 2.189  sthādibhiḥ kevalair yac ca gamanādi na gamyate 
 tatrānumānād dvividhāt taddharmā prādir ucyate 
 2.190  aprayoge+adhiparyoś ca yāvad dṛṣṭaṃ kriyāntaram 
 tasyābhidhāyako dhātuḥ saha tābhyām anarthakaḥ 
 2.191  tathaiva svārthikāḥ ke cit saṃghātāntaravṛttayaḥ 
 anarthakena saṃsṛṣṭāḥ prakṛtyarthānuvādinaḥ 
 2.192  nipātā dyotakāḥ ke cit pṛthagarthaprakalpane 
 āgamā iva ke cit tu saṃbhūyārthasya sādhakāḥ 
 2.193  upariṣṭāt purastād vā dyotakatvaṃ na bhidyate 
 teṣu prayujyamāneyu bhinnārtheṣv api sarvathā 
 2.194  cādayo na prayujyante padatve sati kevalāḥ 
 pratyayo vācakatve+api kevalo na prayujyate 
 2.195  samuccitābhidhāne tu vyatireko na vidyate 
 asattvabhūto bhāvaś ca tiṅpadair abhidhīyate 
 2.196  samuccitābhidhāne+api viśiṣṭārthābhidhāyinām 
 guṇaiḥ padānāṃ saṃbandhaḥ paratantrās tu cādayaḥ 
 2.197  janayitvā kriyā kā cit saṃbandhaṃ vinivartate 
 śrūyamāṇe kriyāśabde saṃbandho jāyate kva cit 
 2.198  tatra ṣaṣthī pratipadaṃ samāsasya nivṛttaye 
 vihitā darśanārthaṃ tu kārakaṃ pratyudāhṛtam 
 2.199  sa copajātaḥ saṃbandho vinivṛtte kriyāpade 
 karmapravacanīyena tatra tatra niyamyate 
 2.200  yena kriyāpadākṣepaḥ sa kārakavibhaktibhiḥ 
 yujyate vir yathā tasya likhāv anupasargatā 
 2.201  tiṣṭhater aprayogaś ca dṛṣṭo+apraty ajayann iti 
 sunv abhīty ābhimukhye ca kevalo+api prayujyate 
 2.202  karmapravacanīyatvaṃ kriyāyoge vidhīyate 
 ṣatvādivinivṛttyarthaṃ svatyādīnāṃ vidharmaṇām 
 2.203  hetuhetumator yoga- paricchede+anunā kṛte 
 ārambhād bādhyate prāptā tṛtīyā hetulakṣaṇā 
 2.204  kriyāyā dyotako nāyaṃ na saṃbandhasya vācakaḥ 
 nāpi kriyāpadākṣepī saṃbandhasya tu bhedakaḥ 
 2.205  anarthakānāṃ saṃghātaḥ sārthako+anarthakas tathā 
 varṇānāṃ padam arthena yuktaṃ nāvayavāḥ pade 
 2.206  padānām arthayuktānāṃ saṃghāto bhidyate punaḥ 
 arthāntarāvabodhena saṃbandhavigamena ca 
 2.207  sārthakānarthakau bhede saṃbandhaṃ nādhigacchataḥ 
 adhigacchata ity eke kuṭīrādinidarśanāt 
 2.208  arthavadbhyo viśiṣṭārthaḥ saṃghāta upajāyate 
 nopajāyata ity eke samāsasvārthikādiṣu 
 2.209  ke cid dhi yutasiddhārthā bhede nirjñātaśaktayaḥ 
 anvayavyatirekābhyāṃ ke cit kalpitaśaktayaḥ 
 2.210  śāstrārtha eva varṇānām arthavattve pradarśitaḥ 
 ātvādīnāṃ hi śuddhānāṃ laukiko+artho na vidyate 
 2.211  kṛttaddhitānām arthaś ca kevalānām alaukikaḥ 
 prāg vibhaktes tadantasya tathaivārtho na vidyate 
 2.212  abhivyaktataro yo+arthaḥ pratyayānteṣu lakṣyate 
 arthavattāprakaraṇād āśritaḥ sa tathāvidhaḥ 
 2.213  ātmabhedo na cet kaś cid varṇebhyaḥ padavākyayoḥ 
 anyonyāpekṣayā śaktyā varṇaḥ syād abhidhāyakaḥ 
 2.214  varṇena kena cin nyūnaḥ saṃghāto yo +abhidhāyakaḥ 
 na cec chabdāntaram asāv anyūnas tena gamyate 
 2.215  sa tasmin vācake śabde nimittāt smṛtim ādadhat 
 sākṣād iva vyavahitaṃ śabdenārtham upohate 
 2.216  padavācyo yathā nārthaḥ kaś cid gaurakharādiṣu 
 saty api pratyaye+atyantaṃ samudāye na gamyate 
 2.217  samanvita ivārthātmā padārthair yaḥ pratīyate 
 padārthadarśanaṃ tatra tathaivānupakārakam 
 2.218  samudāyāvayavayor bhinnārthatve ca vṛttiṣu 
 yugapad bhedasaṃsargau viruddhāv anuṣaṅgiṇau 
 2.219  kaś ca sādhanamātrārthān adhyādīn parikalpayet 
 aprayuktapadaś cārtho bahuvrīhau kathaṃ bhavet 
 2.220  prajñusaṃjñvādyavayavair na cāsty arthāvadhāraṇam 
 tasmāt saṃghāta evaiko viśiṣṭārthanibandhanam 
 2.221  gargā ity eka evāyaṃ bahuṣv artheṣu vartate 
 dvandvasaṃjño+api saṃghāto bahūnām abhidhāyakaḥ 
 2.222  yathaikaśeṣe bhujyādiḥ pratyekam avatiṣṭhate 
 kriyaivaṃ dvandvavācye+arthe pratyekaṃ pravibhajyate 
 2.223  yac ca dvandvapadārthasya tacchabdena vyapekṣaṇam 
 sāpi vyāvṛttarūpe+arthe sarvanāmasarūpatā 
 2.224  yathā ca khadiracchede bhāgeṣu kramavāṃś chidiḥ 
 tathā dvandvapadārthasya bhāgeṣu kramadarśanam 
 2.225  saṅghaikadeśe prakrāntān yathā saṅghānupātinaḥ 
 kriyāviśeṣān manyante sa dvandvāvayave kramaḥ 
 2.226  pratipādayatā vṛttim abudhān vākyapūrvikām 
 vṛttau padārthabhedena prādhānyam upadarśitam 
 2.227  abhedād abhidheyasya nañsamāse vikalpitam 
 prādhānyaṃ bahudhā bhāṣye doṣās tu prakriyāgatāḥ 
 2.228  jahatsvārthavikalpe ca sarvārthatyāgam icchatā 
 bahuvrīhipadārthasya tyāgaḥ sarvasya darśitaḥ 
 2.229  śāstre kva cit prakṛtyarthaḥ pratyayenābhidhīyate 
 prakṛtau vinivṛttāyāṃ pratyayārthaś ca dhātubhiḥ 
 2.230  yam artham āhatur bhinnau pratyayāv eka eva ta 
 kva cid āha pacantīti dhātus tābhyāṃ vinā kva cit 
 2.231  anvākhyānasmṛter ye ca pratyayārthā nibandhana 
 nirdiṣṭās te prakṛtyarthāḥ smṛtyantara udāhṛtāḥ 
 2.232  prasiddher udvamikarīty evaṃ śāstre+abhidhīyate 
 vyavahārāya manyante śāstrārthaprakriyā yataḥ 
 2.233  śāstreṣu prakriyābhedair avidyaivopavarṇyate 
 anāgamavikalpā tu svayaṃ vidyopavartate 
 2.234  anibaddhaṃ nimitteṣu nirupākhyaṃ phalaṃ yathā 
 tathā vidyāpy anākhyeyā śāstropāyeva lakṣyate 
 2.235  yathābhyāsaṃ hi vāg arthe pratipattiṃ samīhate 
 svabhāva iva cānādir mithyābhyāso vyavasthitaḥ 
 2.236  utprekṣate sāvayavaṃ paramāṇum apaṇḍitaḥ 
 tathāvayavinaṃ yuktam anyair avayavaiḥ punaḥ 
 2.237  ghaṭādidarśanāllokaḥ paricchinno+avasīyate 
 samārambhāc ca bhāvānām ādimad brahma śāśvatam 
 2.238  upāyāḥ śikṣamāṇānāṃ bālānām upalāpanāḥ 
 asatye vartmani sthitvā tataḥ satyaṃ samīhate 
 2.239  anyathā pratipadyārthaṃ padagrahaṇapūrvakam 
 punar vākye tam evārtham anyathā pratipadyate 
 2.240  upāttā bahavo+apy arthā yeṣv ante pratiṣedhanam 
 kriyate te nivartante tasmāt tāṃs tatra nāśrayet 
 2.241  vṛkṣo nāstīti vākyaṃ ca viśiṣṭābhāvalakṣaṇam 
 nārthe na buddhau saṃbandho nivṛtter avatiṣṭhate 
 2.242  vicchedapratipattau ca yady astīty avadhāryate 
 aśabdavācyā sā buddhir nivartyeta sthitā katham 
 2.243  atha yaj jñānam utpannaṃ tan mithyeti nañā kṛtam 
 naño vyāpārabhede+asminn abhāvāvagatiḥ katham 
 2.244  nirādhārapravṛttau ca prākpravṛttir naño bhavet 
 athādhāraḥ sa evāsya niyamārthā śrutir bhavet 
 2.245  niyamadyotanārthā vāpy anuvādo yathā bhavet 
 kaś cid evārthavāṃs tatra śabdaḥ śeṣās tv anarthakāḥ 
 2.246  viruddhaṃ cābhisaṃbandham udāhāryādibhiḥ kṛtam 
 vākye samāpte vākyārtham anyathā pratipadyate 
 2.247  stutinindāpradhāneṭu vākyeṣv artho na tādṛśaḥ 
 padānāṃ pravibhāgena yādṛśaḥ parikalpyate 
 2.248  athāsaṃsṛṣṭa evārthaḥ padeṣu samavasthitaḥ 
 vākyārthasyābhyupāyo+asāv ekasya pratipādane 
 2.249  pūrvaṃ padeṣv asaṃsṛṣṭo yaḥ kramād upacīyate 
 chinnagrathitakalpatvāt tad viśiṣṭataraṃ viduḥ 
 2.250  ekam āhur anekārthaṃ śabdam anye parīkṣakāḥ 
 nimittabhedād ekasya sārvārthyaṃ tasya bhidyate 
 2.251  yaugapadyam atikramya paryāye vyavatiṣṭhate 
 arthaprakaraṇābhyāṃ vā yogāc chabdāntareṇa vā 
 2.252  yathā sāsnādimān piṇḍo gośabdenābhidhīyate 
 tathā sa eva gośabdo vāhīke+api vyavasthitaḥ 
 2.253  sarvaśaktes tu tasyaiva śabdasyānekadharmaṇaḥ 
 prasiddhibhedād gauṇatvaṃ mukhyatvaṃ copajāyate 
 2.254  eko mantras tathādhyātmam adhidaivam adhikratu 
 asaṃkareṇa sarvārtho bhinnaśaktir avasthitaḥ 
 2.255  gotvānuṣaṅgo vāhīke nimittāt kaiś cid iṣyate 
 arthamātraṃ viparyastaṃ śabdaḥ svārthe vyavasthitaḥ 
 2.256  tathā svarūpaṃ śabdānāṃ sarvārtheṣv anuṣajyate 
 arthamātraṃ viparyastaṃ svarūpe tu śrutiḥ sthitā 
 2.257  ekatvaṃ tu sarūpatvāc chabdayor gauṇamukhyayoḥ 
 prāhur atyantabhede+api bhedamārgānudarśinaḥ 
 2.258  sāmidhenyantaraṃ caivam āvṛttāv anuṣajyate 
 mantrāś ca viniyogena labhante bhedam ūhavat 
 2.259  tāny āmnāyāntarāṇy eva paṭhyate kiṃ cid eva tu 
 anarthakānāṃ pāṭho vā śeṣas tv anyaḥ pratīyate 
 2.260  śabdasvarūpam arthas tu pāṭhe+anyair upavarṇyate 
 atyantabhedaḥ sarveṣāṃ tatsaṃbandhāt tu tadvatām 
 2.261  anyā saṃskārasāvitrī karmaṇyanyā prayujyate 
 anyā japaprabandheṣu sā tv ekaiva pratīyate 
 2.262  arthasvarūpe śabdānāṃ svarūpād vṛttim icchataḥ 
 vākyarūpasya vākyārthe vṛttir anyānapekṣayā 
 2.263  anekārthatvam ekasya yaiḥ śabdasyānugamyate 
 siddhyasiddhikṛtā teṣāṃ gauṇamukhyaprakalpanā 
 2.264  arthaprakaraṇāpekṣo yo vā śabdāntaraiḥ saha 
 yuktaḥ pratyāyayaty arthaṃ taṃ gauṇam apare viduḥ 
 2.265  śuddhasyoccāraṇe svārthaḥ prasiddho yasya gamyate 
 sa mukhya iti vijñeyo rūpamātranibandhanaḥ 
 2.266  yas tv anyasya prayogeṇa yatnād iva niyujyate 
 tam aprasiddhaṃ manyante gauṇārthābhiniveśinam 
 2.267  svārthe pravartamāno+api yasyārthaṃ yo +avalambate 
 nimittaṃ tatra mukhyaṃ syān nimitti gauṇa iṣyate 
 2.268  purārād iti bhinne+arthe yau vartete virodhini 
 arthaprakaraṇāpekṣaṃ tayor apy avadhāraṇam 
 2.269  vākyasyārthāt padārthānām apoddhāre prakalpite 
 śabdāntareṇa saṃbandhaḥ kasyaikasyopapadyate 
 2.270  yac cāpy ekaṃ padaṃ dṛṣṭaṃ caritāstikriyaṃ kva cit 
 tad vākyāntaram evāhur na tad anyena yujyate 
 2.271  yac ca ko+ayam iti praśne gaur aśva iti cocyate 
 praśna eva kriyā tatra prakrāntā darśanādikā 
 2.272  naivādhikatvaṃ dharmāṇāṃ nyūnatā vā prayojikā 
 ādhikyam api manyante prasiddher nyūnatāṃ kva cit 
 2.273  jātiśabdo+antareṇāpi jātiṃ yatra prayujyate 
 saṃbandhisadṛśād dharmāt taṃ gauṇam apare viduḥ 
 2.274  viparyāsād ivārthasya yatrārthāntaratām iva 
 manyante sa gavādis tu gauṇa ity ucyate kva cit 
 2.275  niyatāḥ sādhanatvena rūpaśaktisamanvitāḥ 
 yathā karmasu gamyante sīrāsimusalādayaḥ 
 2.276  kriyāntare na caiteṣāṃ vibhavanti na śaktayaḥ 
 rūpād eva tu tādarthyaṃ niyamena pratīyate 
 2.277  tathaiva rūpaśaktibhyām utpattyā samavasthitaḥ 
 śabdo niyatatādarthyaḥ śaktyānyatra prayujyate 
 2.278  śrutimātreṇa yatrāsya sāmarthyam avasīyate 
 taṃ mukhyam arthaṃ manyante gauṇaṃ yatnopapāditam 
 2.279  goyuṣmanmahatāṃ cvyarthe svārthād arthāntare sthitau 
 arthāntarasya tadbhāvas tatra mukhyo+api dṛśyate 
 2.280  mahattvaṃ śuklabhāvaṃ ca prakṛtiḥ pratipadyate 
 bhedenāpekṣitā sā tu gauṇatvasya prasādhikā 
 2.281  agnisomādayaḥ śabdā ye svarūpapadārthakāḥ 
 saṃjñibhiḥ saṃprayujyante +aprasiddhes teṣu gauṇatā 
 2.282  agnidattas tu yo+agniḥ syāt tatra svārthopasarjanaḥ 
 śabdo dattārthavṛttitvād gauṇatvaṃ pratipadyate 
 2.283  nimittabhedāt prakrānte śabdavyutpattikarmaṇi 
 hariścandrādiṣu suṭo bhāvābhāvau vyavasthitau 
 2.284  ṛṣyādau prāptasaṃskāro yaḥ śabdo+anyena yujyate 
 tatrāntaraṅgasaṃskāro bāhye+arthe na nivartate 
 2.285  atyantaviparīto+api yathā yo+artho+avadhāryate 
 yathāsaṃpratyayaṃ śabdas tatra mukhyaḥ prayujyate 
 2.286  yady api pratyayādhīnam arthatattvāvadhāraṇam 
 na sarvaḥ pratyayas tasmin prasiddha iva jāyate 
 2.287  darśanaṃ salile tulyaṃ mṛgatṛṣṇādidarśanaiḥ 
 bhedāt tu sparśanādīnāṃ na jalaṃ mṛgatṛṣṇikā 
 2.288  yad asādhāraṇaṃ kāryaṃ prasiddhaṃ rajjusarpayoḥ 
 tena bhedaparicchedas tayos tulye+api darśane 
 2.289  prasiddhārthaviparyāsa- nimittaṃ yac ca dṛśyate 
 yas tasmāl lakṣyate bhedas tam asatyaṃ pracakṣate 
 2.290  yac ca nimnonnataṃ citre sarūpaṃ parvatādibhiḥ 
 na tatra pratighātādi kāryaṃ tadvat pravartate 
 2.291  sparśaprabandho hastena yathā cakrasya saṃtataḥ 
 na tathālātacakrasya vicchinnaṃ spṛśyate hi tat 
 2.292  vapraprākārakalpaiś ca sparśanāvaraṇe yathā 
 nagareṣu na te tadvad gandharvanagareṣv api 
 2.293  mṛgapaśvādibhir yāvān mukhyair arthaḥ prasādhyat 
 tāvān na mṛnmayeṣv asti tasmāt te viṣayaḥ kanaḥ 
 2.294  mahān āvriyate deśaḥ prasiddhaiḥ parvatādibhiḥ 
 alpadeśāntarāvasthaṃ pratibimbaṃ tu dṛśyate 
 2.295  maraṇādinimittaṃ ca yathā mukhyā viṣādayaḥ 
 na te svapnādiṣu svasya tadvad arthasya sādhakāḥ 
 2.296  deśakālendriyagatair bhedair yad dṛśyate +anyathā 
 yathā prasiddhir lokasya tathā tad avasīyate 
 2.297  yac copaghātajaṃ jñānaṃ yac ca jñānam alaukikam 
 na tābhyāṃ vyavahāro+asti śabdā lokanibandhanāḥ 
 2.298  ghaṭādiṣu yathā dīpo yenārthena prayujyate 
 tato+anyasyāpi sāṃnidhyāt sa karoti prakāśanam 
 2.299  saṃsargiṣu tathārtheṣu śabdo yena prayujyate 
 tasmāt prayojakād anyān api pratyāyayaty asau 
 2.300  nirmanthanaṃ yathāraṇyor agnyartham upapāditam 
 dhūmam apy anabhipretaṃ janayaty ekasādhanam 
 2.301  tathā śabdo+api kasmiṃś cit pratyāyye+arthe vivakṣite 
 avivakṣitam apy arthaṃ prakāśayati saṃnidheḥ 
 2.302  yathaivātyantasaṃsṛṣṭas tyaktum artho na śakyate 
 tathā śabdo+api saṃbandhī pravivektuṃ na śakyate 
 2.303  arthānāṃ saṃnidhāne+api sati caiṣāṃ prakāśane 
 prayojako+arthaḥ śabdasya rūpābhede+api gamyate 
 2.304  kva cid guṇapradhānatvam arthānām avivakṣitam 
 kva cit sāṃnidhyam apy eṣāṃ pratipattāv akāraṇam 
 2.305  yac cānupāttaṃ śabdena tat kasmiṃś cit pratīyate 
 kva cit pradhānam evārtho bhavaty anyasya lakṣaṇa 
 2.306  ākhyātaṃ taddhitārthasya yat kiṃ cid upadarśakam 
 guṇapradhānabhāvasya tatra dṛṣṭo viparyayaḥ 
 2.307  nirdeśe liṅgasaṃkhyānāṃ saṃnidhānam akāraṇam 
 pramāṇam ardhahrasvādāv anupāttaṃ pratīyate 
 2.308  hrasvasyārdhaṃ ca yad dṛṣṭaṃ tat tasyāsaṃnidhāv api 
 hrasvasya lakṣaṇārthatvāt tadvad evābhidhīyate 
 2.309  dīrghaplutābhyāṃ tasya syān mātrayā vā viśeṣaṇam 
 jāter vā lakṣaṇāya syāt sarvathā saptaparṇavat 
 2.310  gantavyaṃ dṛśyatāṃ sūrya iti kālasya lakṣaṇe 
 jñāyatāṃ kāla ity etat sopāyam abhidhīyate 
 2.311  vidhyaty adhanuṣety atra viśeṣeṇa nidarśyate 
 sāmānyam āśrayaḥ śakter yaḥ kaś cit pratipādakaḥ 
 2.312  kākebhyo rakṣyatāṃ sarpir iti bālo+api coditaḥ 
 upaghātapare vākye na śvādibhyo na rakṣati 
 2.313  prakṣālane śarāvāṇāṃ sthānanirmārjanaṃ tathā 
 anuktam api rūpeṇa bhujyaṅgatvāt pratīyate 
 2.314  vākyāt prakaraṇād arthād aucityād deśakālataḥ 
 śabdārthāḥ pravibhajyante na rūpād eva kevalāt 
 2.315  saṃsargo viprayogaś ca sāhacaryaṃ virodhitā 
 arthaḥ prakaraṇaṃ liṅgaṃ śabdasyānyasya saṃnidhiḥ 
 2.316  sāmarthyam aucitī deśaḥ kālo vyaktiḥ svarādayaḥ 
 śabdārthasyānavacchede viśeṣasmṛtihetavaḥ 
 2.317  bhedapakṣe+api sārūpyād bhinnārthāḥ pratipattṛṣu 
 niyatā yānty abhivyaktiṃ śabdāḥ prakaraṇādibhiḥ 
 2.318  nāmākhyātasarūpā ye kāryāntaranibandhanāḥ 
 śabdā vākyasya teṣv artho na rūpād adhigamyate 
 2.319  yā pravṛttinivṛttyarthā stutinindāprakalpanā 
 kuśalaḥ pratipattā tām ayathārthāṃ samīhate 
 2.320  vidhīyamānaṃ yat karma dṛṣṭādṛṣṭaprayojanam 
 stūyate sā stutis tasya kartur eva prayojikā 
 2.321  vyāghrādivyapadeśena yathā bālo nivartyate 
 asatyo+api tathā kaś cit pratyavāyo+abhidhīyate 
 2.322  na saṃvidhānaṃ kṛtvāpi pratyavāye tathāvidhe 
 śāstreṇa pratiṣiddhe+arthe vidvān kaś cit pravartate 
 2.323  sarpeṣu saṃvidhāyāpi siddhair mantrauṣadhādibhiḥ 
 nānyathā pratipattavyaṃ na dato gamayed iti 
 2.324  kva cit tattvasamākhyānaṃ kriyate stutinindayoḥ 
 tatrāpi ca pravṛttiś ca nivṛttiś copadiśyate 
 2.325  rūpaṃ sarvapadārthānāṃ vākyārthopanibandhanan 
 sāpekṣā ye tu vākyārthāḥ padārthair eva te samāḥ 
 2.326  vākyaṃ tad api manyante yat padaṃ caritakriyam 
 antareṇa kriyāśabdaṃ vākyāder dvitvadarśanāt 
 2.327  ākhyātaśabde niyataṃ sādhanaṃ yatra gamyate 
 tad apy ekaṃ samāptārthaṃ vākyam ity abhidhīya 
 2.328  śabdavyavahitā buddhir aprayuktapadāśrayā 
 anumānaṃ tadarthasya pratyaye hetur ucyate 
 2.329  apare tu padasyaiva tam arthaṃ pratijānate 
 śabdāntarābhisaṃbandham antareṇa vyavasthitam 
 2.330  yasminn uccarite śabde yadā yo+arthaḥ pratīyate 
 tam āhur arthaṃ tasyaiva nānyad arthasya lakṣaṇam 
 2.331  kriyārthopapadeṣv evaṃ sthānināṃ gamyate kriyā 
 vṛttau nirādibhiś caivaṃ krāntādyarthaḥ pratīyate 
 2.332  tāni śabdāntarāṇy eva paryāyā iva laukikāḥ 
 arthaprakaraṇābhyāṃ tu teṣāṃ svārtho niyamyate 
 2.333  pratibodhābhyupāyās tu ye taṃ taṃ puruṣaṃ prati 
 nāvaśyaṃ te+abhisaṃbaddhāḥ śabdā jñeyena vastunā 
 2.334  asatyāṃ pratipattau vā mithyā vā pratipādane 
 svair arthair nityasaṃbandhās te te śabdā vyavasthitāḥ 
 2.335  yathāprakaraṇaṃ dvāram ity asyāṃ karmaṇaḥ śrutau 
 badhāna dehi vety etad upāyād avagamyate 
 2.336  tatra sādhanavṛttir yaḥ śabdaḥ sattvanibandhanaḥ 
 na sa pradhānabhūtasya sādhyasyārthasya vācakaḥ 
 2.337  svārthamātraṃ prakāśyāsau sāpekṣo vinivartate 
 arthas tu tasya saṃbandhī prakalpayati saṃnidhim 
 2.338  pārārthyasyāviśiṣṭatvān na śabdāc chabdasaṃnidhiḥ 
 nārthāc chabdasya sāṃnidhyaṃ na śabdād arthasaṃnidhiḥ 
 2.339  naṣṭarūpam ivākhyātam ākṣiptaṃ karmavācinā 
 yadi prāptaṃ pradhānatvaṃ yugapad bhāvasattvayoḥ 
 2.340  tais tu nāmasarūpatvam ākhyātasyāsya varṇyate 
 anvayavyatirekābhyāṃ vyavahāro vibhajyate 
 2.341  na cāpi rūpāt saṃdehe vācakatvaṃ nivartate 
 ardhaṃ paśor iti yathā sāmarthyāt tad dhi kalpate 
 2.342  sarvaṃ sattvapadaṃ śuddhaṃ yadi bhāvanibandhanam 
 saṃsarge ca vibhakto+asya tasyārtho na pṛthag yadi 
 2.343  kriyāpradhānam ākhyātaṃ nāmnāṃ sattvapradhānatā 
 catvāri padajātāni sarvam etad virudhyate 
 2.344  vākyasya buddhau nityatvam arthayogaṃ ca laukikam 
 dṛṣṭvā catuṣṭvaṃ nāstīti vadaty audumbarāyaṇaḥ 
 2.345  vyāptimāṃś ca laghuś caiva vyavahāraḥ padāśrayaḥ 
 loke śāstre ca kāryārthaṃ vibhāgenaiva kalpitaḥ 
 2.346  na loke pratipattṝṇām arthayogāt prasiddhayaḥ 
 tasmād alaukiko vākyād anyaḥ kaś cin na vidyate 
 2.347  anyatra śrūyamāṇaiś ca liṅgair vākyaiś ca sūcitāḥ 
 svārthā eva pratīyante rūpābhedād alakṣitāḥ 
 2.348  utsargavākye yat tyaktam aśabdam iva śabdavat 
 tad bādhakeṣu vākyeṣu śrutam anyatra gamyate 
 2.349  brāhmaṇānāṃ śrutir dadhni prakrāntā māṭharād vinā 
 māṭharas takrasaṃbandhāt tatrācaṣṭe yathārthatām 
 2.350  anekākhyātayoge+api vākyaṃ nyāyāpavādayoḥ 
 ekam eveṣyate kaiś cid bhinnarūpam iva sthitam 
 2.351  niyamaḥ pratiṣedhaś ca vidhiśeṣas tathā sati 
 dvitīye yo lug ākhyātas taccheṣam alukaṃ viduḥ 
 2.352  nirākāṅkṣāṇi nirvṛttau pradhānāni parasparam 
 teṣām anupakāritvāt kathaṃ syād ekavākyatā 
 2.353  viśeṣavidhinārthitvād vākyaśeṣo+anumīyate 
 vidheyavan nivartye+arthe tasmāt tulyaṃ vyapekṣaṇam 
 2.354  saṃjñāśabdaikadeśo yas tasya lopo na vidyate 
 viśiṣṭarūpā sā saṃjñā kṛtā ca na nivartate 
 2.355  saṃjñāntarāc ca dattāder nānyā saṃjñā pratīyate 
 saṃjñinaṃ devadattākhyaṃ dattaśabdaḥ kathaṃ vadet 
 2.356  sarvair avayavais tulyaṃ saṃbandhaṃ samudāyavat 
 ke cic chabdasvarūpāṇāṃ manyante sarvasaṃjñibhiḥ 
 2.357  varṇānām arthavattvaṃ tu saṃjñānāṃ saṃjñibhir bhavet 
 saṃbaddho+avayavaḥ saṃjñā- praviveke na kalpate 
 2.358  sarvasvarūpair yugapat saṃbandhe sati saṃjñinaḥ 
 naikadeśasarūpebhyas tatpratyāyanasaṃbhavaḥ 
 2.359  ekadeśāt tu saṃghāte keṣāṃ cij jāyate smṛtiḥ 
 smṛtes tu viṣayāc chabdāt saṃghātārthaḥ pratīyate 
 2.360  ekadeśāt smṛtir bhinne saṃghāte niyatā katham 
 kathaṃ pratīyamānaḥ syāc chabdo+arthasyābhidhāyakaḥ 
 2.361  ekadeśasarūpās tu tais tair bhedaiḥ samanvitāḥ 
 anuniṣpādinaḥ śabdāḥ saṃjñāsu samavasthitāḥ 
 2.362  sādhāraṇatvāt saṃdigdhāḥ sāmarthyān niyatāśrayāḥ 
 teṣāṃ ye sādhavas teṣu śāstre lopādi śiṣyate 
 2.363  tulyāyām anuniṣpattau jye-drā-ghā ity asādhavaḥ 
 na hy anvākhyāyake śāstre teṣu dattādivat smṛtiḥ 
 2.364  kṛtaṇatvāś ca ye śabdā nityāḥ kharaṇasādayaḥ 
 ekadravyopadeśitvāt tān sādhūn saṃpracakṣate 
 2.365  gotrāṇy eva tu tāny āhuḥ saṃjñāśaktisamanvayāt 
 nimittāpekṣaṇaṃ teṣu svārthe nāvaśyam iṣyate 
 2.366  vyavahārāya niyamaḥ saṃjñānāṃ saṃjñini kva cit 
 nitya eva tu saṃbandho ḍitthādiṣu gavādivat 
 2.367  kṛtakatvād anityatvaṃ saṃbandhasyopapadyate 
 saṃjñāyāṃ sā hi puruṣair yathākāmaṃ niyujyate 
 2.368  yathā hi pāṃsulekhānāṃ bālakair madhurādayaḥ 
 saṃjñāḥ kriyante sarvāsu saṃjñāsv eṣaiva kalpanā 
 2.369  vṛddhyādīnāṃ ca śāstre+asmiñ śaktyavacchedalakṣaṇaḥ 
 akṛtrimo hi saṃbandho viśeṣaṇaviśeṣyavat 
 2.370  saṃjñā svarūpam āśritya nimitte sati laukikī 
 kā cit pravartate kā cin nimittāsaṃnidhāv api 
 2.371  śāstre+api mahatī saṃjñā svarūpopanibandhanā 
 anumānaṃ nimittasya saṃnidhāne pratīyate 
 2.372  āvṛtter anumānaṃ vā sārūpyāt tatra gamyate 
 śabdabhedānumānaṃ vā śaktibhedasya vā gatiḥ 
 2.373  kva cid viṣayabhedena kṛtrimā vyavatiṣṭhate 
 saṃkhyāyām ekaviṣayaṃ vyavasthānaṃ dvayor api 
 2.374  viṣayaṃ kṛtrimasyāpi laukikaḥ kva cid uccaran 
 vyāpnoti dūrāt saṃbuddhau tathā hi grahaṇaṃ dvayoḥ 
 2.375  saṅghaikaśeṣadvandveṣu ke cit sāmarthyalakṣaṇam 
 pratyāśrayam avasthānaṃ kriyāṇāṃ pratijānate 
 2.376  bhojanaṃ phalarūpābhyām ekaikasmin samāpyate 
 anyathā hi vyavasthāne na tadarthaḥ prakalpate 
 2.377  annādānādirūpāṃ ca sarve tṛptiphalāṃ bhujim 
 pratyekaṃ pratipadyante na tu nāṭyakriyām iva 
 2.378  pādyavat sā vibhāgena sāmarthyād avatiṣṭhate 
 bhujiḥ karoti bhujyarthaṃ na tantreṇa pradīpavat 
 2.379  dṛśyādis tu kriyaikāpi tathābhūteṣu karmasu 
 āvṛttim antareṇāpi samudāyāśrayā bhavet 
 2.380  bhinnavyāpārarūpāṇāṃ vyavahārādidarśane 
 kartṝṇāṃ darśanaṃ bhinnaṃ saṃbhūyārthasya sādhakam 
 2.381  lakṣyasya lokasiddhatvāc chāstre liṅgasya darśanāt 
 arthiṣv ādaikṣu bhedena vṛddhisaṃjñā samāpyate 
 2.382  śatādānapradhānatvād daṇḍane śatakarmake 
 arthināṃ guṇabhede+api saṃkhyeyo+artho na bhidyate 
 2.383  saṅghasyaiva vidheyatvāt kāryavat pratipādane 
 tatra tantreṇa saṃbandhaḥ samāsābhyastasaṃjñayoḥ 
 2.384  lakṣaṇārthā śrutir yeṣāṃ kāṃ cid eva kriyāṃ prati 
 tair vyastaiś ca samastaiś ca sa dharma upalakṣyate 
 2.385  vṛṣalair na praveṣṭavyam ity etasmin gṛhe yathā 
 pratyekaṃ saṃhatānāṃ ca praveśaḥ pratiṣidhyate 
 2.386  saṃbhūya tv arthalipsādi- pratiṣedhopadeśane 
 pṛthag apratiṣiddhatvāt pravṛttir na virudhyate 
 2.387  vyavāyalakṣaṇārthatvād aṭkupvāṅādibhis tathā 
 pratyekaṃ vā samastair vā ṇatvaṃ na pratiṣidhyate 
 2.388  anugrahārthā bhoktṝṇāṃ bhujir ārabhyate yadā 
 deśakālādyabhedena nānugṛhṇāti tān asau 
 2.389  pātrādibhedān nānātvaṃ yasyaikasyopadiśyate 
 viparyaye vā bhinnasya tasyaikatvaṃ prakalpyate 
 2.390  saṃhatyāpi ca kurvāṇā bhedena pratipāditāḥ 
 svaṃ svaṃ bhojyaṃ vibhāgena prāptaṃ saṃbhūya bhuñjate 
 2.391  vīpsāyā viṣayābhāvād virodhād anyasaṃkhyayā 
 dvidhā samāptyayogāc ca śataṃ saṅghe+avatiṣṭhate 
 2.392  bhujir dvandvaikaśeṣābhyāṃ yatrānyaiḥ saha śiṣyate 
 tatrāpi lakṣaṇārthatvād dvidhā vākyaṃ samāpyate 
 2.393  vākyāntarāṇāṃ pratyekaṃ samāptiḥ kaiś cid iṣyate 
 rūpāntareṇa yuktānāṃ vākyānāṃ tena saṃgrahaḥ 
 2.394  na vākyasyābhidheyāni bhedavākyāni kāni cit 
 tasmiṃs tūccarite bhedāṃs tathānyān pratipadyate 
 2.395  yeṣāṃ samasto vākyārthaḥ pratibhedaṃ samāpyate 
 teṣāṃ tadānīṃ bhinnasya kiṃ padārthasya sattayā 
 2.396  atha tair eva janitaḥ so+artho bhinneṣu vartate 
 pūrvasyārthasya tena syād virodhaḥ saha vā sthitiḥ 
 2.397  sahasthitau virodhitvaṃ syād viśiṣṭāviśiṣṭayoḥ 
 vyabhicārī tu saṃbandhas tyāge+arthasya prasajyate 
 2.398  ekaḥ sādhāraṇo vācyaḥ pratiśabdam avasthitaḥ 
 saṅghe saṅghiṣu cārthātmā saṃnidhānanideśakaḥ 
 2.399  yathā sādhāraṇe svatvaṃ tyāgasya ca phalaṃ dhane 
 prītiś cāvikalā tadvat saṃbandho+arthena tadvatām 
 2.400  varṇānām arthavattāyāṃ tenaivārthena tadvati 
 samudāye na caikatvaṃ bhedena vyavatiṣṭhate 
 2.401  ekenaiva pradīpena sarve sādhāraṇaṃ dhanam 
 paśyanti tadvad ekena supā saṃkhyābhidhīyate 
 2.402  nārthavattā pade varṇe vākye caivaṃ viśiṣyate 
 abhyāsāt prakramo+anyas tu viruddha iva dṛśyate 
 2.403  viniyogād ṛte śabdo na svārthasya prakāśakaḥ 
 arthābhidhānasaṃbandham uktidvāraṃ pracakṣate 
 2.404  yathā praṇihitaṃ cakṣur darśanāyopakalpate 
 tathābhisaṃhitaḥ śabdo bhavaty arthasya vācakaḥ 
 2.405  kriyāvyavetaḥ saṃbandho dṛṣṭaḥ karaṇakarmaṇoḥ 
 abhidhāniyamas tasmād abhidhānābhidheyayoḥ 
 2.406  bahuṣv ekābhidhāneṣu sarveṣv ekārthakāriṭu 
 yat prayoktābhisaṃdhatte śabdas tatrāvatiṣṭhate 
 2.407  āmnāyaśabdān abhyāse ke cid āhur anarthakān 
 svarūpamātravṛttiṃś ca pareṣāṃ pratipādane 
 2.408  abhidhānakriyāyogād arthasya pratipādakān 
 niyogabhedān manyante tān evaikatvadarśinaḥ 
 2.409  teṣām atyantanānātvaṃ nānātvavyavahāriṇaḥ 
 akṣādīnām iva prāhur ekajātisamanvayāt 
 2.410  prayogād abhisaṃdhānam anyad eṣu na vidyate 
 viṣaye yataśaktitvāt sa tu tatra vyavasthitaḥ 
 2.411  nānātvasyaiva saṃjñānam arthaprakaraṇādibhiḥ 
 na jātv arthāntare vṛttir anyārthānāṃ kathaṃ ca na 
 2.412  padarūpaṃ ca yad vākyam astitvopanibandhanam 
 kāmaṃ vimarśas tatrāyaṃ na vākyāvayave pade 
 2.413  yathaivānarthakair varṇair viśiṣṭo+artho +abhidhīyate 
 padair anarthakair evaṃ viśiṭṭo+artho+abhidhīyate 
 2.414  yad antarāle jñānaṃ tu padārtheṣūpajāyate 
 pratipatter upāyo+asau prakramānavadhāraṇāt 
 2.415  pūrvair arthair anugato yathārthātmā paraḥ paraḥ 
 saṃsarga eva prakrāntas tathānyeṣv arthavastuṣu 
 2.416  aṅgīkṛte tu keṣāṃ cit sādhyenārthena sādhane 
 ādhāraniyamārthaiva sādhanānāṃ punaḥ śrutiḥ 
 2.417  ādhāre niyamābhāvāt tadākṣepo na vidyate 
 sāmarthyāt saṃbhavas tasya śrutis tv anyanivṛttaye 
 2.418  kriyā kriyāntarād bhinnā niyatādhārasādhanā 
 prakrāntā pratipattṝṇāṃ bhedāḥ saṃbodhahetavaḥ 
 2.419  avibhāgaṃ tu śabdebhyaḥ kramavadbhyo +apadakramam 
 prakāśate tadanyeṣāṃ vākyaṃ vākyārtha eva ca 
 2.420  svarūpaṃ vidyate yasya tasyātmā na nirūpyate 
 nāsti yasya svarūpaṃ tu tasyaivātmā nirūpyate 
 2.421  aśabdam apare+arthasya rūpanirdhāraṇaṃ viduḥ 
 arthāvabhāsarūpā ca śabdebhyo jāyate smṛtiḥ 
 2.422  anyathaivāgnisaṃbandhād dāhaṃ dagdho +abhimanyate 
 anyathā dāhaśabdena dāhārthaḥ saṃpratīyate 
 2.423  pṛthaṅniviṣṭatattvānāṃ pṛthagarthānupātinām 
 indriyāṇāṃ yathā kāryam ṛte dehān na kalpate 
 2.424  tathā padānāṃ sarveṣāṃ pṛthagarthaniveśinām 
 vākyebhyaḥ pravibhaktānām arthavattā na vidyate 
 2.425  saṃsargarūpaṃ saṃsṛṣṭeṣv arthavastuṣu gṛhyate 
 nātropākhyāyate tattvam apadārthasya darśanāt 
 2.426  darśanasyāpi yat satyaṃ na tathā darśanaṃ sthitam 
 vastu saṃsargarūpeṇa tad arūpaṃ nirūpyate 
 2.427  astitvenānuṣakto vā nivṛttyātmani vā sthitaḥ 
 artho+abhidhīyate yasmād ato vākyaṃ prayujyate 
 2.428  kriyānuṣaṅgeṇa vinā na padārthaḥ pratīyate 
 satyo vā viparīto vā vyavahāre na so+asty ataḥ 
 2.429  sad ity etat tu yad vākyaṃ tad abhūd asti neti vā 
 kriyābhidhānasaṃbandham antareṇa na gamyate 
 2.430  ākhyātapadavācye+arthe sādhanopanibandhane 
 vinā sattvābhidhānena nākāṅkṣā vinivartate 
 2.431  prādhānyāt tu kriyā pūrvam arthasya pravibhajyate 
 sādhyaprayuktāny aṅgāni phalaṃ tasya prayojakam 
 2.432  prayoktaivābhisaṃdhatte sādhyasādhanarūpatām 
 arthasya cābhisaṃbandha- kalpanāṃ prasamīhate 
 2.433  pacikriyāṃ karotīti karmatvenābhidhīyate 
 paktiḥ karaṇarūpaṃ tu sādhyatvena pratīyate 
 2.434  yo+aṃśo yenopakāreṇa prayoktṝṇāṃ vivakṣitaḥ 
 arthasya sarvaśaktitvāt sa tathaiva vyavasthitaḥ 
 2.435  ārādvṛttiṣu saṃbandhaḥ kadā cid abhidhīyate 
 āśliṣṭo yo+anupaśliṣṭaḥ sa kadā cit pratīyate 
 2.436  saṃsṛṣṭānāṃ vibhaktatvaṃ saṃsargaś ca vivekinām 
 nānātmakānām ekatvaṃ nānātvaṃ ca viparyaye 
 2.437  sarvātmakatvād arthasya nairātmyād vā vyavasthitam 
 atyantayataśaktitvāc chabda eva nibandhanam 
 2.438  vastūpalakṣaṇaḥ śabdo nopakārasya vācakaḥ 
 na svaśaktiḥ padārthānāṃ saṃspraṣṭuṃ tena śakyate 
 2.439  saṃbandhidharmā saṃyogaḥ svaśabdenābhidhīyate 
 saṃbandhaḥ samavāyas tu saṃbandhitvena gamyate 
 2.440  lakṣaṇād vyavatiṣṭhante padārthā na tu vastutaḥ 
 upakārāt sa evārthaḥ kathaṃ cid anugamyate 
 2.441  vākyārtho yo+abhisaṃbandho na tasyātmā kva cit sthitaḥ 
 vyavahāre padārthānāṃ tam ātmānaṃ pracakṣate 
 2.442  padārthe samudāye vā samāpto naiva vā kva cit 
 padārtharūpabhedena tasyātmā pravibhajyate 
 2.443  anvākhyānāya yo bhedaḥ pratipattinibandhanam 
 sākāṅkṣāvayavaṃ bhede tenānyad upavarṇyate 
 2.444  anekaśakter ekasya pravibhāgo+anugamyate 
 ekārthatvaṃ hi vākyasya mātrayāpi pratīyate 
 2.445  saṃpratyayārthād bāhyo+arthaḥ sann asan vā vibhajyate 
 bāhyīkṛtya vibhāgas tu śaktyapoddhāralakṣaṇaḥ 
 2.446  pratyayārthātmaniyatāḥ śaktayo na vyavasthitāḥ 
 anyatra ca tato rūpaṃ na tāsām upalabhyate 
 2.447  bahuṣv api tiṅanteṣu sākāṅkṣeṣv ekavākyatā 
 tiṅā tiṅbhyo nighātasya paryudāsas tathārthavān 
 2.448  ekatiṅ yasya vākyaṃ tu śāstre niyatalakṣaṇam 
 tasyātiṅgrahaṇenārtho vākyabhedān na vidyate 
 2.449  tiṅantāntarayukteṣu yuktayukteṣu vā punaḥ 
 mṛgaḥ paśyata yātīti bhedābhedau na tiṣṭhataḥ 
 2.450  itikartavyatārthasya sāmarthyād yatra kāṅkṣyate 
 aśabdalakṣaṇākāṅkṣaṃ samāptārthaṃ tad ucyate 
 2.451  tattvānvākhyānamātre tu yāvān artho+anuṣajyate 
 vināpi tatprayogeṇa śruter vākyaṃ samāpyate 
 2.452  caṅkramyamāṇo+adhīṣvātra japaṃś caṅkramaṇaṃ kuru 
 tādarthyasyāviśeṣe+api śabdādbhedaḥ pratīyate 
 2.453  phalavantaḥ kriyābhedāḥ kriyāntaranibandhanāḥ 
 asaṃkhyātāḥ kramoddeśair ekākhyātanidarśitāḥ 
 2.454  nivṛttabhedā sarvaiva kriyākhyāte+abhidhīyate 
 śruter aśakyā bhedānāṃ pravibhāgaprakalpanā 
 2.455  aśvamedhena yakṣyante rājānaḥ sattram āsate 
 brāhmaṇā iti nākhyāta- rūpād bhedaḥ pratīyate 
 2.456  sakṛc chrutā saptadaśasv anāvṛttāpi yā kriyā 
 prājāpatyeṣu sāmarthyāt sā bhedaṃ pratipadyate 
 2.457  devadattādiṣu bhujiḥ pratyekam avatiṣṭhate 
 pratisvatantraṃ vākyaṃ vā bhedena pratipadyate 
 2.458  uccāraṇe tu vākyānām anyad rūpaṃ na gṛhyate 
 pratipattau tu bhinnānām anyad rūpaṃ pratīyate 
 2.459  ekaṃ grahaṇavākyaṃ ca sāmānyenābhidhīyate 
 kartarīti yathā tac ca paśvādiṣu vibhajyate 
 2.460  yady ākāṅkṣā nivarteta tadbhūtasya sakṛc chrutau 
 naivānyenābhisaṃbandhaṃ tad upeyāt kathaṃ ca na 
 2.461  ekarūpam anekārthaṃ tasmād upanibandhanam 
 yonir vibhāgavākyānāṃ tebhyo+ananyad iva sthitam 
 2.462  kva cit kriyā vyaktibhāgair upakāre pravartate 
 sāmānyabhāga evāsyāḥ kva cid arthasya sādhakaḥ 
 2.463  kālabhinnāś ca ye bhedā ye cāpy uṣṭrāsikādiṣu 
 prakrame jātibhāgasya śabdātmā tair na bhidyate 
 2.464  ekasaṃkhyeṣu bhedeṣu bhinnā jātyādibhiḥ kriyāḥ 
 bhedena viniyujyante tacchabdasya sakṛc chrutau 
 2.465  akṣādiṣu yathā bhinnā bhakṣibhañjidivikriyāḥ 
 prayogakālābhede+api pratibhedaṃ pṛthak sthitāḥ 
 2.466  akṣāṇāṃ tantriṇāṃ tantram upāyas tulyarūpatā 
 eṣāṃ kramo vibhaktānāṃ tannibaddhā sakṛc chrutiḥ 
 2.467  dvāv apy upāyau śabdānāṃ prayoge samavasthitau 
 kramo vā yaugapadyaṃ vā yau loko nātivartate 
 2.468  krame vibhajyate rūpaṃ yaugapadye na bhidyate 
 kriyā tu yaugapadye+api kramarūpānupātinī 
 2.469  bhedasaṃsargaśaktī dve śabdād bhinne iva sthite 
 yaugapadye+apy anekena prayoge bhidyate śrutiḥ 
 2.470  abhinno rūpabhedena ya eko+artho vivakṣitaḥ 
 tasyāvayavadharmeṇa samudāyo+anugṛhyate 
 2.471  bhedanirvacane tv asya pratyekaṃ vā samāpyate 
 śrutir vacanabhinnā vā vākyabhede+avatiṣṭhate 
 2.472  tatraikavacanānto vā so+akṣaśabdaḥ prayujyate 
 pratyekaṃ vā bahutvena pravibhāgo yathāśruti 
 2.473  dviṣṭhāni yāni vākyāni teṣv apy ekatvadarśinām 
 anekaśakter ekasya svaśaktiḥ pravibhajyate 
 2.474  atyantabhinnayor vā syāt prayoge tantralakṣaṇaḥ 
 upāyas tatra saṃsargaḥ pratipattṛṣu bhidyate 
 2.475  bhedenādhigatau pūrvaṃ śabdau tulyaśrutī punaḥ 
 tantreṇa pratipattāraḥ prayoktrā pratipāditāḥ 
 2.476  ekasyāpi vivakṣāyām anuniṣpadyate paraḥ 
 vinābhisaṃdhinā śabdaḥ śaktirūpaḥ prakāśate 
 2.477  anekā śaktir ekasya yugapac chrūyate kva cit 
 agniḥ prakāśadāhābhyām ekatrāpi niyujyate 
 2.478  āvṛttiśaktibhinnārthe vākye sakṛd api śrute 
 liṅgād vā tantradharmād vā vibhāgo vyavatiṣṭhate 
 2.479  saṃprasāraṇasaṃjñāyāṃ liṅgābhyāṃ varṇavākyayoḥ 
 pravibhāgas tathā sūtra ekasminn eva jāyate 
 2.480  tathā dvirvacane+acīti tantropāyād alakṣaṇaḥ 
 ekaśeṣeṇa nirdeśo bhāṣya eva pradarśitaḥ 
 2.481  prāyeṇa saṃkṣeparucīn alpavidyāparigrahān 
 saṃprāpya vaiyākaraṇān saṃgrahe+astam upāgate 
 2.482  kṛte+atha pātañjalinā guruṇā tīrthadarśinā 
 sarveṣāṃ nyāyabījānāṃ mahābhāṣye nibandhane 
 2.483  alabdhagādhe gāmbhīryād uttāna iva sauṣṭhavāt 
 tasminn akṛtabuddhīnāṃ naivāvāsthita niścayaḥ 
 2.484  vaijisaubhavaharyakṣaiḥ śuṣkatarkānusāribhiḥ 
 ārṣe viplāvite granthe saṃgrahapratikañcuke 
 2.485  yaḥ pātañjaliśiṣyebhyo bhraṣṭo vyākaraṇāgamaḥ 
 kālena dākṣiṇātyeṣu granthamātro vyavasthitaḥ 
 2.486  parvatād āgamaṃ labdhvā bhāṣyabījānusāribhiḥ 
 sa nīto bahuśākhatvaṃ cāndrācāryādibhiḥ punaḥ 
 2.487  nyāyaprasthānamārgāṃs tān abhyasya svaṃ ca darśanam 
 praṇīto guruṇāsmākam ayam āgamasaṃgrahaḥ 
 2.488  vartmanām atra keṣāṃ cid vastumātram udāhṛtam 
 kāṇḍe tṛtīye nyakṣeṇa bhaviṣyati vicāraṇā 
 2.489  prajñā vivekaṃ labhate bhinnair āgamadarśanaiḥ 
 kiyad vā śakyam unnetuṃ svatarkam anudhāvatā 
 2.490  tat tad utprekṣamāṇānāṃ purāṇair āgamair vinā 
 anupāsitavṛddhānāṃ vidyā nātiprasīdati 
 iti bhartṛharikṛte vākyapadīye vākyakāṇḍaṃ samāptam 
 
 
	Padakāṇḍam
	 
	  3.1. jātisamuddeśaḥ
	   3.1.1  dvidhā kaiś cit padaṃ bhinnaṃ caturdhā pañcadhāpi vā 
 apoddhṛtyaiva vākyebhyaḥ prakṛtipratyayādivat 
 3.1.2  padārthānām apoddhāre jātir vā dravyam eva vā 
 padārthau sarvaśabdānāṃ nityāv evopavarṇitau 
 3.1.3  keṣāṃ cit sāhacaryeṇa jātiḥ śaktyupalakṣaṇam 
 khadirādiṣv aśakteṣu śaktaḥ pratinidhīyate 
 3.1.4  asvātantryaphalo bandhiḥ pramāṇādīva śiṣyate 
 ato jātyabhidhāne+api śaktihīnaṃ na gṛhyate 
 3.1.5  saṃśleṣamātraṃ badhnātir yadi syāt tu vivakṣitaḥ 
 śaktyāśraye tato liṅgaṃ pramāṇādyanuśāsanam 
 3.1.6  svajātiḥ prathamaṃ śabdaiḥ sarvair evābhidhīyate 
 tato+arthajātirūpeṣu tadadhyāropakalpanā 
 3.1.7  yathā rakte guṇe tattvaṃ kaṣāye vyapadiśyate 
 saṃyogisaṃnikarṣāc ca vastrādiṣv api gṛhyate 
 3.1.8  tathā śabdārthasaṃbandhāc chabde jātir avasthitā 
 vyapadeśe+arthajātīnāṃ jātikāryāya kalpate 
 3.1.9  jātjśabdaikaśeṣe sā jātīnāṃ jātir iṣyate 
 śabdajātaya ity atra tajjātiḥ śabdajātiṣu 
 3.1.10  yā śabdajātiśabdeṣu śabdebhyo bhinnalakṣaṇā 
 jātiḥ sā śabdajātitvam avyatikramya vartate 
 3.1.11  arthajātyabhidhāne+api sarve jātyabhidhāyinaḥ 
 vyāpāralakṣaṇā yasmāt padārthāḥ samavasthitāḥ 
 3.1.12  jātau padārthe jātir vā viseṣo vāpi jātivat 
 śabdair apekṣyate yasmād atas te jātivācinaḥ 
 3.1.13  dravyadharmā padārthe tu dravye sarvo+artha ucyate 
 dravyadharmāśrayād dravyam ataḥ sarvo+artha iṣyate 
 3.1.14  anupravṛttidharmo vā jātiḥ syāt sarvajātiṣu 
 vyāvṛttidharmasāmānyaṃ viśeṣe jātir iṣyate 
 3.1.15  saṃyogidharmabhedena deśe ca parikalpite 
 teṣu deśeṣu sāmānyam ākāśasyāpi vidyate 
 3.1.16  adeśānāṃ ghaṭādīnāṃ deśāḥ saṃbandhino yathā 
 ākāśasyāpy adeśasya deśāḥ saṃyoginas tathā 
 3.1.17  bhinnavastvāśrayā buddhiḥ saṃyogiṣv anuvartate 
 samavāyiṣu bhedasya grahaṇaṃ vinivartate 
 3.1.18  ataḥ saṃyogideśānāṃ gauṇatvaṃ parikalpyate 
 avivekāt pradeśebhyo mukhyatvaṃ samavāyinām 
 3.1.19  anupravṛttirūpā yā prakhyā tām ākṛtiṃ viduḥ 
 ke cid vyāvṛttirūpāṃ tu dravyatvena pracakṣate 
 3.1.20  bhinnā iti paropādhir abhinnā iti vā punaḥ 
 bhāvātmasu prapañco+ayaṃ saṃsṛṣṭeṣv eva jāyate 
 3.1.21  naikatvaṃ nāpi nānātvaṃ na sattvaṃ na ca nāstitā 
 ātmatattveṣu bhāvānām asaṃsṛṣṭeṣu vidyate 
 3.1.22  sarvaśaktyātmabhūtatvam ekasyaiveti nirṇaye 
 bhāvānām ātmabhedasya kalpanā syād anarthikā 
 3.1.23  tasmād dravyādayaḥ sarvāḥ śaktayo bhinnalakṣaṇāḥ 
 saṃsṛṣṭāḥ puruṣārthasya sādhikā na tu kevalāḥ 
 3.1.24  yathaiva cendriyādīnām ātmabhūtā samagratā 
 tathā saṃbandhisaṃbandha- saṃsarge+api pratīyate 
 3.1.25  na tad utpadyate kiṃ cid yasya jātir na vidyate 
 ātmābhivyaktaye jātiḥ kāraṇānāṃ prayojikā 
 3.1.26  kāraṇeṣu padaṃ kṛtvā nityānityeṣu jātayaḥ 
 kva cit kāryeṣv abhivyaktim upayānti punaḥ punaḥ 
 3.1.27  nirvartyamānaṃ yat karma jātis tatrāpi sādhanam 
 svāśrayasyābhinicpattyai sā kriyāyāḥ prayojikā 
 3.1.28  vidhau vā pratiṣedhe vā brāhmaṇatvādi sādhanam 
 vyaktyāśritāśritā jāteḥ saṃkhyājātir viśeṣikā 
 3.1.29  yathā jalādibhir vyaktaṃ mukham evābhidhīyate 
 tathā dravyair abhivyaktā jātir evābhidhīyate 
 3.1.30  yathendriyagato bheda indriyagrahaṇād ṛte 
 indriyārtheṣvadṛśyo+api jñānabhedāya kalpate 
 3.1.31  tathātmarūpagrahaṇāt keṣāṃ cid vyaktayo vinā 
 sāmānyajñānabhedānām upayānti nimittatām 
 3.1.32  satyāsatyau tu yau bhāgau pratibhāvaṃ vyavasthitau 
 satyaṃ yat tatra sā jātir asatyā vyaktayaḥ smṛtāḥ 
 3.1.33  saṃbandhibhedāt sattaiva bhidyamānā gavādiṣu 
 jātir ity ucyate tasyāṃ sarve śabdā vyavasthitāḥ 
 3.1.34  tāṃ prātipadikārthaṃ ca dhātvarthaṃ ca pracakṣate 
 sā nityā sā mahān ātmā tām āhus tvatalādayaḥ 
 3.1.35  prāptakramā viśeṣeṣu kriyā saivābhidhīyate 
 kramarūpasya saṃhāre tat sattvam iti kathyate 
 3.1.36  saiva bhāvavikāreu ṣaḍ avasthāḥ prapadyate 
 krameṇa śaktibhiḥ svābhir evaṃ pratyavabhāsate 
 3.1.37  ātmabhūtaḥ kramo+apy asyā yatredaṃ kāladarśanam 
 paurvāparyādirūpeṇa pravibhaktam iva sthitam 
 3.1.38  tirobhāvābhyupagame bhāvānāṃ saiva nāstitā 
 labdhakrame tirobhāve naśyatīti pratīyate 
 3.1.39  pūrvasmāt pracyutā dharmād aprāptā cottaraṃ padam 
 tadantarāle bhedānām āśrayāj janma kathyate 
 3.1.40  āśrayaḥ svātmamātrā vā bhāvā vā vyatirekiṇaḥ 
 svaśaktayo vā sattāyā bhedadarśanahetavaḥ 
 3.1.41  pṛthivyādiṣv abhivyaktau na saṃsthānam apekṣate 
 anucchinnāśrayāj jātir anitye+apy āśraye sthitā 
 3.1.42  anucchedyāśrayām eke sarvāṃ jātiṃ pracakṣate 
 na yaugapadyaṃ pralaye sarvasyeti vyavasthitāḥ 
 3.1.43  prakṛtau pravilīneṣu bhedeṣv ekatvadarśinām 
 dravyasattvaṃ prapadyante svāśrayā eva jātayaḥ 
 3.1.44  brāhmaṇatvādayo bhāvāḥ sarvaprāṇiṣv avasthitāḥ 
 abhivyaktāḥ svakāryāṇāṃ sādhakā ity api smṛtiḥ 
 3.1.45  citrādiṣv apy abhivyaktir jātīnāṃ kaiś cid iṣyate 
 prāṇyāśritās tu tāḥ prāptau nimittaṃ puṇyapāpayoḥ 
 3.1.46  jñānaṃ tv asmadviśiṣṭānāṃ tāsu sarvendriyaṃ viduḥ 
 abhyāsān maṇirūpyādi- viśeṣeṣv iva tadvidām 
 3.1.47  jātyutpalādigandhādau bhedatattvaṃ yad āśritam 
 tad bhāvapratyayair loke +anityatvān nābhidhīyate 
 3.1.48  asvaśabdābhidhānās tu narasiṃhādijātayaḥ 
 sarūpāvayavevānyā tāsu śrutir avasthitā 
 3.1.49  jātyavasthāparicchede saṃkhyā saṃkhyātvam eva vā 
 viprakarṣe+api saṃsargād upakārāya kalpate 
 3.1.50  lakṣaṇā śabdasaṃskāre vyāpāraḥ kāryasiddhaye 
 saṃkhyākarmādiśaktīnāṃ śrutisāmye+api dṛśyate 
 3.1.51  na vinā saṃkhyayā kaś cit sattvabhūto+artha ucyate 
 ataḥ sarvasya nirdeśe saṃkhyā syād avivakṣitā 
 3.1.52  ekatvaṃ vā bahutvaṃ vā keṣāṃ cid avivakṣitam 
 tad dhi jātyabhidhānāya dvitvaṃ tu syād vivakṣitam 
 3.1.53  yady etau vyādhitau syātāṃ deyaṃ syād idam auṣadham 
 ity evaṃ lakṣaṇe+arthasya dvitvaṃ syād avivakṣitam 
 3.1.54  ekādiśabdavācyāyāḥ karmasv aṅgatvam iṣyate 
 saṃkhyāyāḥ khanati dvābhyām iti rūpād dhi sāśritā 
 3.1.55  yajeta paśunety atra saṃskārasyāpi saṃbhave 
 yathā jātis tathaikatvaṃ sādhanatvena gamyate 
 3.1.56  liṅgāt tu syād dvitīyādes tad ekatvaṃ vivakṣitam 
 ekārthaviṣayatve ca talliṅgaṃ jātisaṃkhyayoḥ 
 3.1.57  anyatrāvihitasyaiva sa vidhiḥ prathamaṃ paśoḥ 
 kriyāyām aṅgabhāvaś ca tat tv etasmād vivakṣitam 
 3.1.58  grahās tv anyatra vihitā bhinnasaṃkhyāḥ pṛthak pṛthak 
 prājāpatyā navety evam- ādibhedasamanvitāḥ 
 3.1.59  aṅgatvena pratītānāṃ saṃmārge tv aṅgināṃ punaḥ 
 nirdeśaṃ prati yā saṃkhyā sā kathaṃ syād vivakṣitā 
 3.1.60  nānyatra vidhir astīti saṃskāro nāpi cāṅgitā 
 hetuḥ saṃkhyāvivakṣāyā yatnāt sā hi vivakṣitā 
 3.1.61  saṃmārjane viśeṣaś ca na grahe kva cid āśritaḥ 
 vihītās te ca saṃskāryāḥ sarveṣām āśrayas tataḥ 
 3.1.62  pratyāśrayaṃ samāptāyāṃ jātāv ekena cet kriyā 
 paśunā na prakalpeta tat syād eva prakalpanam 
 3.1.63  ekena ca prasiddhāyāṃ kriyāyāṃ yadi saṃbhavāt 
 paśvantaram upādeyam upādānam anarthakam 
 3.1.64  yathaivāhitagarbhāyāṃ garbhādhānam anarthakam 
 tathaikena prasiddhāyāṃ paśvantaram anarthakam 
 3.1.65  tāvatārthasya siddhatvād ekatvasyāvyatikramam 
 ke cid icchanti na tv atra saṃkhyāṅgatvena gṛhyate 
 3.1.66  dvitīyādi tu yal liṅgam uktanyāyānuvādi tat 
 nasaṃkhyā sādhanatvena jātivat tena gamyate 
 3.1.67  anvayavyatirekābhyāṃ saṃkhyābhyupagame sati 
 yuktaṃ yat sādhanatvaṃ syān na tv anyārthopalakṣaṇam 
 3.1.68  sādhanatve padārthasya sāmarthyaṃ na prahīyate 
 saṃkhyāvyāpāradharmo+atas tena liṅgena gamyate 
 3.1.69  apūrvasya vidheyatvāt prādhānyam avasīyate 
 vihitasya parārthatvāc cheṣabhāvaḥ pratīyate 
 3.1.70  saṃmārgasya vidheyatvād anyatra vihite grahe 
 vidhivākye śrutā saṃkhyā lakṣaṇāyāṃ na bādhyate 
 3.1.71  vidhivākyāntare saṃkhyā paśor nāsti virodhinī 
 tasmāt saguṇa evāsau sahaikatvena gamyate 
 3.1.72  nirjñātadravyasaṃbandhe yaḥ karmaṇy upadiśyate 
 guṇas tenārthitā tasya dravyeṇeva pratīyate 
 3.1.73  kaś cid eva guṇo dravye yathā sāmarthyalakṣaṇaḥ 
 ādhāro+api guṇasyaivaṃ prāptaḥ sāmarthyalakṣaṇaḥ 
 3.1.74  tayos tu pṛthagarthitve saṃbandho yaḥ pratīyate 
 na tasminn upaghāto+asti kalpyam anyan na cāśrutam 
 3.1.75  kriyayā yo+abhisaṃbandhaḥ sa śrutiprāpitas tayoḥ 
 āśrayāśrayiṇor vākyān niyamas tv avatiṣṭhate 
 3.1.76  tatra dravyaguṇābhāve pratyekaṃ syād vikalpanam 
 śrutiprāpto hi saṃbandho balavān vākyalakṣaṇāt 
 3.1.77  yadā tu jātiḥ śaktir vā kriyāṃ praty upadiśyate 
 sāmarthyāt saṃnidhīyete tatra dravyaguṇau tadā 
 3.1.78  jātīnāṃ ca guṇānāṃ ca tulye+aṅgatve kriyāṃ prati 
 guṇāḥ pratinidhīyante chāgādīnāṃ na jātayaḥ 
 3.1.79  vyaktiśakteḥ samāsannā jātayo na tathā guṇāḥ 
 sākṣād dravyaṃ kriyāyogi guṇas tasmād vikalpate 
 3.1.80  sāmyenānyatarābhāve vikalpaḥ kaiś cid iṣyate 
 atadguṇo+ataś chāgaḥ syān meṣo vā tadguṇo bhavet 
 3.1.81  jāter āśritasaṃkhyāyāḥ pravṛttir upalabhyate 
 saṃkhyāviśeṣam utsṛjya kva cit saiva pravartate 
 3.1.82  parāṅgabhūtaṃ sāmānyaṃ yujyate dravyasaṃkhyayā 
 svārthaṃ pravartamānaṃ tu na saṃkhyām avalambate 
 3.1.83  yajeta paśunety atra yajyarthāyāṃ paśuśrutau 
 kṛtārthaikena paśunā pradhānaṃ bhavati kriyā 
 3.1.84  yāvatāṃ saṃbhavo yasya sa kuryāt tāvatāṃ yadi 
 ālambhanaṃ guṇais tena pradhānaṃ syāt prayojitam 
 3.1.85  saṃmṛjyamānatantre tu grahe yatra kriyāśrutiḥ 
 saṃkhyāviśeṣagrahaṇaṃ naiva tatrādriyāmahe 
 3.1.86  śiṣyamāṇapare vākye yad ekagrahaṇaṃ kṛtam 
 śeṣe viśiṣṭasaṃkhye+api vyaktaṃ talliṅgadarśanam 
 3.1.87  samāsapratyayavidhau yathā nipatitā śrutiḥ 
 guṇānāṃ paratantrāṇāṃ nyāyenaivopapadyate 
 3.1.88  guṇe+api nāṅgīkriyate pradhānāntarasiddhaye 
 saṃkhyā kartā tathā karmaṇy aviśiṣṭaḥ pratīyate 
 3.1.89  yasyānyasya prasaktasya niyamārthā punaḥ śrutiḥ 
 sarūpasamudāyāt tu vibhaktir yā vidhīyate 
 3.1.90  nivṛttau caritārthatvāt saṃkhyā tatrāvivakṣitā 
 ekas tatrārthavān siddhaḥ samudāyasya vācakaḥ 
 3.1.91  pratyayasya pradhānasya samāsasyāpi vā vidhau 
 siddhaḥ saṃkhyāvivakṣāyāṃ sarvathānugraho guṇe 
 3.1.92  abhedarūpaṃ sādṛśyam ātmabhūtāś ca śaktayaḥ 
 jātiparyāyavācitvam eṣām apy upavarṇyate 
 3.1.93  daṇḍopāditsayā daṇḍaṃ yady api pratipadyate 
 na tasmād eva sāmarthyāt sa daṇḍīti pratīyate 
 3.1.94  necchānimittād icchāvān iti jñānaṃ pravartate 
 tasmāt saty api sāmarthye buddhir arthāntarāśrayā 
 3.1.95  svabhāvo+avyapadeśyo vā sāmarthyaṃ vāvatiṣṭhate 
 sarvasyānte yatas tasmād vyavahāro na kalpate 
 3.1.96  yadā bhedān parityajya buddhyaika iva gṛhyate 
 vyaktyātmaiva tadā tatra buddhir ekā pravartate 
 3.1.97  bhedarūpair anusyūtaṃ yadaikam iva manyate 
 samūhāvagrahā buddhir bahubhyo jāyate tadā 
 3.1.98  yadā sahavivakṣāyām ekabuddhinibandhanaḥ 
 baddhāvayavavicchedaḥ samudāyo+abhidhīyate 
 3.1.99  pratikriyaṃ samāptatvād eko bhedasamanvitaḥ 
 dvandve dvitvādibhedena tadāsāv upagamyate 
 3.1.100  sakṛtpravṛttāv ekatvam āvṛttau sadṛśātmatām 
 bhinnātmakānāṃ vyaktīnāṃ bhedāpohāt prapadyate 
 3.1.101  anupravṛtteti yathā- -bhinnā buddhiḥ pratīyate 
 artho vyāvṛttarūpo+api tathā tattvena gṛhyate 
 3.1.102  sarūpāṇāṃ ca sarveṣāṃ na bhedopanipātinaḥ 
 vidyante vācakāḥ śabdā nāpi bhedo+avadhāryate 
 3.1.103  jñānaśabdārthaviṣayā viśeṣā ye vyavasthitāḥ 
 teṣāṃ duravadhāratvāj jñānādyekatvadarśanam 
 3.1.104  jñāneṣv api yathārtheṣu tathā sarveṣu jātayaḥ 
 saṃsargadarśane santi tāś cārthasya prasādhikāḥ 
 3.1.105  jñeyastham eva sāmānyaṃ jñānānām upakārakam 
 na jātu jñeyavaj jñānaṃ pararūpeṇa rūpyate 
 3.1.106  yathā jyotiḥ prakāśena nānyenābhiprakāśyate 
 jñānākāras tathānyena na jñānenopagṛhyate 
 3.1.107  na cātmasamavetasya sāmānyasyāvadhāraṇe 
 jñānaśaktiḥ samarthā syāj jñātasyānyasya vastunaḥ 
 3.1.108  ayaugapadye jñānānām asyety agrahaṇaṃ na ca 
 yathopalabdhi smaraṇam upalabdhe ca jāyate 
 3.1.109  ghaṭajñānam iti jñānaṃ ghaṭajñānavilakṣaṇam 
 ghaṭa ity api yaj jñānaṃ viṣayopanipāti tat 
 3.1.110  yato viṣayarūpeṇa jñānarūpaṃ na gṛhyate 
 artharūpaviviktaṃ ca svarūpaṃ nāvadhāryate 
 iti jātisamuddeśaḥ 
 
 
	  3.2 dravyasamuddeśaḥ
	   3.2.1  ātmā vastu svabhāvaś ca śarīraṃ tattvam ity api 
 dravyam ity asya paryāyās tac ca nityam iti smṛtam 
 3.2.2  satyaṃ vastu tadākārair asatyair avadhāryate 
 asatyopādhibhiḥ śabdaiḥ satyam evābhidhīyate 
 3.2.3  adhruveṇa nimittena devadattagṛhaṃ yathā 
 gṛhītaṃ gṛhaśabdena śuddham evābhidhīyate 
 3.2.4  suvarṇādi yathā yuktaṃ svair ākārair apāyibhiḥ 
 rucakādyabhidhānānāṃ śuddham evaiti vācyatām 
 3.2.5  ākāraiś ca vyavacchedāt sārvārthyam avarudhyate 
 yathaiva cakṣurādīnāṃ sāmarthyaṃ nālikādibhiḥ 
 3.2.6  teṣv ākāreṣu yaḥ śabdas tathābhūteṣu vartate 
 tattvātmakatvāt tenāpi nityam evābhidhīyate 
 3.2.7  na tattvātattvayor bheda iti vṛddhebhya āgamaḥ 
 atattvam iti manyante tattvam evāvicāritam 
 3.2.8  vikalparūpaṃ bhajate tattvam evāvikalpitam 
 na cātra kālabhedo+asti kālabhedaś ca gṛhyate 
 3.2.9  yathā viṣayadharmāṇāṃ jñāne+atyantam asaṃbhavaḥ 
 tadātmeva ca tat siddham atyantam atadātmakam 
 3.2.10  tathā vikārarūpāṇāṃ tattve+atyantam asaṃbhavaḥ 
 tadātmeva ca tat tattvam atyantam atadātmakam 
 3.2.11  sat yam ākṛtisaṃhāre yad ante vyavatiṣṭhate 
 tan nityaṃ śabdavācyaṃ tac chabdāt tac ca na bhidyate 
 3.2.12  na tad asti na tan nāsti na tad ekaṃ na tat pṛthak 
 na saṃsṛṣṭaṃ vibhaktaṃ na vikṛtaṃ na na cānyathā 
 3.2.13  tan nāsti vidyate tac ca tad ekaṃ tat pṛthak pṛthak 
 saṃsṛṣṭaṃ ca vibhaktaṃ ca vikṛtaṃ tat tad anyathā 
 3.2.14  tasya śabdārthasaṃbandha- rūpam ekasya dṛśyate 
 tad dṛśyaṃ darśanaṃ draṣṭā darśane ca prayojanam 
 3.2.15  vikārāpagame satyaṃ suvarṇaṃ kuṇḍale yathā 
 vikārāpagame satyāṃ tathāhuḥ prakṛtiṃ parām 
 3.2.16  vācyā sā sarvaśabdānāṃ śabdāś ca na pṛthak tataḥ 
 apṛthaktve ca saṃbandhas tayor nānātmanor iva 
 3.2.17  ātmā paraḥ priyo dveṣyo vaktā vācyaṃ prayojanam 
 viruddhāni yathaikasya svapne rūpāṇi cetasaḥ 
 3.2.18  ajanmani tathā nitye paurvāparyavivarjite 
 tattve janmādirūpatvaṃ viruddham upalabhyate 
 iti dravyasamuddeśaḥ 
 
 
	   3.3 saṃbandhasamuddeśaḥ
	   3.3.1  jñānaṃ prayoktur bāhyo+arthaḥ svarūpaṃ ca pratīyate 
 śabdair uccaritais teṣāṃ saṃbandhaḥ samavasthitaḥ 
 3.3.2  pratipattur bhavaty arthe jñāne vā saṃśayaḥ kva cit 
 svarūpeṣūpalabhyeṣu vyabhicāro na vidyate 
 3.3.3  asyāyaṃ vācako vācya iti ṣaṣṭhyā pratīyate 
 yogaḥ śabdārthayos tattvam apy ato vyapadiśyate 
 3.3.4  nābhidhānaṃ svadharmeṇa saṃbandhasyāsti vācakam 
 atyantaparatantratvād rūpaṃ nāsyāpadiśyate 
 3.3.5  upakārāt sa yatrāsti dharmas tatrānugamyate 
 śaktīnām api sā śaktir guṇānām apy asau guṇaḥ 
 3.3.6  taddharmaṇos tu tācchabdyaṃ saṃyogasamavāyayoḥ 
 tayor apy upakārārthā niyatās tadupādhayaḥ 
 3.3.7  kā cid eva hi sāvasthā kāryaprasavasūcitā 
 kasya cit kena cid yasyāṃ saṃyoga upajāyate 
 3.3.8  nirātmakānām utpattau niyamaḥ kva cid eva yaḥ 
 tenaivāvyapavargaś ca prāptyabhede sa yatkṛtaḥ 
 3.3.9  ātmāntarasya yenātmā tadātmevāvadhāryate 
 yataś caikatvanānātvaṃ tattvaṃ nādhyavasīyate 
 3.3.10  tāṃ śaktiṃ samavāyākhyāṃ śaktīnām upakāriṇīm 
 bhedābhedāv atikrāntām anyathaiva vyavasthitām 
 3.3.11  dharmaṃ sarvapadārthānām atītaḥ sarvalakṣaṇaḥ 
 anugṛhṇāti saṃbandha iti pūrvebhya āgamaḥ 
 3.3.12  padārthīkṛta evānyaiḥ sarvatrābhyupagamyate 
 saṃbandhas tena śabdārthaḥ pravibhaktuṃ na śakyate 
 3.3.13  samavāyāt sva ādhāraḥ svā ca jātiḥ pratīyate 
 ekārthasamavāyāt tu guṇāḥ svādhāra eva ye 
 3.3.14  dravyatvasattāsaṃyogāḥ svānyādhāropabandhanāḥ 
 tatpradeśavibhāgāś ca guṇā dvitvādayaś ca ye 
 3.3.15  ke cit svāśrayasaṃyuktāḥ ke cit tatsamavāyinaḥ 
 saṃyuktasamaveteṣu samavetās tathāpare 
 3.3.16  svāśrayeṇa tu saṃyuktaiḥ saṃyuktaṃ vibhu gamyate 
 samavāyasya saṃbandho nāparas tatra dṛśyate 
 3.3.17  saṃbandhasyāviśiṣṭatvān na cātra niyamo bhavet 
 tasmāc chabdārthayor naivaṃ saṃbandhaḥ parikalpyate 
 3.3.18  adṛṣṭavṛttilābhena yathā saṃyoga ātmanaḥ 
 kva cit svasvāmiyogākhyo +abhede+anyatrāpi sa kramaḥ 
 3.3.19  prāptiṃ tu samavāyākhyāṃ vācyadharmātivartinīm 
 prayoktā pratipattā vā na śabdair anugacchati 
 3.3.20  avācyam iti yad vācyaṃ tad avācyatayā yadā 
 vācyam ity avasīyeta vācyam eva tadā bhavet 
 3.3.21  athāpy avācyam ity evaṃ na tad vācyaṃ pratīyate 
 vivakṣitāsya yāvasthā saiva nādhyavasīyate 
 3.3.22  tathānyathā sarvathā ca yasyāvācyatvam ucyate 
 tatrāpi naiva sāvasthā taiḥ śabdaiḥ pratiṣidhyate 
 3.3.23  na hi saṃśayarūpe+arthe śeṣatvena vyavasthite 
 avyudāse svarūpasya saṃśayo+anyaḥ pravartate 
 3.3.24  yadā ca nirṇayajñāne nirṇayatvena nirṇayaḥ 
 prakramyate tadā jñānaṃ svadharmeṇāvatiṣṭhate 
 3.3.25  sarvaṃ mithyā bravīmīti naitad vākyaṃ vivakṣyate 
 tasya mithyābhidhāne hi prakrānto+artho na gamyate 
 3.3.26  na ca vācakarūpeṇa pravṛttasyāsti vācyatā 
 pratipādyaṃ na tat tatra yenānyat pratipadyate 
 3.3.27  asādhikā pratijñeti neyam evābhidhīyate 
 yathā tathāsya dharmo+api nātra kaś cit pratīyate 
 3.3.28  vyāpārasyāparo yasmān na vyāpāro+asti kaś ca na 
 virodham anavasthāṃ vā tasmāt sarvatra nāśrayet 
 3.3.29  indriyāṇāṃ svaviṣayeṣv anādir yogyatā yathā 
 anādir arthaiḥ śabdānāṃ saṃbandho yogyatā tathā 
 3.3.30  asādhur anumānena vācakaḥ kaiś cid iṣyate 
 vācakatvāviśeṣe vā niyamaḥ puṇyapāpayoḥ 
 3.3.31  saṃbandhaśabde saṃbandho yogyatāṃ prati yogyatā 
 mayād yogyatāsaṃvin mātāputrādiyogavat 
 3.3.32  śabdaḥ kāraṇam arthasya sa hi tenopajanyate 
 tathā ca buddhiviṣayād arthāc chabdaḥ pratīyate 
 3.3.33  bhojanādy api manyante buddhyarthe yad asaṃbhavi 
 buddhyarthād eva buddhyarthe jāte tad api dṛśyate 
 3.3.34  anityeṣv api nityatvam abhidheyātmanā sthitam 
 anityatvaṃ svaśaktir vā sā ca nityān na bhidyate 
 3.3.35  śabdenārthasya saṃskāro dṛṣṭādṛṣṭaprayojanaḥ 
 kriyate so+abhisaṃbandham antareṇa kathaṃ bhavet 
 3.3.36  nāvaśyam abhidheyeṣu saṃskāraḥ sa tathāvidhaḥ 
 dṛśyate na ca saṃbandhas tathābhūto vivakṣitaḥ 
 3.3.37  sati pratyayahetutvaṃ saṃbandha upapadyate 
 śabdasyārthe yatas tatra saṃbandho+astīti gamyate 
 3.3.38  nitye+anitye+api vāpy arthe puruṣeṇa kathaṃ ca na 
 saṃbandho+akṛtasaṃbandhaiḥ śabdaiḥ kartuṃ na śakyate 
 3.3.39  vyapadeśe padārthānām anya sattaupacārikī 
 sarvāvasthāsu sarveṣām ātmarūpasya darśikā 
 3.3.40  sphaṭikādi yathā dravyaṃ bhinnarūpair upāśrayaiḥ 
 svaśaktiyogāt saṃbandhaṃ tādrūpyeṇeva gacchati 
 3.3.41  tadvac chabdo+api sattāyām asyaṃ pūrvaṃ vyavasthitaḥ 
 dharmair upaiti saṃbandham avirodhivirodhibhiḥ 
 3.3.42  evaṃ ca pratiṣedhyeṣu pratiṣedhaprakḷptaye 
 āśriteṣūpacāreṇa pratiṣedhaḥ pravartate 
 3.3.43  ātmalābhasya janmākhyā satā labhyaṃ ca labhyate 
 yadi saj jāyate kasmād athāsaj jāyate katham 
 3.3.44  sato hi gantur gamanaṃ sati gamye pravartate 
 gantṛvac cen na janmārtho na cet tadvan na jāyate 
 3.3.45  upacarya tu kartāram abhidhānapravṛttaye 
 punaś ca karmabhāvena tāṃ kriyāṃ ca tadāśrayām 
 3.3.46  athopacārasattaivaṃ vidheyās tatra lādayaḥ 
 janmanā tu virodhitvān mukhyā sattā na vidyate 
 3.3.47  ātmānam ātmanā bibhrad astīti vyapadiśyate 
 antarbhāvāc ca tenāsau karmaṇā na sakarmakaḥ 
 3.3.48  prāk ca sattābhisaṃbandhān mukhyā sattā kathaṃ bhavet 
 asaṃś ca nāsteḥ kartā syād upacāras tu pūrvavat 
 3.3.49  tasmād bhinneṣu dharmeṣu virodhiṣv avirodhinīm 
 virodhikhyāpanāyaiva śabdais tais tair upāśritām 
 3.3.50  abhinnakālām artheṣu bhinnakāleṣv avasthitām 
 pravṛttihetuṃ sarveṣāṃ śabdānām aupacārikīm 
 3.3.51  etāṃ sattāṃ padārtho hi na kaś cid ativartate 
 sā ca saṃpratisattāyāḥ pṛthag bhāṣye nidarśitā 
 3.3.52  pradeśasyaikadeśaṃ vā parato vā nirūpaṇam 
 viparyayam abhāvaṃ vā vyavahāro+anuvartate 
 3.3.53  yathendriyasya vaiguṇyān mātrādhyāropavān iva 
 jāyate pratyayo+arthebhyas tathaivoddeśajā matiḥ 
 3.3.54  akṛtsnaviṣayābhāsaṃ śabdaḥ pratyayam āśritaḥ 
 artham āhānyarūpeṇa svarūpeṇānirūpitam 
 3.3.55  rūpaṇavyapadeśābhyaṃ laukike vartmani sthitau 
 jñānaṃ praty abhilāpaṃ ca sadṛśau bālapaṇḍitau 
 3.3.56  sarvārtharūpatā śuddhir jñānasya nirupaśrayā 
 tato+apy asya parāṃ śuddhim eke prāhur arūpikām 
 3.3.57  upaplavo hi jñānasya bāhyākārānupātitā 
 kāluṣyam iva tat tasya saṃsarge vyatibhedajam 
 3.3.58  yathā ca jñānam ālekhād aśuddhau vyavatiṣṭhate 
 tathopāśrayavān arthaḥ svarūpād viprakṛṣyate 
 3.3.59  evam arthasya śabdasya jñānasya ca viparyaye 
 bhāvābhāvāv abhedena vyavahārānupātinau 
 3.3.60  yathā bhāvam upāśritya tadabhāvo+anugamyate 
 tathābhāvam upāśritya tadbhāvo+apy anugamyate 
 3.3.61  nābhāvo jāyate bhāvo naiti bhāvo +anupākhyatām 
 ekasmād ātmano+ananyau bhāvābhāvau vikalpitau 
 3.3.62  abhāvasyānupākhyatvāt kāraṇaṃ na prasādhakam 
 sopākhyasya tu bhāvasya kāraṇaṃ kiṃ kariṣyati 
 3.3.63  tasmāt sarvam abhāvo vā bhāvo vā sarvam iṣyate 
 na tv avasthāntaraṃ kiṃ cid ekasmāt satyataḥ sthitam 
 3.3.64  tasmān nābhāvam icchanti ye loke bhāvavādinaḥ 
 abhāvavādino vāpi na bhāvaṃ tattvalakṣaṇam 
 3.3.65  advaye caiva sarvasmin svabhāvād ekalakṣaṇe 
 parikalpeṣu maryādā vicitraivopalabhyate 
 3.3.66  catasro hi yathāvasthā nirupākhye prakalpitāḥ 
 evaṃ dvaividhyam apy etad bhāvābhāvavyapāśrayam 
 3.3.67  avirodhī virodhī vā sann asan vāpi yuktitaḥ 
 kramavān akramo vāpi nābhāva upapadyate 
 3.3.68  avirodhī virodhī vā sann asan vāpi tattvataḥ 
 kramavān akramo vāpi tena bhāvo na vidyate 
 3.3.69  abhāve triṣu kāleṣu na bhedasyāsti saṃbhavaḥ 
 tasminn asati bhāve+api traikālyaṃ nāvatiṣṭhate 
 3.3.70  ātmatattvaparityāgaḥ parato nopapadyate 
 ātmatattvaṃ tu parataḥ svato vā nopakalpate 
 3.3.71  tattve virodho nānātva upakāro na kaś ca na 
 tattvānyatvaparltyāge vyavahāro nivartate 
 3.3.72  yatra draṣṭā ca dṛśyaṃ ca darśanaṃ cāvikalpitam 
 tasyaivārthasya satyatvaṃ śritās trayyantavedinaḥ 
 3.3.73  sāmānyaṃ vā viśeṣaṃ vā yasmād āhur viśeṣavat 
 śabdās tasmād asatyeṣu bhedeṣv eva vyavasthitāḥ 
 3.3.74  na hy abhāvasya sadbhāve bhāvasyātmā prahīyate 
 na cābhāvasya nāstitve bhāvasyātmā prasūyate 
 3.3.75  na śābaleyasyāstitvaṃ bāhuleyasya bādhakam 
 na śābaleyo nāstīti bāhuleyaḥ prakalpate 
 3.3.76  abhāvo yadi vastu syāt tatreyaṃ syād vicāraṇā 
 tataś ca tadabhāve+api syād vicāryam idaṃ punaḥ 
 3.3.77  avastu syād atitaṃ yad vyavahārasya gocaraḥ 
 tatra vastugato bhedo na nirvacanam arhati 
 3.3.78  apade+arthe padanyāsaḥ kāraṇasya na vidyate 
 atha ca prāgasadbhāvaḥ kāraṇe sati dṛśyate 
 3.3.79  kā tasya prāgavastheti vastvāśritam idaṃ punaḥ 
 prāg avastheti na hy etad dvayam apy asty avastuni 
 3.3.80  na cordhvam asti nāstīti vacanāyānibandhanam 
 alaṃ syād apadasthānam etad vācaḥ pracakṣate 
 3.3.81  atyadbhutā tv iyaṃ vṛttir yad abhāgaṃ yad akramam 
 bhāvānāṃ prāg abhūtānām ātmatattvaṃ prakāśate 
 3.3.82  vikalpotthāpitenaiva sarvo bhāvena laukikaḥ 
 mukhyeneva padārthena vyavahāro vidhīyate 
 3.3.83  bhāvaśaktim ataś caināṃ manyante nityavādinaḥ 
 bhāvam eva kramaṃ prāhur na bhāvād aparaḥ kramaḥ 
 3.3.84  kramān na yaugapadyasya kaś cid bhedo+asti tattvataḥ 
 yathaiva bhāvān nābhāvaḥ kaś cid anyo+avasīyate 
 3.3.85  kālasyāpy aparaṃ kālaṃ nirdiśanty eva laukikāḥ 
 na ca nirdeśamātreṇa vyatireko+anugamyate 
 3.3.86  ādhāraṃ kalpayan buddhyā nābhāve vyavatiṣṭhate 
 avastuṣv api notprekṣā kasya cit pratibadhyate 
 3.3.87  tasmāc chaktivibhāgena nityaḥ sadasadātmakaḥ 
 eko+arthaḥ śabdavācyatve bahurūpaḥ prakāśate 
 3.3.88  vyavahāraś ca lokasya padārthaiḥ parikalpitaiḥ 
 śāstre padārthaḥ kāryārthaṃ laukikaḥ pravibhajyate 
 iti saṃbandhasamuddeśaḥ 
 
 
	   3.4 bhūyodravyasamuddeśaḥ
	   3.4.1  saṃsargarūpāt saṃbhūtāḥ saṃvidrūpād apoddhṛtāḥ 
 śāstre vibhaktā vākyārthāt prakṛtipratyayārthavat 
 3.4.2  nimittabhūtāḥ sādhutve śāstrād anumitātmakāḥ 
 ke cit padārthā vakṣyante saṃkṣepeṇa yathāgamam 
 3.4.3  vastūpalakṣaṇaṃ yatra sarvanāma prayujyate 
 dravyam ity ucyate so+artho bhedyatvena vivakṣitaḥ 
 iti bhūyodravyasamuddeśaḥ 
 
 
	   3.5 guṇasamuddeśaḥ
	   3.5.1  saṃsargi bhedakaṃ yad yat savyāpāraṃ pratīyate 
 guṇatvaṃ paratantratvāt tasya śāstra udāhṛtam 
 3.5.2  dravyasyāvyapadeśasya ya upādīyate guṇaḥ 
 bhedako vyapadeśāya tatprakarṣo+abhidhīyate 
 3.5.3  sarvasyaiva pradhānasya na vinā bhedahetunā 
 prakarṣo vidyate nāpi śabdasyopaiti vācyatām 
 3.5.4  vidyamānāḥ pradhāneṣu na sarve bhedahetavaḥ 
 viśeṣaśabdair ucyante vyāvṛttārthābhidhāyibhiḥ 
 3.5.5  vastūpalakṣaṇe tatra viśeṣo vyāpṛto yadi 
 prakarṣo niyamābhāvāt syād avijñātahetukaḥ 
 3.5.6  sarvaṃ ca sarvato+avaśyaṃ niyamena prakṛṣyate 
 saṃsargiṇā nimittena nikṛṣṭenādhikena vā 
 3.5.7  nāpekṣate nimittaṃ ca prakarṣe vyāpṛtaṃ yadi 
 dravyasya syād upādānaṃ prakarṣaṃ praty anarthakam 
 3.5.8  savyāpāro guṇas tasmāt svaprakarṣanibandhanaḥ 
 dravyātmānaṃ bhinatty eva svaprakarṣaṃ niveśayan 
 3.5.9  arūpaṃ pararūpeṇa dravyam ākhyāyate yathā 
 aprakarṣaṃ prakarṣeṇa guṇasyāviśyate tathā 
 iti guṇasamuddeśaḥ 
 
 
	   3.6 diksamuddeśaḥ
	   3.6.1  dik sādhanaṃ kriyā kāla iti vastvabhidhāyinaḥ 
 śaktirūpe padārthānām atyantam anavasthitāḥ 
 3.6.2  vyatirekasya yo hetur avadhipratipādyayoḥ 
 ṛjv ity evaṃ yato+anyena vinā buddhiḥ pravartate 
 3.6.3  karmaṇo jātibhedānām abhivyaktir yadāśrayā 
 sā svair upādhibhir bhinnā śaktir dig iti kathyate 
 3.6.4  parāparatve mūrtīnāṃ deśabhedanibandhane 
 tata eva prakalpete kramarūpe tu kālataḥ 
 3.6.5  ākāśasya pradeśena bhāgaiś cānyaiḥ pṛthak pṛthak 
 sā saṃyogavibhāgānām upādhitvāya kalpate 
 3.6.6  diśo vyavasthā deśānāṃ digvyavasthā na vidyate 
 śaktayaḥ khalu bhāvānām upakāraprabhāvitāḥ 
 3.6.7  pratyastarūpā bhāveṣu dik pūrvety abhidhīyate 
 pūrvabuddhir yato dik sā samākhyāmātram anyathā 
 3.6.8  svāṅgād vyavasthā yā loke na tasyāṃ niyatā diśaḥ 
 pratyaṅmukhasya yat paścāt tat purastād viparyaye 
 3.6.9  deśavyavasthāniyamo dikṣu na vyavatiṣṭhate 
 rūḍham apy aparatvena pūrvam ity abhidhīyate 
 3.6.10  ato bhāṣitapuṃskatvāt puṃvadbhāvo na sidhyati 
 asminn arthe na śabdena prasavaḥ kva cid ucyate 
 3.6.11  dikśakter abhidhāne tu niyataṃ diśi darśanam 
 pūrvādīnāṃ yathā ṣaṣṭer jīvitasyāvadhāraṇe 
 3.6.12  chāyābhābhyāṃ nagādīnāṃ bhāgabhedaḥ prakalpate 
 ataddharmasu bhāveṣu bhāgabhedo na kalpate 
 3.6.13  paramāṇor abhāgasya diśā bhāgo vidhīyate 
 bhāgaprakalpanāśaktiṃ prathamāṃ tāṃ pracakṣate 
 3.6.14  adeśāś cāpy abhāgāś ca niṣkramā nirupāśrayāḥ 
 bhāvāḥ saṃsargirūpāt tu śaktibhedaḥ prakalpate 
 3.6.15  nirbhāgātmakatā tulyā paramāṇor ghaṭasya ca 
 bhāgaḥ śaktyantaraṃ tatra parimāṇaṃ ca yat tayoḥ 
 3.6.16  yataḥ prakalpate bhedo bhedas tatrāpi dṛśyate 
 adṛṣṭoparatiṃ bhedam ato+ayuktataraṃ viduḥ 
 3.6.17  sarvatra tasya kāryasya darśanād vibhur iṣyate 
 vibhutvam etad evāhur anyaḥ kāyavatāṃ vidhiḥ 
 3.6.18  caitanyavat sthitā loke dikkālaparikalpanā 
 prakṛtiṃ prāṇināṃ tāṃ hi ko+anyathā sthāpayiṣyati 
 3.6.19  saṃkaro vyavahārāṇāṃ prakṛteḥ syād viparyaye 
 tasmāt tyajann imān bhāvān punar evāvalambate 
 3.6.20  tasyās tu śakteḥ pūrvādi- bhedo bhāvāntarāśrayaḥ 
 bhinnā dik tena bhedena bhedāyaivopakalpate 
 3.6.21  avadhitvena cāpekṣā- yoge diglakṣaṇo vidhiḥ 
 pūrvam as yeti ṣaṣṭhy eva dṛṣṭā dharmāntarāśraye 
 3.6.22  pūrvādināṃ viparyāso +adṛṣṭaś cāvadhyasaṃkare 
 ṛjv etad asyety etac ca liṅgaṃ na vyatikīryate 
 3.6.23  antaḥkaraṇadharmo vā bahir evaṃ prakāśate 
 asyāṃ tv antarbahirbhāvaḥ prakriyāyāṃ na vidyate 
 3.6.24  ekatvam āsāṃ śaktīnāṃ nānātvaṃ veti kalpane 
 avastupatite jñātvā satyato na parāmṛśet 
 3.6.25  vikalpātītatattveṣu saṃketopanibandhanāḥ 
 bhāveṣu vyavahārā ye lokas tatrānugamyate 
 3.6.26  naikatvam asty anānātvaṃ vinaikatvena netarat 
 paramārthe tayor eṣa bhedo+atyantaṃ na vidyate 
 3.6.27  na śaktīnāṃ tathā bhedo yathā śaktimatāṃ sthitiḥ 
 na ca laukikam ekatvaṃ tāsām ātmasu vidyate 
 3.6.28  naikatvaṃ vyavatiṣṭheta nānātvaṃ cen na kalpayet 
 nānātvaṃ cāvahīyeta yady ekatvaṃ na kalpayet 
 iti diksamuddeśaḥ 
 
 
	   3.7 sādhanasamuddeśaḥ
	   3.7.1  svāśraye samavetānāṃ tadvad evāśrayāntare 
 kriyāṇām abhiniṣpattau sāmarthyaṃ sādhanaṃ viduḥ 
 3.7.2  śaktimā trāsam ūhasya viśvasyānekadharmaṇaḥ 
 sarvadā sarvathā bhāvāt kva cit kiṃ cid vivakṣyate 
 3.7.3  sādhanavyavahāraś ca buddhyavasthānibandhanaḥ 
 sann asan vārtharūpeṣu bhedo buddhyā prakalpyate 
 3.7.4  buddhyā samīhitaikatvān pañcālān kurubhir yadā 
 punar vibhajate vaktā tadāpāyaḥ pratīyate 
 3.7.5  śabdopahitarūpāṃś ca buddher viṣayatāṃ gatān 
 pratyakṣam iva kaṃsādīn sādhanatvena manyate 
 3.7.6  buddhipravṛttirūpaṃ ca samāropyābhidhātṛbhiḥ 
 artheṣu śaktibhedānāṃ kriyate parikalpanā 
 3.7.7  vyaktau padārthe śabdāder janyamānasya karmaṇaḥ 
 sādhanatvaṃ tathā siddhaṃ buddhirūpaprakalpitam 
 3.7.8  svatantraparatantratve kramarūpaṃ ca darśitam 
 nirīheṣv api bhāveṣu kalpanopanibandhanam 
 3.7.9  śaktayaḥ śaktimantaś ca sarve saṃsargavādinām 
 bhāvās teṣv asvaśabdeṣu sādhanatvaṃ nirūpyate 
 3.7.10  ghaṭasya dṛśikarmatve mahattvādīni sādhanam 
 rūpasya dṛśikarmatve rūpatvādīni sādhanam 
 3.7.11  svaiḥ sāmānyaviśeṣaiś ca śaktimanto rasādayaḥ 
 niyatagrahaṇā loke śaktayas tās tathāśrayaiḥ 
 3.7.12  indriyārthamanaḥkartṛ- saṃbandhaḥ sādhanaṃ kva cit 
 yad yadā yadanugrāhi tat tadā tatra sādhanam 
 3.7.13  svaśabdair abhidhāne tu sa dharmonābhidhīyate 
 vibhaktyādibhir evāsāv upakāraḥ pratīyate 
 3.7.14  nimittabhāvo bhāvānām upakārārtham āśritaḥ 
 natir āvarjanety evaṃ siddhaḥ sādhanam iṣyate 
 3.7.15  sa tebhyo vyatirikto vā teṣām ātmaiva vā tathā 
 vyatirekam upāśritya sādhanatvena kalpyate 
 3.7.16  saṃdarśanaṃ prārthanāyāṃ vyavasāye tv anantarā 
 vyavasāyas tathārambhe sādhanatvāya kalpate 
 3.7.17  pūrvasmin yā kriyā saiva parasmin sādhanaṃ matā 
 saṃdarśane tu caitanyaṃ viśiṣṭaṃ sādhanaṃ viduḥ 
 3.7.18  niṣpattimātre kartṛtvaṃ sarvatraivāsti kārake 
 vyāpārabhedāpekṣāyāṃ karaṇatvādisaṃbhavaḥ 
 3.7.19  putrasya janmani yathā pitroḥ kartṛtvam ucyate 
 ayam asyām iyaṃ tv asmād iti bhedo vivakṣayā 
 3.7.20  guṇakriyāṇāṃ kartāraḥ kartrā nyakkṛtaśaktayaḥ 
 nyaktāyām api saṃpūrṇaiḥ svair vyāpāraiḥ samanvitāḥ 
 3.7.21  karaṇatvādibhir jñātāḥ kriyābhedānupātibhiḥ 
 svātantryam uttaraṃ labdhvā pradhāne yānti kartṛtām 
 3.7.22  yathā rājñā niyukteṣu yoddhṛtvaṃ yoddhṛṣu sthitam 
 teṣu vṛttau tu labhate rājā jayaparājayau 
 3.7.23  tathā kartrā niyukteṣu sarveṣv ekārthakāriṣu 
 kartṛtvaṃ karaṇatvāder uttaraṃ na virudhyate 
 3.7.24  anāśrite tu vyāpāre nimittaṃ hetur iṣyate 
 āśritāvadhibhāvaṃ tu lakṣaṇe lakṣaṇaṃ viduḥ 
 3.7.25  dravyādiviṣayo hetuḥ kārakaṃ niyatakriyam 
 kartā kartrantarāpekṣaḥ kriyāyāṃ hetur iṣyate 
 3.7.26  kriyāyai karaṇaṃ tasya dṛṣṭaḥ pratinidhis tathā 
 hetvarthā tu kriyā tasmān na sa pratinidhīyate 
 3.7.27  prātilomyānulomyābhyāṃ hetur arthasya sādhakaḥ 
 tādarthyam ānulomyena hetutvānugataṃ tu tat 
 3.7.28  sarvatra sahajā śaktir yāvaddravyam avasthitā 
 kriyākāle tv abhivyakter āśrayād upakāriṇī 
 3.7.29  kuḍyasyāvaraṇe śaktir asyādīnāṃ vidāraṇe 
 sarvadā sa tu san dharmaḥ kriyākāle nirūpyate 
 3.7.30  svāṅgasaṃyoginaḥ pāśā daityānāṃ vāruṇā yathā 
 vyajyante vijigīṣūṇāṃ dravyāṇāṃ śaktayas tathā 
 3.7.31  taikṣṇyagauravakāṭhinya- saṃsthānaiḥ svair asir yadā 
 chedyaṃ prati vyāpriyate śaktimān gṛhyate tadā 
 3.7.32  prāṅ nimittāntarodbhūtaṃ kriyāyāḥ kaiś cid iṣyate 
 sādhanaṃ sahajaṃ kaiś cit kriyānyaiḥ pūrvam iṣyate 
 3.7.33  pravṛttir eva prathamaṃ kva cid apy anapāśritā 
 śaktīr ekādhikaraṇe srotovad apakarṣati 
 3.7.34  apūrvaṃ kālaśaktiṃ vā kriyāṃ vā kālam eva vā 
 tam evamlaksanam bhāvam ke cid āhuh katham ca na 
 3.7.35  nityāḥ ṣaṭ śaktayo+anyeṣāṃ bhedābhedasamanvitāḥ 
 kriyāsaṃsiddhaye+artheṣu jātivat samavasthitāḥ 
 3.7.36  dravyākārādibhedena tāś cāparimitā iva 
 dṛśyante tattvam āsāṃ tu ṣaṭ śaktīr nātivartate 
 3.7.37  nimittabhedād ekaiva bhinnā śaktiḥ pratīyate 
 ṣoḍhā kartṛtvam evāhus tatpravṛtter nibandhanam 
 3.7.38  tattve vā vyatireke vā vyatiriktaṃ tad ucyate 
 śabdapramāṇako lokaḥ sa śāstreṇānugamyate 
 3.7.39  paramārthe tu naikatvaṃ pṛthaktvād bhinnalakṣaṇam 
 pṛthaktvaikatvarūpeṇa tattvam eva prakāśate 
 3.7.40  yat pṛthaktvam asaṃdigdhaṃ tad ekatvān na bhidyate 
 yad ekatvam asaṃdigdhaṃ tat pṛthaktvān na bhidyate 
 3.7.41  dyauḥ kṣamā vāyur ādityaḥ sāgarāḥ sarito diśaḥ 
 antaḥkaraṇatattvasya bhāgā bahir avasthitāḥ 
 3.7.42  kālavicchedarūpeṇa tad evaikam avasthitam 
 sa hy apūrvāparo bhāvaḥ kramarūpeṇa lakṣyate 
 3.7.43  dṛṣṭo hy avyatireke+api vyatireko+anvaye +asati 
 vṛkṣādyarthānvayas tasmād vibhaktyartho+anya iṣyate 
 3.7.44  sāmānyaṃ kārakaṃ tasya saptādyā bhedayonayaḥ 
 ṣaṭ karmākhyādibhedena śeṣabhedas tu saptamī 
 
	    karmādhikāraḥ
	     3.7.45  nirvartyaṃ ca vikāryaṃ ca prāpyaṃ ceti tridhā matam 
 tatrepsitatamaṃ karma caturdhānyat tu kalpitam 
 3.7.46  audāsīnyena yat prāpyaṃ yac ca kartur anīpsitam 
 saṃjñāntarair anākhyātaṃ yad yac cāpy anyapūrvakam 
 3.7.47  satī vāvidyamānā vā prakṛtiḥ pariṇāminī 
 yasya nāśriyate tasya nirvartyatvaṃ pracakṣate 
 3.7.48  prakṛtes tu vivakṣāyāṃ vikāryaṃ kaiś cid anyathā 
 nirvartyaṃ ca vikāryaṃ ca karma śāstre pradarśitam 
 3.7.49  yad asaj jāyate sad vā janmanā yat prakāśyate 
 tan nirvartyaṃ vikāryaṃ ca karma dvedhā vyavasthitam 
 3.7.50  prakṛtyucchedasaṃbhūtaṃ kiṃ cit kāṣṭhādibhasmavat 
 kiṃ cid guṇāntarotpattyā suvarṇādivikāravat 
 3.7.51  kriyākṛtā viśeṣāṇāṃ siddhir yatra na gamyate 
 darśanād anumānād vā tat prāpyam iti kathyate 
 3.7.52  viśeṣalābhaḥ sarvatra vidyate darśanādibhiḥ 
 keṣāṃ cit tadabhivyakti- siddhir dṛṣṭiviṣādiṣu 
 3.7.53  ābhāsopagamo vyaktiḥ soḍhatvam iti karmaṇaḥ 
 viśeṣāḥ prāpyamāṇasya kriyāsiddhau vyavasthitāḥ 
 3.7.54  nirvartyādiṣu tat pūrvam anubhūya svatantratām 
 kartrantarāṇāṃ vyāpāre karma saṃpadyate tataḥ 
 3.7.55  tadvyāpāraviveke+api svavyāpāre vyavasthitam 
 karmāpadiṣṭāāllabhate kva cic chāstrāśrayān vidhīn 
 3.7.56  nivṛttapreṣaṇaṃ karma svakriyāvayave sthitam 
 nivartamāne karmatve sve kartṛtve+avatiṣṭhate 
 3.7.57  tāni dhātvantarāṇy eva pacisidhyativad viduḥ 
 bhede+api tulyarūpatvād ekatvaparikalpanā 
 3.7.58  ekadeśe samūhe ca vyāpārāṇāṃ pacādayaḥ 
 svabhāvataḥ pravartante tulyarūpasamanvitāḥ 
 3.7.59  nyagbhāvanā nyagbhavanaṃ ruhau śuddhe pratīyate 
 nyagbhāvanā nyagbhavanaṃ ṇyante+api pratipadyate 
 3.7.60  avasthāṃ pañcamīm āhur ṇyante tāṃ karmakartari 
 nivṛttapreṣaṇād dhātoḥ prākṛte+arthe ṇij ucyate 
 3.7.61  bravīti pacater arthaṃ sidhyatir na vinā ṇicā 
 sa ṇyantaḥ pacater arthe prākṛte vyavatiṣṭhate 
 3.7.62  keṣāṃ cid devadattāder vyāpāro yaḥ sakarmake 
 sa vinā devadattādeḥ kaṭādiṣu vivakṣyate 
 3.7.63  nivṛttapreṣaṇaṃ karma svasya kartuḥ prayojakam 
 preṣaṇāntarasaṃbandhe ṇyante lenābhidhīyate 
 3.7.64  sadṛśādiṣu yat karma- kartṛtvaṃ pratipadyate 
 āpattyāpādane tatra viṣayatvaṃ prati kriye 
 3.7.65  kutaś cid āhṛtya padam evaṃ ca parikalpane 
 karmasthabhāvakatvaṃ syād darśanādyabhidhāyinām 
 3.7.66  viśeṣadarśanaṃ yatra kriyā tatra vyavasthitā 
 kriyāvyavasthā tv anyeṣāṃ śabdair eva prakāśyate 
 3.7.67  kālabhāvādhvadeśānām antarbhūtakriyāntaraiḥ 
 sarvair akarmakair yoge karmatvam upajāyate 
 3.7.68  ādhāratvam iva prāptās te punar dravyakarmasu 
 kālādayo bhinnakakṣyaṃ yānti karmatvam uttaram 
 3.7.69  atas taiḥ karmabhir dhātur yukto+adravyair akarmakaḥ 
 lasya karmaṇi bhāve ca nimittatvāya kalpate 
 3.7.70  sarvaṃ cākathitaṃ karma bhinnakakṣyaṃ pratīyate 
 dhātvarthoddeśabhedena tan nepsitatamaṃ kila 
 3.7.71  pradhānakarma kathitaṃ yat kriyāyāḥ prayojakam 
 tatsiddhaye kriyāyuktam anyat tv akathitaṃ smṛtam 
 3.7.72  duhyādivan nayatyādau karmatvam akathāśrayam 
 ākhyātānupayoge tu niyamāc cheṣa iṣyate 
 3.7.73  antarbhūtaṇijarthānāṃ duhyādīnāṃ ṇijantavat 
 siddhaṃ pūrveṇa karmatvaṃ ṇijantaniyamas tathā 
 3.7.74  karaṇasya svakakṣyāyāṃ na prakarṣāśrayo yathā 
 karmaṇo+api svakakṣyāyāṃ na syād atiśayas tathā 
 3.7.75  karmaṇas tv āptum iṣṭatva āśrite+atiśayo yataḥ 
 āśrīyate tato+atyantaṃ bhedaḥ pūrveṇa karmaṇā 
 3.7.76  ṇijante ca yathā kartā sakriyaḥ san prayujyate 
 na duhyādau tathā kartā niṣkriyo+api prayujyate 
 3.7.77  bhedavākyaṃ tu yan ṇyante nīduhiprakṛtau ca yat 
 śabdāntaratvān naivāsti saṃsparśas tasya dhātunā 
 3.7.78  yathaivaikam apādānaṃ śāstre bhedena darśitam 
 tathaikam eva karmāpi bhedena pratipāditam 
 3.7.79  nirvartyo vā vikāryo vā prāpyo vā sādhanāśrayaḥ 
 kriyāṇām eva sādhyatvāt siddharūpo+abhidhīyate 
 3.7.80  ahiteṣu yathā laulyāt kartur icchopajāyate 
 viṣādiṣu bhayādibhyas tathaivāsau pravartate 
 3.7.81  pradhānetarayor yatra dravyasya kriyayoḥ pṛthak 
 śaktir guṇāśrayā tatra pradhānam anurudhyate 
 3.7.82  pradhānaviṣayā śaktiḥ pratyayenābhidhīyate 
 yadā guṇe tadā tadvad anuktāpi prakāśate 
 3.7.83  pacāv anuktaṃ yat karma ktvānte bhāvābhidhāyini 
 bhujau śaktyantare+apy ukte tat taddharma prakāśate 
 3.7.84  iṣeś ca gamisaṃsparśād grāme yo lo vidhīyate 
 tatreṣiṇaiva nirbhogaḥ kriyate gamikarmaṇaḥ 
 3.7.85  paktvā bhujyata ity atra keṣāṃ cin na vyapekṣate 
 odanaṃ pacatiḥ so+asāv anumānāt pratīyate 
 3.7.86  tathābhiniviśau karma yat tiṅante +abhidhīyate 
 ktvānte+adhikaraṇatve+api na tatrecchanti saptamīm 
 3.7.87  yan nirvṛttāśrayaṃ karma prāpter apracitaṃ punaḥ 
 bhakṣyādiviṣayāpattyā bhidyamānaṃ tad īpsitam 
 3.7.88  dhātor arthāntare vṛtter dhātvarthenopasaṃgrahāt 
 prasiddher avivakṣātaḥ karmaṇo+akarmikā kriyā 
 3.7.89  bhedā ya ete catvāraḥ sāmānyena pradarśitāḥ 
 te nimittādibhedena bhidyante bahudhā punaḥ 
 iti karmādhikāraḥ 
 
 
	    karaṇādhikāraḥ
	     3.7.90  kriyāyāḥ pariniṣpattir yadvyāpārād anantaram 
 vivakṣyate yadā tatra karaṇatvaṃ tadā smṛtam 
 3.7.91  vastutas tad anirdeśyaṃ na hi vastu vyavasthitam 
 sthālyā pacyata ity eṣā vivakṣā dṛśyate yataḥ 
 3.7.92  karaṇeṣu tu saṃskāram ārabhante punaḥ punaḥ 
 viniyogaviśeṣāṃś ca pradhānasya prasiddhaye 
 3.7.93  svakakṣyāsu prakarṣaś ca karaṇānāṃ na vidyate 
 āśritātiśayatvaṃ tu paratas tatra lakṣaṇam 
 3.7.94  svātantrye+api prayoktāra ārād evopakurvate 
 karaṇena hi sarveṣāṃ vyāpāro vyavadhīyate 
 3.7.95  kriyāsiddhau prakarṣo+ayaṃ nyagbhāvas tv eva kartari 
 siddhau satyāṃ hi sāmānyaṃ sādhakatvaṃ prakṛṣyate 
 3.7.96  asyādīnāṃ tu kartṛtve taikṣṇyādi karaṇaṃ viduḥ 
 taikṣṇyādīnāṃ svatantratve dvedhātmā vyavatiṣṭhate 
 3.7.97  ātmabhede+api saty evam eko+arthaḥ sa tathā sthitaḥ 
 tadāśrayatvād bhede+api kartṛtvaṃ bādhakaṃ tataḥ 
 3.7.98  yathā ca saṃnidhānena karaṇatvaṃ pratīyate 
 tathaivāsaṃnidhāne+api kriyāsiddheḥ pratīyate 
 3.7.99  stokasya vābhinirvṛtter anirvṛtteś ca tasya vā 
 prasiddhiṃ karaṇatvasya stokādīnāṃ pracakṣate 
 3.7.100  dharmāṇāṃ tadvatā bhedād abhedāc ca viśiṣyate 
 kriyāvadher avaccheda- viśeṣād bhidyate yathā 
 iti karaṇādhikāraḥ 
 
 
	    kartradhikāraḥ
	     3.7.101  prāg anyataḥ śaktilābhān nyagbhāvāpādanād api 
 tadadhīnapravṛttitvāt pravṛttānāṃ nivartanāt 
 3.7.102  adṛṣṭatvāt pratinidheḥ praviveke ca darśanāt 
 ārād apy upakāritve svātantryaṃ kartur ucyate 
 3.7.103  dharmair abhyuditaiḥ śabde niyamo na tu vastuni 
 kartṛdharmavivakṣāyāṃ śabdāt kartā pratīyate 
 3.7.104  ekasya buddhyavasthābhir bhede ca parikalpite 
 kartṛtvaṃ karaṇatvaṃ ca karmatvaṃ copajāyate 
 3.7.105  utpatteḥ prāg asadbhāvo buddhyavasthānibandhanaḥ 
 aviśiṣṭaḥ satānyena kartā bhavati janmanaḥ 
 3.7.106  kāraṇaṃ kāryabhāvena yadā vāvyavatiṣṭhate 
 kāryaśabdaṃ tadā labdhvā kāryatvenopajāyate 
 3.7.107  yathāheḥ kuṇḍalībhāvo vyagrāṇāṃ vā samagratā 
 tathaiva janmarūpatvaṃ satām eke pracakṣate 
 3.7.108  vibhaktayoni yat kāryaṃ kāraṇebhyaḥ pravartate 
 svā jātir vyaktirūpeṇa tasyāpi vyavatiṣṭhate 
 3.7.109  bhāveṣv eva padanyāsaḥ prajñāyā vāca eva vā 
 nāstīty apy apade nāsti na ca sad bhidyate tataḥ 
 3.7.110  buddhiśabdau pravartete yathābhūteṣu vastuṣu 
 teṣām anyena tattvena vyavahāro na vidyate 
 3.7.111  ākāśasya yathā bhedaś chāyāyāś calanaṃ yathā 
 janmanāśāv abhede+api tathā kaiś cit prakalpitau 
 3.7.112  yathaivākāśanāstitvam asan mūrtinirūpitam 
 tathaiva mūrtināstitvam asadākāśaniśrayam 
 3.7.113  yathā tadarthair vyāpāraiḥ kriyātmā vyapadiśyate 
 abhedagrahaṇād eṣa kāryakāraṇayoḥ kramaḥ 
 3.7.114  vikāro janmanaḥ kartā prakṛtir veti saṃśaye 
 bhidyate pratipattṭṇāṃ darśanaṃ liṅgadarśanaiḥ 
 3.7.115  kḷpi saṃpadyamāne yā caturthī sā vikārataḥ 
 suvarṇapiṇḍe prakṛtau vacanaṃ kuṇḍalāśrayam 
 3.7.116  vākye saṃpadyateḥ kartā saṅghaś cvyantasya kathyate 
 vṛttau saṅghībhavantīti brāhmaṇānāṃ svatantratā 
 3.7.117  atvaṃ saṃpadyate yas tvaṃ na tasmin yuṣmadāśrayā 
 pravṛttiḥ puruṣasyāsti prākṛtaḥ sa vidhīyate 
 3.7.118  pūrvāvasthām avijahat saṃspṛśan dharmam uttaram 
 saṃmūrchita ivārthātmā jāyamāno+abhidhīyate 
 3.7.119  savyāpārataraḥ kaś cit kva cid dharmaḥ pratīyate 
 saṃsṛjyante ca bhāvānāṃ bhedavatyo+api śaktayaḥ 
 3.7.120  viparītārthavṛttitvaṃ puruṣasya viparyaye 
 gamyeta sādhanaṃ hy atra savyāpāraṃ pratīyate 
 3.7.121  tvam anyo bhavasīty eṣā tatra syāt parikalpanā 
 rājñi bhṛtyatvamāpanne yathā tadvad gatir bhavet 
 3.7.122  saṃbhāvanāt kriyāsiddhau kartṛtvena samāśritaḥ 
 kriyāyām ātmasādhyāyāṃ sādhanānāṃ prayojakaḥ 
 3.7.123  prayogamātre nyagbhāvaṃ svātantryād eva niśritaḥ 
 aviśiṣṭo bhavaty anyaiḥ svatantrair muktasaṃśayaiḥ 
 3.7.124  nimittebhyaḥ pravartante sarva eva svabhūtaye 
 abhiprāyānurodho+api svārthasyaiva prasiddhaye 
 iti kartradhikāraḥ 
 
 
	    hetvadhikāraḥ
	     3.7.125  preṣaṇādhyeṣaṇe kurvaṃs tatsamarthāni cācaran 
 kartaiva vihitāṃ śāstre hetusaṃjñāṃ prapadyate 
 3.7.126  dravyamātrasya tu praiṣe pṛcchyāder loḍ vidhīyate 
 sakriyasya prayogas tu yadā sa viṣayo ṇicaḥ 
 3.7.127  guṇakriyāyāṃ svātantryāt preṣaṇe karmatāṃ gataḥ 
 niyamāt karmasaṃjñāyāḥ svadharmeṇābhidhīyate 
 3.7.128  kriyāyāḥ prerakaṃ karma hetuḥ kartuḥ prayojakaḥ 
 karmārthā ca kriyotpatti- saṃskārapratipattibhiḥ 
 iti hetvadhikāraḥ  
 
 
	    saṃpradānādhikāraḥ
	     3.7.129  anirākaraṇāt kartus tyāgāṅgaṃ karmaṇepsitam 
 preraṇānumatibhyāṃ ca labhate saṃpradānatām 
 3.7.130  hetutve karmasaṃjñāyāṃ śeṣatve vāpi kārakam 
 rucyarthādiṣu śāstreṇa saṃpradānākhyam ucyate 
 3.7.131  bhedasya ca vivakṣāyāṃ pūrvāṃ pūrvāṃ kriyāṃ prati 
 parasyāṅgasya karmatvān na kriyāgrahaṇaṃ kṛtam 
 3.7.132  kriyāṇāṃ samudāye tu yadaikatvaṃ vivakṣitam 
 tadā karma kriyāyogāt svākhyayaivopacaryate 
 3.7.133  bhedābhedavivakṣā ca svabhāvena vyavasthitā 
 tasmād gatyarthakarmatve vyabhicāro na dṛśyate 
 3.7.134  vikalpenaiva sarvatra saṃjñe syātām ubhe yadi 
 ārambheṇa na yogasya pratyākhyānaṃ samaṃ bhavet 
 3.7.135  tyāgarūpaṃ prahātavye prāpye saṃsargadarśanam 
 āsthitaṃ karma yat tatra dvairūpyaṃ bhajate kriyā 
 iti saṃpradānādhikāraḥ 
 
 
	    apādānādhikāraḥ
	     3.7.136  nirdiṣṭaviṣayaṃ kiṃ cid upāttaviṣayaṃ tathā 
 apekṣitakriyaṃ ceti tridhāpādānam ucyate 
 3.7.137  saṃyogabhedād bhinnātmā gamir eva bhramir yathā 
 dhruvāvadhir apāyo+api samavetas tathādhruve 
 3.7.138  dravyasvabhāvo na dhrauvyam iti sūtre pratīyate 
 apāyaviṣayaṃ dhrauvyaṃ yat tu tāvad vivakṣitam 
 3.7.139  saraṇe devadattasya dhrauvyaṃ pāte tu vājinaḥ 
 āviṣṭaṃ yad apāyena tasyādhrauvyaṃ pracakṣate 
 3.7.140  ubhāv apy adhruvau meṣau yady apy ubhayakarmaje 
 vibhāge pravibhakte tu kriye tatra vivakṣite 
 3.7.141  meṣāntarakriyāpekṣam avadhitvaṃ pṛthak pṛthak 
 meṣayoḥ svakriyāpekṣaṃ kartṛtvaṃ ca pṛthak pṛthak 
 3.7.142  abhedena kriyaikā tu dvisādhyā ced vivakṣitā 
 meṣāv apāye kartārau yady anyo vidyate+avadhiḥ 
 3.7.143  gatir vinā tv avadhinā nāpāya iti gamyate 
 vṛkṣasya parṇaṃ patatīty evaṃ bhāṣye nidarśitam 
 3.7.144  bhedābhedau pṛthagbhāvaḥ sthitiś ceti virodhinaḥ 
 yugapan na vivakṣyante sarve dharmā balāhake 
 3.7.145  dhanuṣā vidhyatīty atra vināpāyavivakṣayā 
 karaṇatvaṃ yato nāsti tasmāt tad ubhayaṃ saha 
 3.7.146  ekaiva vā satī śaktir dvirūpā vyavatiṣṭhate 
 nimittaṃ saṃjñayos tatra parayā bādhyate+aparā 
 3.7.147  nirdhāraṇe vibhakte yo bhītrādīnāṃ ca yo vidhiḥ 
 upāttāpekṣitāpāyaḥ so+abudhapratipattaye 
 ity apādānādhikāraḥ 
 
 
	    adhikaraṇādhikāraḥ
	     3.7.148   kartṛkarmavyavahitām asākṣād dhārayat kriyām 
 upakurvat kriyāsiddhau śāstre+adhikaraṇaṃ smṛtam 
 3.7.149  upaśleṣasya cābhedas tilākāśakaṭādiṣu 
 upakārās tu bhidyante saṃyogisamavāyinām 
 3.7.150  avināśo gurutvasya pratibandhe svatantratā 
 digviśeṣād avaccheda ityādyā bhedahetavaḥ 
 3.7.151  ākāśam eva keṣāṃ cid deśabhedaprakalpanāt 
 ādhāraśaktiḥ prathamā sarvasaṃyogināṃ matā 
 3.7.152  idam atreti bhāvānām abhāvān na prakalpate 
 vyapadeśas tam ākāśa- nimittaṃ saṃpracakṣate 
 3.7.153  kālāt kriyā vibhajyanta ākāśāt sarvamūrtayaḥ 
 etāvāṃś caiva bhedo+ayam abhedopanibandhanaḥ 
 3.7.154  yady apy upavasir deśa- viśeṣam anurudhyate 
 śabdapravṛttidharmāt tu kālam evāvalambate 
 3.7.155  vasatāv aprayukte+api deśo+adhikaraṇaṃ tataḥ 
 aprayuktaṃ trirātrādi karma copavasau smṛtam 
 ity adhikaraṇādhikāraḥ 
 
 
	    śeṣādhikāraḥ
	     3.7.156  saṃbandhaḥ kārakebhyo+anyaḥ kriyākārakapūrvakaḥ 
 śrutāyām aśrutāyāṃ vā kriyāyāṃ so+abhidhīyate 
 3.7.157  dviṣṭho+apy asau parārthatvād guṇeṣu vyatiricyate 
 tatrābhidhīyamānaḥ san pradhāne+apy upayujyate 
 3.7.158  nimittaniyamaḥ śabdāt saṃbandhasya na gṛhyate 
 karmapravacanīyais tu sa viśeṣo+avarudhyate 
 3.7.159  sādhanair vyapadiṣṭe ca śrūyamāṇakriye punaḥ 
 proktā pratipadaṃ ṣaṣṭhī samāsasya nivṛttaye 
 3.7.160  niṣṭhāyāṃ karmaviṣayā ṣaṣthī ca pratiṣidhyate 
 śeṣalakṣaṇayā ṣaṣṭhyā samāsastatra neṣyate 
 3.7.161  anyena vyapadiṣṭasya yasyānyatropajāyate 
 vyatirekaḥ sa dharmau dvau labhate viṣayāntare 
 3.7.162  prādhānyaṃ svaguṇe labdhvā pradhāne yāti śeṣatām 
 sahayoge svayoge+ataḥ pradhānatvaṃ na hīyate 
 iti śeṣādhikāraḥ 
 
 
 3.7.163   siddhasyābhimukhībhāva- mātraṃ saṃbodhanaṃ viduḥ 
 prāptābhimukhyo hy arthātmā kriyāsu viniyujyate 
 3.7.164  saṃbodhanaṃ na vākyārtha iti pūrvebhya āgamaḥ 
 uddeśena vibhaktyarthā vākyārthāt samapoddhṛtāḥ 
 3.7.165  vibhaktyarthe+avyayībhāva- vacanād avasīyatām 
 anyo dravyād vibhaktyarthaḥ so+avyayenābhidhīyate 
 3.7.166  dravyaṃ tu yad yathābhūtaṃ tad atyantaṃ tathā bhavet 
 kriyāyoge+api tasyāsau dravyātmā nāpahīyate 
 3.7.167  tasmād yat karaṇaṃ dravyaṃ tat karma na punar bhavet 
 sarvasya vānyathābhāvas tasya dravyātmano bhavet 
 iti sādhanasamuddeśaḥ 
 
 
 
	   3.8: kriyāsamuddeśa
	   3.8.1  yāvat siddham asiddhaṃ vā sādhyatvenābhidhīyate 
 āśritakramarūpatvāt tat kriyeti pratiyate 
 3.8.2  kāryakāraṇabhāvena dhvanatīty āśritakramaḥ 
 dhvaniḥ kramanivṛttau tu dhvanir ity eva kathyate 
 3.8.3  śvete śvetata ity etac chvetatvena prakāśate 
 āśritakramarūpatvād abhidhānaṃ pravartate 
 3.8.4  guṇabhūtair avayavaiḥ samūhaḥ kramajanmanām 
 buddhyā prakalpitābhedaḥ kriyeti vyapadiśyate 
 3.8.5  samūhaḥ sa tatbābhūtaḥ pratibhedam samūhisu 
 samāpyate tato bhede kālabhedasya saṃbhavaḥ 
 3.8.6  kramāt sadasatāṃ teṣām ātmāno na samūhinām 
 sadvastuviṣayair yānti saṃbandhaṃ cakṣurādibhiḥ 
 3.8.7  yathā gaur iti samghātaḥ sarvo nendriyagocaraḥ 
 bhāgaśas tūpalabdhasya buddhau rūpaṃ nirūpyate 
 3.8.8  indriyair anyathāprāptau bhedāmśopanipātibhiḥ 
 alātacakravad rūpaṃ kriyāṇāṃ parikalpyate 
 3.8.9  yathā ca bhāgāḥ pacater udakāsecanādayaḥ 
 udakāsecanādināṃ jñeyā bhāgās tathāpare 
 3.8.10  yaś cāpakarṣaparyantam anuprāptaḥ pratīyate 
 tatraikasmin kriyāśabdaḥ kevale na prayujyate 
 3.8.11  pūrvottarais tathā bhāgaiḥ samavasthāpitakramaḥ 
 ekaḥ so+apy asadadhyāsād ākhyātair abhidhīyate 
 3.8.12  kālānupāti yad rūpaṃ tad astīty anugamyate 
 paritas tu paricchinnaṃ bhāva ity eva kathyate 
 3.8.13  vyavahārasya siddhatvān na ceyaṃ guṇakalpanā 
 upacāro hi mukhyasya saṃbhavād avatiṣṭhate 
 3.8.14  āhitottaraśaktitvāt pratyekaṃ vā samūhinaḥ 
 anekarūpā lakṣyante kramavanta ivākramāḥ 
 3.8.15  anantaraṃ phalaṃ yasyāḥ kalpate tām kriyām viduḥ 
 pradhānabhūtāṃ tādarthyād anyāsāṃ tu tadākhyatā 
 3.8.16*  *kriyāpravṛttau yo hetus tadarthaṃ yad viceṣṭitam 
 anapekṣya prayuñjīta gacchatīty avadhārayan 
 3.8.17  satsu pratyayarūpo+asau bhāvo yāvan na jāyate 
 tāvat pareṣāṃ rūpeṇa sādhyaḥ sann abhidhīyate 
 3.8.18  siddhe tu sādhanākāṅkṣā kṛtārthatvān nivartate 
 na kriyāvācināṃ tasmāt prayogas tatra vidyate 
 3.8.19  sa cāpūrvāparibhūta ekatvād akramātmakaḥ 
 pūrvāparāṇāṃ dharmeṇa tadarthenānugamyate 
 3.8.20  asan nivartate tasmād yat sat tad upalabhyate 
 tayoḥ sadasatoś cāsāv ātmaika iva gṛhyate 
 3.8.21  jātim anye kriyām āhur anekavyaktivartinīm 
 asādhyā vyaktirūpeṇa sā sādhyevopalabhyate 
 3.8.22  ante yā vā kriyābhāge jātiḥ saiva kriyā smṛtā 
 sā vyakter anuniṣpāde jāyamāneva gamyate 
 3.8.23  svavyāpāraviśiṣṭānām sattā vā, kartṛkarmanām 
 kriyā vyāpārabhedeṣu sattā vā samavāyinī 
 3.8.24  antye vātmani yā sattā sā kriyā kaiś cid iṣyate 
 bhāva eva hi dhātvartha ity avicchinna āgamaḥ 
 3.8.25  buddhiṃ tajjātim anye tu buddhisattām athāpare 
 pratyastarūpāṃ bhāveṣu kriyeti pratijānate 
 3.8.26  āvirbhāvatirobhāvau janmanāśau tathāparaiḥ 
 ṣaṭsu bhāvavikāreṣu kalpitau vyāvahārikau 
 3.8.27  tābhyāṃ sarvapravṛttīnām abhedenopasamgrahaḥ 
 janmaivāśritasārūpyaṃ sthitir ity abhidhīyate 
 3.8.28*  *jāyamānān na janrnānyad vināśe+apy apadārthatā 
 ato bhāvavikāreṣu sattaikā vyavatiṣṭhate 
 3.8.29  *pūrvabhāgas tu yaj jātāt taj janmety apadiśyate 
 āśritakramarūpeṇa nimittatve vivakṣite 
 3.8.30  ākhyātaśabdair artho+asāv evaṃbhūto +abhidhīyate 
 nāmaśabdāḥ pravartante saṃharanta iva kramam 
 3.8.31  phalaṃ phalāpadeśo vā vastu vā tadvirodhi yat 
 tad anyad eva pūrveṣāṃ nāga ity apadiśyate 
 3.8.32  naivāsti naiva nāstīti vastuno grahanād vinā 
 kalpate pararūpeṇa vastv anyad anugamyate 
 3.8.33  bhāvābhāvau ghaṭādinām aspṛśann api pāṇinā 
 kaś cid vedāprakāśe+api prakāśe tata eva vā 
 3.8.34  vyāpi saukṣmyaṃ kva cid yāti kva cit saṃhanyate punaḥ 
 akurvāṇo+atha vā kiṃ cit svaśaktyaivaṃ prakāśate 
 3.8.35  sarvarūpasya tattvasya yat krameṇeva darśanam 
 bhāgair iva prakḷptiś ca tāṃ kriyām apare viduḥ 
 3.8.36  sattā svaśaktiyogena sarvarūpā vyavasthitā 
 sādhyā ca sādhanaṃ caiva phalaṃ bhoktā phalasya ca 
 3.8.37  kriyām anye tu manyante kva cid apy anapāśritām 
 sādhanaikārthakāritve pravṛttim anapāyinīm 
 3.8.38  sāmānyabhūtā sā pūrvaṃ bhāgaśaḥ pravibhajyate 
 tato vyāpārarūpeṇa sādhyeva vyavatiṣṭhate 
 3.8.39  prakṛtiḥ sādhanānāṃ sā prathamaṃ tac ca kārakam 
 vyāpārāṇāṃ tato+anyatvam aparair upavarṇyate 
 3.8.40  bahūnāṃ saṃbhave+arthānāṃ ke cid evopakārinaḥ 
 saṃsarge kaś cid esāṃ tu prādhānyena pratīyate 
 3.8.41  sādhyatvāt tatra cākhyātair vyāpārāḥ siddhasādhanāḥ 
 prādhānyenābhidhīyante phalenāpi pravartitāḥ 
 3.8.42  ekatvāvṛttibhāvābhyāṃ bhedābhedasamanvaye 
 saṃkhyās tatropalabhyante saṃkhyeyāvayavakriyāḥ 
 3.8.43  siddhasyārthasya pākādeḥ kathaṃ sādhanayogitā 
 sādhyatve vā tiṅantena kṛtāṃ bhedo na kaś cana 
 3.8.44  tatra kārakayogāyā yady ākhyātaṃ nibandhanam 
 ṣaṣṭhvāḥ sā lena saṃbandhe vyudastā kartṛkarmanoḥ 
 3.8.45  ekābhidhāna eko+artho yugapac ca dvidharmabhāk 
 na saṃbhavati siddhatve sa sādhyaḥ syāt kathaṃ punaḥ 
 3.8.46  etāvat sādhanaṃ sādhyam etāvad iti kalpanā 
 śāstra eva na vākye+asti vibhāgaḥ paramārthataḥ 
 3.8.47  ākhyātaśabde bhāgābhyāṃ sādhyasādhanavartitā 
 prakalpitā yathā śāstre sa ghañādisv api kramaḥ 
 3.8.48  sādhyatvena kriyā tatra dhāturūpanibandhanā 
 sattvabhāvas tu yas tasyāḥ sa ghañādinibandhanaḥ 
 3.8.49  bandhutābhedarūpeṇa bandhuśabde vyavasthitā 
 samūho bandhvavasthā tu pratyayenābhidhīyate 
 3.8.50  tatra yam prati sādhyatvam asiddhā taṃ prati kriyā 
 siddhā tu yasmin sādhyatvaṃ na tam eva punaḥ prati 
 3.8.51  rājñaḥ putrasya napteti na rājñi vyatiricyate 
 putrasyārthaḥ pradhānatvaṃ na cāsya vinivartate 
 3.8.52  mṛgo dhāvati paśyeti sādhyasādhanarūpatā 
 tathā viṣayabhedena saraṇasyopapadyate 
 3.8.53  lakṛtyaktakhalarthānāṃ tathāvyayakṛtām api 
 rūḍhiniṣṭhāghañādinām dhātuḥ sādhyasya vācakaḥ 
 3.8.54  sādhyasyāpariniṣpatteḥ so+ayam ity anupagrahaḥ 
 tiṅantair antareṇevam upamānaṃ tato na taiḥ 
 3.8.55  sādhanatvaṃ prasiddhaṃ ca tiṅkṣu saṃbandhināṃ yataḥ 
 tenādhyāropa eva syād upamā tu na vidyate 
 3.8.56  nyūneṣu ca samāptārtham upamānaṃ vidhīyate 
 kriyā caivāśraye sarvā tatra tatra samāpyate 
 3.8.57  yenaiva hetunā haṃsaḥ patatīty abhidhīyate 
 ātau tasya samāptatvād upamārtho na vidyate 
 3.8.58  kriyāṇāṃ jātibhinnānāṃ sādṛśyaṃ nāvadhāryate 
 siddheś ca prakrame sādhyam upamātum na śakyate 
 3.8.59  vanam vṛkṣā iti yathā bhedābhedavyapāśrayāt 
 arthātmā bhidyate bhāve sa bāhyābhyantare kramaḥ 
 3.8.60  sāmānye bhāva ity atra yal liṅgam upalabhyate 
 bhedānāṃ anumeyatvān na tat teṣu vivakṣyate 
 3.8.61  nirdeśe caritārthatvāl liṅgaṃ bhāve +avivaksitam 
 upamānavidhitvāc ca bhāvād anyat pacādisu 
 3.8.62  bhavatau yat pacādināṃ tāvad atropadiśyate 
 na ca liṅgam pacādināṃ bhavatau samavasthitam 
 3.8.63  ekaś ca so+arthaḥ sattākhyaḥ katham cit kaiś cid ucyate 
 liṅgāni cāsya bhidyante pacirūpādibhedavat 
 3.8.64  ācāryo mātulaś ceti yathaiko vyapadiśyate 
 sambandhibhedād arthātmā sa vidhiḥ paktibhāvayoḥ 
 
 
	   3.9: kālasamuddeśaḥ
	   3.9.1  vyāpāravyatirekeṇa kālam eke pracakṣate 
 nityam ekaṃ vibhu dravyaṃ parimāṇaṃ kriyāvatām 
 3.9.2  diṣṭiprasthasuvarṇādi mūrtibhedāya kalpate 
 kriyābhedāya kālas tu saṃkhyā sarvasya bhedikā 
 3.9.3  utpattau ca sthitau caiva vināśe cāpi tadvatām 
 nimittaṃ kālam evāhur vibhaktenātmanā sthitam 
 3.9.4  tam asya lokayantrasya sūtradhāraṃ pracakṣate 
 pratibandhābhyanujñābhyāṃ tena viśvaṃ vibhajyate 
 3.9.5  yadi na pratibadhnīyāt pratibandhaṃ ca notsṛjet 
 avasthā vyatikīryeran paurvāparyavinākṛtāḥ 
 3.9.6  tasyātmā bahudhā bhinno bhedair dharmāntarāśrayaiḥ 
 na hi bhinnam abhinnaṃ vā vastu kiṃ cana vidyate 
 3.9.7  naiko na cāpy aneko+asti na śuklo nāpi cāsitaḥ 
 dravyātmā sa tu saṃsargād evaṃrūpaḥ prakāśate 
 3.9.8  saṃsargināṃ tu ye bhedā viśeṣās tasya te matāḥ 
 sa bhinnas tair vyavasthānāṃ kālo bhedāya kalpate 
 3.9.9  viśiṣṭakālasaṃbandhād vṛttilābhaḥ prakalpate 
 śaktīnāṃ saṃprayogasya hetutvenāvatiṣṭhate 
 3.9.10  janmābhivyaktiniyamāḥ prayogopanibandhanāḥ 
 nityādhīnasthititvāc ca sthitir niyamapūrvikā 
 3.9.11  sthitasyānugrahas tais tair dharmaiḥ saṃsargibhis tataḥ 
 pratibandhas tirobhāvaḥ prahāṇam iti cātmanaḥ 
 3.9.12  pratyavasthaṃ tu kālasya vyāpāro+atra vyavasthitaḥ 
 kāla eva hi viśvātmā vyāpāra iti kathyate 
 3.9.13  mūrtīnāṃ tena bhinnānām ācayāpacayāḥ pṛthak 
 lakṣyante pariṇāmena sarvāsāṃ bhedayoginā 
 3.9.14  jalayantrabhramāveśa- sadṛśībhiḥ pravṛttibhiḥ 
 sa kalāḥ kalayan sarvāḥ kālākhyāṃ labhate vibhuḥ 
 3.9.15  pratibhaddhāś ca yās tena citrā viśvasya vṛttayaḥ 
 tāḥ sa evānujānāti yathā tantuḥ śakuntikāḥ 
 3.9.16  viśiṣṭakālasaṃbandhāl labdhapākāsu śaktiṣu 
 kriyābhivyajyate nityā prayogākhyena karmaṇā 
 3.9.17  jātiprayuktā tasyāṃ tu phalavyaktiḥ prajāyate 
 kuto+apy adbhutayā vṛttyā śaktibhiḥ sā niyamyate 
 3.9.18  tatas tu samavāyākhyā śaktir bhedasya bādhikā 
 ekatvam iva tā vyaktīr āpādayati kāraṇaiḥ 
 3.9.19  athāsmān niyamād ūrdhvaṃ jātayo yāḥ prayojikāḥ 
 tāḥ sarvā vyaktim āyānti svacche chāyā ivāmbhasi 
 3.9.20  kāraṇānuvidhāyitvād atha kāraṇa pūrvakāḥ 
 guṇās tatropajāyante svajātivyaktihetavaḥ 
 3.9.21  āśrayāṇāṃ ca nityatvam āśritānāṃ ca nityatā 
 tā vyaktīr anugṛhṇāti sthitis tena prakalpate 
 3.9.22  anityasya yathotpāde pāratantryaṃ tathā sthitau 
 vināśāyaiva tat śṛṣṭam asvādhīnasthitiṃ viduḥ 
 3.9.23  sthitaḥ saṃsargibhir bhāvaiḥ svakriyāsv anugṛhyate 
 naiṣāṃ sattām anudgṛhya vṛttir janmavatāṃ smṛtā 
 3.9.24  jarākhyā kālaśaktir yā śaktyantaravirodhinī 
 sā śaktīḥ pratibadhnāti jāyante ca virodhinaḥ 
 3.9.25  prayojakās tu ye bhāvāḥ sthitibhāgasya hetavaḥ 
 tirobhavanti te sarve yata ātmā prahīyate 
 3.9.26  yathaivādbutayā vṛttyā niṣkramaṃ nirnibandhanam 
 apadaṃ jāyate sarvaṃ tathāsyātmā prahīyate 
 3.9.27  kriyayor apavargiṇyor nānārthasamavetayoḥ 
 saṃbandhinā vinaikena paricchedaḥ kathaṃ bhavet 
 3.9.28  yathā tulāyāṃ haste vā nānādravyavyavasthitam 
 gurutvaṃ parimīyeta kālād evaṃ kriyāgatiḥ 
 3.9.29  jahāti sahavṛttāś ca kriyāḥ sa samavasthitāḥ 
 vrīhir yathodakaṃ tena hāyanākhyāṃ prapadyate 
 3.9.30  pratibandhābhyanujñābhyāṃ vṛttir yā tasya śāsvatī 
 tayā vibhajyamāno+asau bhajate kramarūpatāṃ 
 3.9.31  kartṛbhedāt tadartheṣu pracayāpacayau gataḥ 
 samatvaṃ viṣamatvaṃ vā sa ekaḥ pratipadyate 
 3.9.32  kriyābhedād yathaikasmiṃs takṣādyākhyā pravartate 
 kriyābhedāt tathaikasminn ṛtvādyākhyopajāyate 
 3.9.33  ārambhaś ca kriyā caiva niṣṭhā cety abhidhīyate 
 dharmāntarāṇām adhyāsa- bhedāt sadasadātmanaḥ 
 3.9.34  yāvāṃś ca dvyaṇukādīnāṃ tāvān himavato+apy asau 
 na hy ātmā kasya cid bhettuṃ pracetuṃ vāpi śakyate 
 3.9.35  anyais tu bhāvair anyeṣāṃ pracayaḥ parikalpyate 
 śanair idam idaṃ kṣipram iti tena pratīyate 
 3.9.36  asataś ca kramo nāsti sa hi bhettuṃ na śakyate 
 sato+api cātmatattvaṃ yat tat tathaivāvatiṣṭhate 
 3.9.37  kriyopādhiś ca san bhūta- bhaviṣyadvartamānatāḥ 
 ekādaśābhir ākārair vibhaktāḥ pratipadyate 
 3.9.38  bhūtaḥ pañcavidhas tatra bhaviṣyaṃś ca caturvidhaḥ 
 vartamāno dvidhākhyāta ity ekādaśa kalpanāḥ 
 3.9.39  kāle nidhāya svaṃ rūpaṃ prajñayā yan nigṛhyate 
 bhāvās tato nivartante tatra saṃkrāntaśaktayaḥ 
 3.9.40  bhāvināṃ caiva yad rūpaṃ tasya ca pratibimbakam 
 sunirmṛṣṭa ivādarśe kāla evopapadyate 
 3.9.41  tṛṇaparṇalatādīni yathā sroto+anukarṣati 
 pravartayati kālo+api mātrā mātrāvatāṃ tathā 
 3.9.42  āviśyevānusaṃdhatte yathā gatimatāṃ gatīḥ 
 vāyus tatraiva kālātmā vidhatte kramarūpatām 
 3.9.43  ayanapravibhāgaś ca gatīś ca jyotiṣāṃ dhruvā 
 nivṛttiprabhavāś caiva bhūtānāṃ tannibandhanāḥ 
 3.9.44  mātrāṇāṃ pariṇāmā ye kālavṛttyanupātinaḥ 
 nakṣatrākhyā pṛthak teṣu cihnamātraṃ tu tārakāḥ 
 3.9.45  rutair mṛgaśakuntānāṃ sthāvarāṇāṃ ca vṛttibhiḥ 
 chāyādipariṇāmaiś ca ṛtudhāmā nirūpyate 
 3.9.46  nirbhāsopagamo yo+ayaṃ kramavān iva dṛśyate 
 akramasyāpi viśvasya tat kālasya viceṣṭitam 
 3.9.47  dūrāntikavyavasthānam adhvādhikaraṇaṃ yathā 
 cirakṣipravyavasthānaṃ kālādhikaraṇaṃ tathā 
 3.9.48  tasyābhinnasya kālasya vyavahāre kriyākṛtāḥ 
 bhedā iva trayaḥ siddhā yāṃl loko nātivartate 
 3.9.49  ekasya śaktayas tisraḥ kālasya samavasthitāḥ 
 yatsaṃbandhena bhāvānāṃ darśanādarśane satām 
 3.9.50  dvābhyāṃ sa kila śaktibhyāṃ bhāvānāṃ varaṇātmakaḥ 
 śaktis tu vartamānākhyā bhāvarūpaprakāśinī 
 3.9.51  anāgatā janmaśakteḥ śaktir apratibandhikā 
 atītākhyā tu yā śaktis tayā janma virudhyate 
 3.9.52  tamaḥprakāśavat tv ete trayo+adhvāno vyavasthitāḥ 
 akramās teṣu bhāvānāṃ kramaḥ samupalabhyate 
 3.9.53  dvau tu tatra tamorūpāv ekasyālokavat sthitiḥ 
 atītam api keṣāṃ cit punar viparivartate 
 3.9.54  yugapad vartamānatvaṃ taddharmā pratipadyate 
 keṣāṃ cid vartamānatvāc caiti tadvad atītatām 
 3.9.55  hetupakārād ākṣipto vartamānatvam āgataḥ 
 śāntahetūpakāraḥ san punar nopaiti darśanam 
 3.9.56  dve eva kālasya vibhoḥ keṣāṃ cic chaktivartmanī 
 karoti yābhyāṃ bhāvānām unmīlananimīlane 
 3.9.57  kalābhiḥ pṛthagarthābhiḥ pravibhaktaṃ svabhāvataḥ 
 ke cid buddhyanusaṃhāra- lakṣaṇaṃ taṃ pracakṣate 
 3.9.58  jñānānugataśaktiṃ vā bāhyaṃ vā satyataḥ sthitam 
 kālātmānam anāśritya vyavahartuṃ na śakyate 
 3.9.59  tisro bhāvasya bhāvasya keṣāṃ cid bhāvaśaktayaḥ 
 tābhiḥ svaśaktibhiḥ sarvaṃ sadaivāsti ca nāsti ca 
 3.9.60  sattvād avyatirekeṇa tās tisro+api vyavasthitāḥ 
 kramas tās tadabhedāc ca sadasattvaṃ na bhidyate 
 3.9.61  darśanādarśanenaikaṃ dṛṣṭādṛṣṭaṃ tad eva tu 
 adhvanām ekatā nāsti na ca kiṃ cin nivartate 
 3.9.62  śaktyātmadevatāpakṣair bhinnaṃ kālasya darśanam 
 prathamaṃ tad avidyāyāṃ yad vidyāyāṃ na vidyate 
 3.9.63  abhede yadi kālasya hrasvadīrghaplutādiṣu 
 dṛśyate bhedanirbhāsaḥ sa cirakṣiprabuddhivat 
 3.9.64  hrasvadīrghaplutāvṛttyā nālikāsalilādiṣu 
 kathaṃ pracayayogaḥ syāt kalpanāmātrahetukaḥ 
 3.9.65  abhivyaktinimittasya pracayena pracīyate 
 abhinnam api śabdasya tattvam apracayātmakam 
 3.9.66  evaṃ mātrāturīyasya bhedo dāśatayasya vā 
 parimāṇavikalpena śabdātmani na vidyate 
 3.9.67  anuniṣpādikalpena ye+antarāla iva sthitāḥ 
 śabdās te pratipattṝṇām upāyāḥ pratipattaye 
 3.9.68  viśiṣṭam avadhiṃ taṃ tam upādāya prakalpate 
 kālaḥ kālavatām ekaḥ kṣaṇamāsartubhedabhāk 
 3.9.69  buddhyavagrahabhedāc ca vyavahārātmani sthitaḥ 
 tāvān eva kṣaṇaḥ kālo yugamanvantarāṇi vā 
 3.9.70  pratibandhābhyanujñābhyāṃ nālikāvivarāśrite 
 yad ambhasi prakṣaraṇaṃ tat kālasyaiva ceṣṭitam 
 3.9.71  alpe mahati vā chidre tatsaṃbandhe na bhidyate 
 kālasya vṛttir ātmāpi tam evāsyānuvartate 
 3.9.72  ākrīḍa iva kālasya dṛśyate yaḥ svaśaktibhiḥ 
 bahurūpasya bhāveṣu bahudhā tena bhidyate 
 3.9.73  tvacisārasya vā vṛddhiṃ tṛṇarājasya vā dadhat 
 tāvat tadvṛddhiyogena kālatattvaṃ vikalpate 
 3.9.74  vyatikrame+api mātrāṇāṃ tasya nāsti vyatikramaḥ 
 na gantṛgatibhedena mārgabhedo+asti kaś cana 
 3.9.75  udayāstamayāvṛttyā jyotiṣāṃ lokasiddhayā 
 kālasyāvyatipāte+api tāddharmyam iva lakṣyate 
 3.9.76  ādityagrahanakṣatra- parispandam athāpare 
 bhinnam āvṛttibhedena kālaṃ kālavido viduḥ 
 3.9.77  kriyāntarapariccheda- pravṛttā yā kriyāṃ prati 
 nirjñātaparimāṇā sā kāla ity abhidhīyate 
 3.9.78  jñāne rūpasya saṃkrāntir jñānenaivānusaṃhṛtiḥ 
 ataḥ kriyāntarābhāve sā kriyā kāla iṣyate 
 3.9.79  bhūto ghaṭa itīyaṃ ca sattāyā eva bhūtatā 
 bhūtā satteti sattāyāḥ sattā bhūtābhidhīyate 
 3.9.80  parato bhidyate sarvam ātmā tu na vikalpyate 
 parvatādisthitis tasmāt pararūpeṇa bhidyate 
 3.9.81  prasiddhabhedā vyāpārā virūpāvayavakriyāḥ 
 sāhacaryeṇa bhidyante sarūpāvayavakriyāḥ 
 3.9.82*  *vyavadhānam ivopaiti nivṛtta iva dṛśyate 
 kriyāsamūho bhujyādir antarālapravṛttibhiḥ 
 3.9.83*  *na ca vicchinnarūpo+api so+avirāmān nivartate 
 sarvaiva hi kriyānyena samkīrṇevopalabhyate 
 3.9.84  *tadantarāladṛṣṭā vā sarvaivāvayavakriyā * 
 sādṛśyāt sati bhede tu tadaṅgatvena gṛhyate 
 3.9.85  sad asad vāpi vastu syāt tṛtīyaṃ nāsti kiṃ cana 
 tena bhūtabhaviṣyantau muktvā madhyaṃ na vidyate 
 3.9.86  nirvṛttirūpam ekasya bhedābhāvān na kalpate 
 sad asad vāpi tenaikaṃ kramarūpaṃ kathaṃ bhavet 
 3.9.87  bahūnāṃ cānavasthānād ekam evopalabhyate 
 yathopalabdhi smaraṇaṃ tatra cāpy upapadyate 
 3.9.88  sadasadrūpam ekaṃ syād sarvasyaikatvakalpane 
 nirvṛttirūpaṃ nirvṛtteḥ sāmānyam atha vā bhavet 
 3.9.89  kāryotpattau samarthaṃ vā svena dharmeṇa tat tathā 
 ātmatattvena gṛhyeta sā cāsmin vartamānatā 
 3.9.90  kriyāprabandharūpaṃ yad adhyātmaṃ vinigṛhyate 
 saṃkrāntarūpam ekatra tām āhur vartamānatām 
 3.9.91  kriyātipattir atyantaṃ kriyānutpattilakṣaṇā 
 na ca bhūtam anutpannaṃ na bhaviṣyat tathāvidham 
 3.9.92  prāg viruddhakriyotpādān nirvṛtte vā virodhini 
 vyāpāre+avadhibhedena viṣayas tatra bhidyate 
 3.9.93  vyabhicāre nimittasya sādhutvaṃ na prakalpate 
 bhāvy āsīd iti sūtreṇa tat kāle+anyatra śiṣyate 
 3.9.94  svakāla eva sādhutve kālabhede gatiḥ katham 
 vākyārthād atadartheṣu viśiṣṭatvaṃ na sidhyati 
 3.9.95  tadarthaś ced avayavo bhāvino bhūtatāgatiḥ 
 na syād atyantabhūtatvam evaikaṃ tatra saṃbhavet 
 3.9.96  viśiṣṭakālatā pūrvaṃ tathāpi tu viśeṣaṇe 
 āśrayāt so+antaraṅgatvāt tatra sādhur bhaviṣyati 
 3.9.97  āmiśra eva prakrāntaḥ sa padārthas tathāvidhaḥ 
 kevalasya vimiśratvaṃ nitye+arthe nopapadyate 
 3.9.98  śuddhe ca kāle vyākhyātam āmiśre na prasidhyati 
 sādhutvam ayathākālaṃ tat sūtreṇopadiśyate 
 3.9.99  ākhyātapadavācye+arthe nirvartyatvāt pradhānatā 
 viśeṣaṇaṃ tadākṣepāt tatkāle vyavatiṣṭhate 
 3.9.100  saṃpratyayānukāro vā śabdavyāpāra eva vā 
 adhyasyate viruddhe+arthe na ca tena virudhyate 
 3.9.101  bhūtaṃ bhaviṣyad ity etau pratyayau vartamānatām 
 atyajantau prapadyete viruddhāśrayarūpatām 
 3.9.103  adhvano vartamānasya viṣayeṇa bhaviṣyatā 
 bhāṣye bhaviṣyatkāleti kāryārthaṃ vyapadiśyate 
 3.9.104  icchā cikīrśatīty atra svakālam anurudhyate 
 bhaviṣyati prakṛtyarthe tatkālaṃ nānurudhyate 
 3.9.105  āśāsyamānatantratvād āśaṃsāyāṃ viparyayaḥ 
 prayoktṛdharmaḥ śabdārthe śabdair evānuśajyate 
 3.9.106  apchālibījasaṃyoge vartate niṣpadir yadā 
 tatrāvayavavṛttitvād bhaviṣyatpratiṣedhanam 
 3.9.107  phalaprasavarūpe tu niṣpadau bhūtakālatā 
 dharmāntareṣu tad rūpam adhyasya parikalpyate 
 3.9.108  upayukte nimittānāṃ vyāpāre phalasiddhaye 
 tatra rūpaṃ yad adhyastaṃ tatkālaṃ tat pratīyate 
 3.9.109  niṣpattāv avadhiḥ kaś cit kaś cit prativivakṣitaḥ 
 hetujanmavyapekṣātaḥ phalajanmeti cocyate 
 3.9.110  abahiḥsādhanādhīnā siddhir yatra vivakṣitā 
 tat sādhanāntarābhāvāt siddham ity apadiśyate 
 3.9.111  tasmād avadhibhedena siddhā mukhyaiva bhūtatā 
 anāgatatvam astitvaṃ hetudharmavyapekṣaṇe 
 3.9.112  satām indriyasaṃbandhāt saiva sattā viśiṣyate 
 bhedena vyavahāro hi vastvantaranibandhanaḥ 
 3.9.113  astitvaṃ vastumātrasya buddhyā tu parigṛhyate 
 yaḥ samāsādanād bhedaḥ sa tatra na vivakṣitaḥ 
 3.9.114  yogād vā strītvapuṃstvābhyāṃ na kiṃ cid avatiṣṭhate 
 svasminn ātmani tatrānyad bhūtaṃ bhāvi ca kathyate 
 
 
	   3.10: puruṣasamuddeśa
	   3.10.1  pratyaktā parabhāvaś cāpy upādhī kartṛkarmanoḥ 
 tayoḥ śrutiviśeṣeṇa vācakau madhyamottamau 
 3.10.2  sad asad vāpi caitanyam etābhyām avagamyate 
 caitanyabhāge prathamaḥ puruṣo na tu vartate 
 3.10.3  budhijānāticitibhiḥ prathame puruṣe sati 
 samjñānārthair na caitanya- syopayogaḥ prakāśyate 
 3.10.4  saṃbodhanārthaḥ sarvatra madhyame kaiś cid iṣyate 
 tathā saṃbodhane sarvāṃ prathamāṃ yuṣmado viduḥ 
 3.10.5  saṃbodhanaṃ na loke+asti vidhātavyena vastunā 
 svāhendraśatrur vardhasva yathā rājā bhaveti ca 
 3.10.6  yuṣmadarthasya siddhatvān niyatā cādyudāttatā 
 yuṣmadaḥ prathamāntasya paraś cen na padād asau 
 3.10.7  guṇapradhānatābhedaḥ puruśādiviparyayaḥ 
 nirdeśaś cānyathā śāstre nityatvān na virudhyate 
 3.10.8  yathānirdeśam arthāḥ syur yesāṃ śāstraṃ vidhāyakam 
 kim cit sāmānyam āśritya sthite tu pratipādanam 
 3.10.9  yo+aśve yaḥ pīṭha ity atra bhūtayor aśvapīṭhayoḥ 
 yathopalakṣaṇārthatvaṃ tathārtheṣv anuśāsanam 
 
 
	   3.11: saṃkhyāsamuddeśa
	   3.11.1  saṃkhyāvān sattvabhūto+arthaḥ sarva evābhidhīyate 
 bhedābhedavibhāgo hi loke saṃkhyānibandhanaḥ 
 3.11.2  sa dharmo vyatirikto vā teṣāṃ ātmaiva vā tathā 
 bhedahetutvam āśritya saṃkhyeti vyapadiśyate 
 3.11.3  samavetā paricchedye kva cid anyatra sā sthitā 
 prakalpayati bhāvānāṃ saṃkhyā bhedaṃ tathātmanaḥ 
 3.11.4  paratve cāparatve ca bhede tulyā śrutir yathā 
 saṃkhyāśabdābhidheyatvaṃ bhedahetos tathā guṇe 
 3.11.5  asvatantre svatantratvaṃ paradharmo yathā guṇe 
 abhedye bhedyabhāvo+api dravyadharmas tathā guṇe 
 3.11.6  svabuddhyā tam apoddhṛtya loko+apy āgamam āśritaḥ 
 svadharmād anyadharmeṇa vyācaṣṭe pratipattaye 
 3.11.7  paropakāratattvānāṃ svātantryenābhidhāyakaḥ 
 śabdaḥ sarvapadārthānā svadharmad viprakṛṣyate 
 3.11.8  yathaivāviṣayaṃ jñānaṃ na kiṃ cid avabhāsate 
 tathā bhāvo+apy asaṃsṛṣṭo na kaś cid upalabhyate 
 3.11.9  bhedena tu samākhyātaṃ yal loko+apy anuvartate 
 āgamāc chāstrasadṛśo vyavahāraḥ sa varṇyate 
 3.11.10  buddhau sthiteṣu teṣv evam adhyāropo na durlabhaḥ 
 paradharmasya na hy atra sadasattvaṃ prayojakam 
 3.11.11  sāmānyeṣv api sāmānyaṃ viśeṣeṣu viśiṣṭatā 
 saṃkhyāsu saṃkhyā liṅgeṣu liṅgam evaṃ prakalpate 
 3.11.12  ato dravyāśritāṃ saṃkhyām āhuḥ saṃsargavādinaḥ 
 bhedābhedavyatīteṣu bhedābhedavidhāyinīm 
 3.11.13  ātmāntarānāṃ yenātmā tadrūpa iva lakṣyate 
 atadrūpeṇa saṃsargāt sā nimittasarūpatā 
 3.11.14  saṃsṛṣṭeṣv api nirbhāge bhūteṣv arthakriyā yathā 
 sattvādiṣu ca mātrāsu sarvāsv evaṃ pratīyate 
 3.11.15  dvitvādiyonir ekatvaṃ bhedās tatpūrvakā yataḥ 
 vinā tena na saṃkhyānām anyāsām asti saṃbhavaḥ 
 3.11.16  ekatve buddhisahite nimittaṃ dvitvajanmani 
 ekatvābhyāṃ samutpannam evaṃ vā tat pratīyate 
 3.11.17  ekatvasamudāyo vā sāpekṣe vā pṛthak pṛthak 
 ekatve dvitvam ity evaṃ tayor dvivacanaṃ bhavet 
 3.11.18  eko+api guṇabhedena saṅgho bhedaṃ prakalpayet 
 āśrayāśrayibhedo hi tadāśrayanibandhanaḥ 
 3.11.19  saṃkhyeyasaṅghasaṃkhyāna- saṅghaḥ saṃkhyeti kathyate 
 vimśatyādisu sānyasva dravyasaṅghasya bhedikā 
 3.11.20  ekaviṃśatisaṃkhvāvāṃ saṃkhyāntarasarūpayoḥ 
 ekasyāṃ buddhyanāvṛttyā, bhāgayor iva kalpanā 
 3.11.21  asaṃkhyāsamudāyatvāt saṃkhyākāryaṃ vidhīyate 
 samūhatve tu tan na syāt svāṅgādisamudāyavat 
 3.11.22  saṃkhyeyāntaratantrāsu yā saṃkhyāsu pravartate 
 āvṛttivargasaṃkhyeyā tāṃ saṃkhyāṃ tādṛśīṃ viduḥ 
 3.11.23  na saṃkhyāyāṃ na saṃkhyeye dvau daśety asti saṃbhavaḥ 
 bhedābhāvān na saṃkhyāyāṃ virodhān na tadāśraye 
 3.11.24  saṃkhyāyete daśadvargau dvidaśā iti saṃkhyayā 
 tadrūpe vāpi saṃkhyeya āvṛttiḥ parigaṇyate 
 3.11.25  saṃkhyā nāma na saṃkhyāsti saṃjñaiṣeti yathocyate 
 rūpaṃ na rūpam apy evaṃ samjñā sā hi sitādiṣu 
 3.11.26  saṃkhyānajātiyogāt tu saṃkhyā saṃkhyeti kathyate 
 rūpatvajātiyogāc ca rūpe rūpam iti smṛtam 
 3.11.27  nimittam ekam ity atra vibhaktyā nābhidhīyate 
 tadvatas tu yad ekatvaṃ vibhaktis tatra vartate 
 3.11.28  ekasya pracayo dṛṣṭaḥ samūhaś ca dvayos tathā 
 nimittavyatirekeṇa saṃkhyānyā bhedikā tataḥ 
 3.11.29  tad ekam api caikatvaṃ vibhaktiśravaṇād ṛte 
 nocyate tena śabdena vibhaktyā tu sahocyate 
 3.11.30  anvayavyatirekau ca yadi syād vacanāntaram 
 syātām asati tasmimś ca prakṛtyartho na kalpyate 
 3.11.31  ekatvam eka ity atra śuddhadravyaviśeṣaṇam 
 saguṇas tu prakṛtyartho vibhaktyarthena bhidyate 
 3.11.32  dvyekayor iti nirdeśāt saṃkhyāmātre+api saṃbhavaḥ 
 ekādīnāṃ prasiddhyā tu saṃkhyeyārthatvam ucyate 
 
 
	   3.12: upagrahasamuddeśa
	   3.12.1  ya ātmanepadād bhedaḥ kva cid arthasya gamyate 
 anyataś cāpi lādeśān manyante tam upagraham 
 3.12.2  kva cit sādhanam evāsau kva cit tasya viśeṣaṇam 
 sādhanaṃ tatra karmādi vyaktavāco viśeṣaṇam 
 3.12.3  kriyā viṣayabhedena jīvikādiṣu bhidyate 
 lādeśaiḥ sa kriyābhedo vākyeṣv api niyamyate 
 3.12.4  dhātvarthas tadviśeṣaś cāpy uktaḥ kva cid upagrahaḥ 
 dhātvartho gandhanādiḥ syād vyatihāro viśeṣaṇam 
 3.12.5  kriyāpravṛttāv ākhyātā kaiś cit svārthaparārthatā 
 asati vā sati vāpi vivakṣitanibandhanā 
 3.12.6  kesāṃ cit kartrabhiprāye ṇicā saha vikalpate 
 ātmanepadam anyesāṃ tadarthā prakṛtir yathā 
 3.12.7  krīṇīṣva vapate dhatte cinoti cinute+api ca 
 āptaprayogā dṛśyante yeṣu ṇyartho+abhidhīyate 
 3.12.8  saṃvidhānaṃ pacādināṃ kva cid arthaḥ pratīyate 
 tannimittā yathānyāpi kriyādhiśrayaṇādikā 
 3.12.9  kartrabhiprāyatā sūtre kriyābhedopalakṣaṇam 
 tathābhūtā kriyā yā hi tatkartā phalabhāg yataḥ 
 3.12.10  yathopalakṣyate kālas tārakādarśanādibhiḥ 
 tathā phalaviśeṣeṇa kriyābhedo nidarśyate 
 3.12.11  kriyāviśeṣavacane sāmarthyam uparudhyate 
 kesāṃ cid anye tu kṛtāḥ svariteto ñitas tathā 
 3.12.12  anubandhaś ca siddhe+arthe smṛtyartham anuṣajyate 
 tulyārtheṣv api cāvaśyaṃ na sarveṣv ekadharmatā 
 3.12.13  dṛśīkṣyoḥ sadṛśe+apy arthe nābhedaḥ pratipūrvayoḥ 
 ṇyarthopādāyinas tasmān na tulyārthāḥ pacādibhiḥ 
 3.12.14  umbhyarthe vartamānasya karoter bhinnadharmaṇaḥ 
 ṇyarthopādāyitā tasmān niyatāḥ śabdaśaktayaḥ 
 3.12.15  tathā hy anuprayogasya karoter ātmanepade 
 pūrvavadgrahaṇaṃ prāpte svaritaṃ samupasthitam 
 3.12.16  ekatve+api kriyākhyāte sādhanāśrayasaṃkhyayā 
 bhidyate na tu liṅgākhyo bhedas tatra tadāśritaḥ 
 3.12.17  tasmād avasthite+apy arthe kasya cit pratibadhyate 
 śabdasya śaktiḥ sa tv eṣa śāstre+anvākhyāyate vidhiḥ 
 3.12.18  yasyārthasya prasiddhyartham ārabhyante pacādayaḥ 
 tat pradhānaṃ phalaṃ teṣāṃ na lābhādi prayojanam 
 3.12.19  yatrobhau svāmidāsau tu prārabhete saha kriyām 
 yugapad dharmabhedena dhātus tatra na vartate 
 3.12.20  yatra pratividhānārthaḥ pacis tatrātmanepadam 
 parasmaipadam anyatra saṃskārādyabhidhāyini 
 3.12.21  saṃvidhātuś ca sāṃnidhyād dāse dharmo +anusajyate 
 plakṣaśabdasya sāṃnidhyān nyagrodhe plakṣatā yathā 
 3.12.22  puroḍāśābhidhānaṃ ca dhānādiṣu yathā sthitam 
 chattriṇā cābhisaṃbandhāc chattriśabdābhidheyatā 
 3.12.23  arthāt pratītam anyonyaṃ pārārthyam avivakṣitam 
 ity ayaṃ śeṣaviṣayaḥ kaiś cid atrānuvarṇyate 
 3.12.24  atha pratividhātā yo halaiḥ kṛṣati pañcabhiḥ 
 bhāṣye nodāhṛtaṃ kasmāt prāptaṃ tatrātmanepadam 
 3.12.25  pratītatvāt tadarthasya śeṣatvaṃ yadi kalpyate 
 na syāt prāptavibhāṣāsau svaritetāṃ nivartikā 
 3.12.26  śuddhe tu saṃvidhānārthe kaiś cid atreṣyate kṛṣiḥ 
 taddharmā yajir ity evaṃ na syāt tatrātmanepadam 
 3.12.27  atra tūpapadenāyam arthabhedaḥ pratīyate 
 prāpte vibhāṣā kriyate tasmān nātrātmanepadam 
 
 
	   3.13: liṅgasamuddeśa
	   3.13.1  stanakeśādisaṃbandho viśiṣṭā vā stanādayaḥ 
 tadupavyañjanā jātir guṇāvasthā guṇās tathā 
 3.13.2  śabdopajanito+arthātmā śabdasaṃskāra ity api 
 liṅgānāṃ liṅgatattvajñair vikalpāḥ sapta darśitāḥ 
 3.13.3  upādānavikalpāś ca liṅgānāṃ sapta varṇitāḥ 
 vikalpasaṃniyogābhyāṃ ye śabdeṣu vyavasthitāḥ 
 3.13.4  tisro jātaya evaitāḥ kesāṃ cit samavasthitāḥ 
 aviruddhā, viruddhābhir gomahiṣyādijātibhiḥ 
 3.13.5  hastinyāṃ vaḍavāyāṃ ca strīti buddheḥ samanvayaḥ 
 atas tāṃ jātim icchanti dravyādisamavāyinīm 
 3.13.6  paratantrasya yal liṅgam apoddhāre vivakṣite 
 tatrāsau śabdasaṃskāraḥ śabdair eva vyapāśritaḥ 
 3.13.7  buddhyā kalpitarūpeṣu liṅgeṣv api ca saṃbhavaḥ 
 strītvādīnāṃ vyavasthā hi sā liṅgair vyapadiśyate 
 3.13.8  yathā salilanirbhāsā mṛgatṛṣṇāsu jāyate 
 jalopalabdhyanuguṇād bījād buddhir jale+asati 
 3.13.9  tathaivāvyapadeśyebhyo hetubhyas tārakādiṣu 
 mukhyebhya iva liṅgebhyo bhedā loke vyavasthitāḥ 
 3.13.10  vyakteṣu vyaktarūpāṇāṃ stanādīnāṃ tu darśanāt 
 avyaktavyañjanāvyakter jātir na parikalpyate 
 3.13.11  astitvaṃ ca pratijñāya sadādarśanam icchataḥ 
 atyantādarśane na syād asattvaṃ prati niścayaḥ 
 3.13.12  na cālam anumānāya śabdo+adarśanapūrvakaḥ 
 siddhe hi darśane kiṃ syād anumānaprayojanam 
 3.13.13  āvirbhāvas tirobhāvaḥ sthitiś cety anapāyinaḥ 
 dharmā mūrtiṣu sarvāsu liṅgatvenānudarśitāḥ 
 3.13.14  sarvamūrtyātmabhūtānāṃ śabdādināṃ guṇe guṇe 
 trayaḥ sattvādidharmās te sarvatra samavasthitāḥ 
 3.13.15  rūpasya cātmamātrānāṃ śuklādināṃ pratikṣaṇam 
 kā cit pralīyate kā cit kathaṃ cid abhivardhate 
 3.13.16  kvathitodakavac caiṣām anavasthitavṛttitā 
 ajasraṃ sarvabhāvānāṃ bhāṣya evopavarṇitā 
 3.13.17  pravṛtter ekarūpatvaṃ sāmyaṃ vā sthitir ucyate 
 avirbhāvatirobhāva- pravṛttyā vāvatiṣṭhate 
 3.13.18  guṇā ity eva buddher vā nimittatvaṃ sthitir matā 
 sthiteś ca sarvaliṅgānāṃ sarvanāmatvam ucyate 
 3.13.19  sthiteṣu sarvaliṅgeṣu vivakṣāniyamāśrayaḥ 
 kasya cic chabdasaṃskāre vyāpāraḥ kva cid iṣyate 
 3.13.20  saṃnidhāne nimittānāṃ kiṃ cid eva pravartakam 
 yathā takṣādiśabdānāṃ lingeṣu niyamas tathā 
 3.13.21  bhāvatattvadṛśaḥ śiṣṭāḥ śabdārtheṣu vyavasthitāḥ 
 yad yad dharme+aṅgatām eti liṅgaṃ tat tat pracakṣate 
 3.13.22  svarabhedād yathā śabdāḥ sādhavo viṣayāntare 
 liṅgabhedāt tathā siddhāt sādhutvam anugamyate 
 3.13.23  prayogo viprayogaś ca loke yatropalabhyate 
 śāstram ārabhyate tatra na prayogāviparyaye 
 3.13.24  upādhibhedād artheṣu guṇadharmasya kasya cit 
 nimittabhāvaḥ sādhutve vivakṣā ca vyavasthitā 
 3.13.25  himāraṇye mahattvena yukte strītvam avasthitam 
 hrasvopādhiviśiṣṭāyāḥ kuṭyāḥ prasavayogitā 
 3.13.26  śabdāntarānāṃ bhinne+artha upāyāḥ pratipattaye 
 ekatām iva niścitya laghvartham upadarśitāḥ 
 3.13.27  utpattiḥ prasavo+anyeṣāṃ nāśaḥ saṃstyānam ity api 
 ātmarūpaṃ tu bhāvānāṃ sthitir ity apadiśyate 
 3.13.28  dṛṣṭaṃ nimittaṃ kesāṃ cij jātyādivad avasthitam 
 dṛṣṭavac chabdasaṃskāra- mātraṃ tu parikalpitam 
 3.13.29  yathā prasiddhe+apy ekatve nānātvābhiniveśinaḥ 
 nānātvaṃ janayantīva śabdā liṅge+api sa kramaḥ 
 3.13.30  idaṃ veyam ayaṃ veti śabdasaṃskāramātrakam 
 nimittadarśanād arthe kaiś cit sarvatra varṇyate 
 3.13.31  nāvaśyaṃ viṣayatvena nimittaṃ vyavatiṣṭhate 
 indriyādi yathādṛṣṭaṃ bhedahetus tad iṣyate 
 
 
	  3.14: vṛttisamuddeśa
	   3.14.1  kutsāpraśaṃsātiśayaiḥ samāptārthaṃ tu yujyate 
 padaṃ svārthādayaḥ sarve yasmāt kutsādihetavaḥ 
 3.14.2  devadattādikutsāyāṃ vartate kutsitaśrutiḥ 
 kutsitasthā tu yā kutsā tadarthaḥ ko vidhīyate 
 3.14.3  prakṛṣṭa iti śuklādi- prakarṣasyābhidhāyakaḥ 
 prakṛṣṭasya prakarṣe tu tarabādir vidhīyate 
 3.14.4  kutsitatvena kutsyo vā na samyag vāpi kutsitaḥ 
 svaśabdābhihite kena viśiṣṭo+arthaḥ pratīyate 
 3.14.5  na ca sāṃpratikī kutsā bhedābhāvāt pratīyate 
 pūjyate kutsitatvena praśastatvena kutsyate 
 3.14.6  viśeṣaṇaviśeṣyatvaṃ padayor upajāyate 
 na prātipadikārthaś ca tatraiva vyatiricyate 
 3.14.7  viśeṣyaṃ syād anirjñātaṃ nirjñāto+artho viśeṣaṇam 
 parārthatvena śeṣatvaṃ sarveṣām upakāriṇām 
 3.14.8  vibhaktibhedo niyamād guṇaguṇyabhidhāyinoḥ 
 sāmānādhikaraṇyasya prasiddhir dravyaśabdayoḥ 
 3.14.9  dravye+anirjñātajātīye kṛṣṇaśabdaḥ prayujyate 
 anirjñātaguṇe caivaṃ tilaśabdaḥ pravartate 
 3.14.10  sāmānyānām asaṃbandhāt tau viśeṣe vyavasthitau 
 rūpābhedād viśeṣaṃ tam abhivyaṅktuṃ na śaknutaḥ 
 3.14.11  tāv eva saṃnipatitau bhedena pratipādane 
 avacchedam ivādhāya saṃśayaṃ vyapakarṣataḥ 
 3.14.12  dravyātmā guṇasaṃsarga- bhedād āśrīyate pṛthak 
 jātisaṃbandhabhedāc ca dvitīya iva gṛhyate 
 3.14.13  nimittair abhisaṃbandhād yā nimittasarūpatā 
 tayaikasyāpi nānātvaṃ rūpabhedāt prakalpate 
 3.14.14  dravyāvasthā tṛtīyā tu yasyāṃ saṃsṛjyate dvayam 
 tayor avasthayor bhedād āśrayatve niyujyate 
 3.14.15  buddhyaikaṃ bhidyate bhinnam ekatvaṃ copagacchati 
 buddhyāvasthā vibhajyante sā hy arthasya vidhāyikā 
 3.14.16  vyapadeśivad ekasmin buddhyā nānātvakalpanā 
 tayā kalpitabhedaḥ sann arthātmā vyapadiśyate 
 3.14.17  kriyābhedena dṛṣṭānām aśmādīnāṃ punaḥ punaḥ 
 kiṃ cid darśanam anyena darśanenāpadiśyate 
 3.14.18  prayogabhedād dhātūnāṃ prakalpya bahurūpatām 
 bhedābhedāv upādāya kva cid ekāctvam ucyate 
 3.14.19  anvayavyatirekābhyām arthavān parikalpitaḥ 
 eko dhātvarthavigamād varṇatvenopacaryate 
 3.14.20  dravyātmānas trayas tasmād buddhau nānā vyavasthitāḥ 
 āśrayāśrayidharmeṇety ayaṃ pūrvebhya āgamaḥ 
 3.14.21  sāmānādhikaraṇyaṃ ca śabdayoḥ kaiś cid iṣyate 
 viśeṣaṇaviśeṣyatvaṃ saṃjñāsaṃjñitvam eva ca 
 3.14.22  keṣāṃ cij jātiguṇayor ekārthasamavetayoḥ 
 vṛttiḥ kṛṣṇatileṣv iṣṭā śabde dravyābhidhāyini 
 3.14.23  saṃs tu rūparasādinām āśrayo nābhidhīyate 
 dravyābhidhānena vinā tatas te dvandvabhāvinaḥ 
 3.14.24  dravyābhidhāyī kṛṣṇādir ākāṅkṣāvān pravartate 
 nimittānuvidhāyitvāt tat tilādau na vidyate 
 3.14.25  evaṃ jātimati dravye pratyāsanne kriyāṃ prati 
 guṇadharma guṇāviṣṭaṃ dravyaṃ bhedāya kalpate 
 3.14.26  guṇamātrābhidhāyitvaṃ ke cid icchanti vṛttiṣu 
 ajāśvādiṣu saṃbandhād rūḍhīnām iva rūḍhibhiḥ 
 3.14.27  tile pūrvam upātte vā tatraiva matub iṣyate 
 sa ca dharmaḥ samāseṣu guṇas tasmād viśeṣaṇam 
 3.14.28*  [paṭvīmṛdvyoḥ samāse tu yady apy ekārthavṛttitā 
 bhinnam atrādhikaraṇaṃ prāg vṛttes tac ca gṛhyate 
 3.14.29  anusyūteva bhedābhyām ekā prakhyopajāyate 
 yadā sahavivakṣāṃ tām āhur dvandvaikaśeṣayoḥ 
 3.14.30  itaretarayogas tu bhinnasaṅghābhidhāyinām 
 pratyekaṃ ca samūho+asau samūhiṣu samāpyate 
 3.14.31  vyāpārasamudāyasya yathādhiśrayaṇādiṣu 
 pratyekaṃ jātivad vṛttis tathā dvandvapadeṣv api 
 3.14.32  śauṇḍārdharcapuroḍāśa- cchattriṇo+atra nidarśanam 
 te viṣṇumitrā iti ca bhinneṣu sahacāriṣu 
 3.14.33  arthāntarābhidhāyitvaṃ tathārthāntaravartinām 
 yābhyāṃ caikam anekārthaṃ tābhyām evāparaṃ padam 
 3.14.34  samudāyāntaratvāc ca tādṛśo+artho na laukikaḥ 
 anvayavyatirekābhyāṃ śāstrārtho+api na dṛśyate 
 3.14.35  duḥkhā durupapādā ca tasmād bhāṣye+apy udāhṛtā 
 yugapadvācitā sā tu vyavahārārtham āśritā 
 3.14.36  samudāyam upakramya padaṃ tasyāṃ prayujyate 
 vibhāgena samākhyāne tatas tad dvyartham ucyate 
 3.14.37  vākye+api niyatā dharmāḥ ke cid vṛttau dvayos tathā 
 te tv abhedena sāmarthya- mātra evopavarṇitāḥ 
 3.14.38  vṛttau viśeṣavṛttitvād bhede sāmānyavācitā 
 upamānasamāsādau śyāmādīnām udāhṛtā 
 3.14.39  vṛttir anyapadārthe yā tasyā vākyeṣv asaṃbhavaḥ 
 cārthe dvandvapadānāṃ ca bhede vṛttir na vidyate 
 3.14.40  bhede sati nirādīnāṃ krāntādyartheṣv asaṃbhavaḥ 
 prāg vṛtter jātivācitvaṃ na ca gaurakharādiṣu 
 3.14.41  krīḍāyā, jīvikāyāś ca vākyenāvacanāt tathā 
 na nityagrahaṇaṃ yuktaṃ kauṭilye yaṅvidhau yathā 
 3.14.42  nirdhāraṇādiviṣaye vyapekṣaiva yataḥ sthitā 
 samāsapratiṣedhānāṃ tato nāsti prayojanam 
 3.14.43  vidhibhiḥ pratiṣedhaiś ca bhedābhedanidarśanam 
 kṛtaṃ dvandvaikavadbhāve saṅghavṛttyupadeśavat 
 3.14.44  sāmarthyam aviśeṣoktam api lokavyavasthayā 
 vṛttyavṛttyoḥ prayogajñair vibhaktaṃ pratipattṛbhiḥ 
 3.14.45  arthasya vinivṛttatvāl lugādi na virudhyate 
 ekārthībhāva evātaḥ samāsākhyā vidhīyate 
 3.14.46  vyavasthitavibhāṣā ca sāmānye kaiś cid iṣyate 
 tathā vākyaṃ vyapekṣāyāṃ samāso+anyatra śiṣyate 
 3.14.47  tulyaśrutitvāt tattve+api rājādīnām upāśrite 
 vṛttau viśeṣaṇākāṅkṣā- gamakatvān nivartate 
 3.14.48  saṃbandhiśabdaḥ sāpekṣo nityaṃ sarvaḥ prayujyate 
 svārthavat sā vyapekṣāsya vṛttāv api na hīyate 
 3.14.49  samudāyena saṃbandho yesāṃ gurukulādinā 
 saṃspṛśyāvayavāṃs te+api yujyante tadvatā saha 
 3.14.50  abudhān praty upāyāś ca vicitrāḥ pratipattaye 
 śabdāntaratvād atyanta- bhedo vākyasamāsayoḥ 
 3.14.51  asamāse samāse ca gorathādiṣv adarśanāt 
 yuktādināṃ na śāstreṇa nivṛttyanugamaḥ kṛtaḥ 
 3.14.52  śabdāntaratvād yuktādiḥ kva cid vākye prayujyate 
 praparṇaprapalāśādau gataśabdaś ca vṛttiṣu 
 3.14.53  viśeṣaṇaviśesyatvaṃ kaiś cid ekas tathāśrayaḥ 
 upāye tattvadarśitvād iṣyate vṛttivākyayoḥ 
 3.14.54  padaṃ yathaiva vṛkṣādi viśiṣṭe+arthe vyavasthitam 
 nīlotpalādy api tathā bhāgābhyāṃ vartate vinā 
 3.14.55  śrotriyakṣetriyādināṃ na ca vāsiṣṭhagārgyavat 
 bhedena pratyayo loke tulyarūpāsamanvayāt 
 3.14.56  saptaparṇādivad bhedo na vṛttau vidyate kva cit 
 rūḍhyarūḍhivibhāgo+api kriyate pratipattaye 
 3.14.57  yā sāmānyāśrayā saṃjñā viśeṣaviṣayā ca yā 
 bahulagrahaṇān nāsti pravṛttir ubhayos tayoḥ 
 3.14.58  susūkṣmajaṭakeśādau samāso+avayave yadi 
 syāt syāt tatrāntaraṅgatvād bādhako+avayavasvaraḥ 
 3.14.59  samudāyasya vṛttau ca naikadeśo vibhāṣyate 
 bheda eva vibhāṣāyā niyato viṣayo yataḥ 
 3.14.60  yataś cāviṣayaḥ so+asyās tasmān nāsty akṛtārthatā 
 abhedaprakrame+atyantaṃ bhedānām apasāraṇāt 
 3.14.61  mahākaṣṭaśritety evaṃ na syād bhedaḥ padatraye 
 vṛttāv avayavasyāttvaṃ yasmān na pratiṣidhyate 
 3.14.62  mahāraṇyam atīte tu tripadād bhidyate svaraḥ 
 yasmāt tatrāntaraṅgatvād bādhako+avayavasvaraḥ 
 3.14.63  satiśiṣṭabaliyastvāt thāthādisvara eva tu 
 dvipade tena yagapat tritayaṃ na samasyate 
 3.14.64  yeṣām apūjyamānatvaṃ parārthānugamātmake 
 viśeṣaṇaviśeṣyatvam api teṣāṃ na kalpate 
 3.14.65  viśeṣaḥ śrūyamāṇo+api pradhāneṣu guṇeṣu vā 
 śabdāntaratvād vākye tu vṛttau nityaṃ na vidyate 
 3.14.66  viśeṣakarmasaṃbandhe nirbhukte+api kṛtādibhiḥ 
 viśeṣanirapekṣo+anyaḥ kṛtaśabdaḥ pravartate 
 3.14.67  akarmakatve saty evaṃ ktāntaṃ bhāvābhidhāyi tat 
 tataḥ kriyāvatā kartrā yogo bhavati karmaṇām 
 3.14.68  avigrahā gatādisthā yathā grāmādikarmabhiḥ 
 saṃbadhyate kriyā tadvat kṛtapūrvyādiṣu sthitā 
 3.14.69  muṇḍisūtrvādayo+asadbhir bhāgair anugatā iva 
 vibhaktāḥ kalpitātmāno dhātavaḥ kuṭṭicarcivat 
 3.14.70  putrīyatau na putro+asti viśeṣecchā tu tādṛśī 
 vinaiva putrānugamād yā putre vyavatiṣṭhate 
 3.14.71  prāṇair vinā yathā dhārir jīvatau prāṇakarmakaḥ 
 na cātra dhārir na prāṇā jīvatis tu kriyāntaram 
 3.14.72  tathā vineṣiputrābhyāṃ putrīyāyāṃ kriyāntaram 
 anvākhyānāya bhedās tu sadṛśāḥ pratipādakāḥ 
 3.14.73  ākṣepāc ca prayoge.na viṣayāntaravartinā 
 sad apīcchākyacaḥ karma vākya eva prayujyate 
 3.14.74  prasiddhena hṛtaḥ śabdo bhāvagarhābhidhāyinā 
 abhyāse tulyarūpatvān na yaṅantaḥ prayujyate 
 3.14.75  śabdā yathā vibhajyante bhāgair iva vikalpitaiḥ 
 anvākhyeyās tathā śāstram atidūre vyavasthitam 
 3.14.76  arthasyānugamaṃ kaṃ cid dṛṣṭvaiva parikalpitam 
 padaṃ vākye pade dhātur dhātau bhāgaś ca muṇḍivat 
 3.14.77  aviprayogaḥ sādhutve vyutpattir anavasthitā 
 upāyān pratipattīnāṃ nābhimanyeta satyataḥ 
 3.14.78  yathaiva ḍitthe davatiḥ pācake pacatis tathā 
 ḍayatiś ca paciś caiva dvāv apy etāv alaukikau 
 3.14.79  prakṛtipratyayāv ūhyau padāt tābhyāṃ padaṃ tathā 
 anubandhasvarādibhyaḥ śiṣṭaiḥ śāstraṃ na tān prati 
 3.14.80  śāstradṛṣṭis tu śāstrasya prāptimātre+apy aniścite 
 yujyate pratyavāyena śāstraṃ cakṣur apaśyatām 
 3.14.81  arthāntarābhidhānāc ca paurvāparyaṃ na bhidyate 
 rājadantāhitāgnyādi- rājāśvādiṣu sarvathā 
 3.14.82  vinaiva pratyayair vṛttau ye bhinnārthābhidhāyinaḥ 
 gargādayo lukā teṣāṃ sādhutvam anugamyate 
 3.14.83*  [so+ayam ity abhisaṃbandhāt pratyayena vinā yadi 
 bhṛgvādayaḥ prayujyeran nāpatye niyamo bhavet 
 3.14.84  so+ayam ity abhisaṃbandhe liṅgopavyañjanād ṛte 
 praṣṭhādiṣu na jāyaiva niyamena pratīyate 
 3.14.85  mānameyābhisaṃbandha- viśeṣe+aṅgīkṛte tathā 
 prasthādīnām asādhutvaṃ taddhitena vinā bhavet 
 3.14.86  taddhito yogabhedena vākyaṃ vā syād vibhāṣitam 
 parimāṇādhike tatra prathamā śiṣyate punaḥ 
 3.14.87  vyatiriktasya sādhutve tad eva ca nidarśanam 
 yujyate+aṅgīkṛtādhikyaṃ tat sarvābhir vibhaktibhiḥ 
 3.14.88  śuklādiṣu matublopo vyatirekasya darśanāt 
 asādhutvanivṛttyarthaṃ sādhavas te bidādivat 
 3.14.89  viśeṣaṇād viśeṣye+arthe tadbhāvābhyuccaye sati 
 punaś ca pratisaṃhāre vṛttim eke pracakṣate 
 3.14.90  nimitte pratyayaḥ pūrvo nānuprāpto nimittinā 
 nimittavati buddheś ca na nimittasarūpatā 
 3.14.91  saṃskārasahitāj jñānān nopaślesaḥ smṛter api 
 vyāpāre tannimittānāṃ na grāhyaṃ syāt tathā sthitam 
 3.14.92  antaḥkaraṇavṛttau ca vyarthā bāhyārthakalpanā 
 tasmād anupakāre vā grāhyaṃ vā na tathā sthitam 
 3.14.93  anusyūteva saṃsṛṣṭair arthe buddhiḥ pravartate 
 vyākhyātāro vibhajyārthāṃs tān bhedena pracakṣate 
 3.14.94  tadātmany avibhakte ca buddhyantaram upāśritāḥ 
 vibhāgam iva manyante viśeṣaṇaviśeṣyayoḥ 
 3.14.95  abudhān prati vṛttiṃ ca vartayantaḥ prakalpitām 
 āhuḥ parārthavacane tyāgābhyuccayadharmatām 
 3.14.96  anvayād gamyate so+artho virodhī vā nivartate 
 dvyartham arthāntare vāpi tatrāhur upasarjanam 
 3.14.97  upāyamātraṃ nānātvaṃ samūhas tv eka eva saḥ 
 vikalpābhyuccayābhyāṃ vā bhedasaṃsargakalpanā 
 3.14.98  vṛttiṃ vartayatām evam abudhapratipattaye 
 bhinnāḥ saṃbodhanopāyāḥ puruṣeṣv anavasthitāḥ 
 3.14.99  vācikā dyotikā vāpi saṃkhyānāṃ vā vibhaktayaḥ 
 tadrūpe+avayave vṛttau saṃkhyābhedo nivartate 
 3.14.100  abhedaikatvasaṃkhyā vā tatrānyaivopajāyate 
 saṃsargarupaṃ saiṃkhyānām avibhaktaṃ tad ucyate 
 3.14.101  yathauṣadhirasāḥ sarve madhuny āhitaśaktayaḥ 
 avibhāgena vartante tāṃ saṃkhyāṃ tādṛśīṃ viduḥ 
 3.14.102  bhedānāṃ vā parityāgāt saṃkhyātmā sa tathāvidhaḥ 
 vyāpārāj jātibhāgasya bhedāpohena vartate 
 3.14.103  agṛhītaviśeṣeṇa yathā rūpeṇa rūpavān 
 prakhyāyate na śuklādi- bhedarūpas tu gṛhyate 
 3.14.104  bhedarūpasamāveśe tathā saty avivakṣite 
 bhāgaḥ prakāśitaḥ kaś cic chāstre+aṅgatvena gṛhyate 
 3.14.105  saṃkḥyāsāmānyarūpeṇa tadā so+amśaḥ pratīyate 
 arthasyānekaśaktitve śabdair niyataśaktibhiḥ 
 3.14.106  avyayānāṃ ca yo dharmo yaś ca bhedavatāṃ kramaḥ 
 abhinnavyapadeśārham antarālaṃ tad etayoḥ 
 3.14.107  alukaś caikavadbhāvas tasmin sati na śiṣyate 
 sa ca goṣucarādīnāṃ dharmo+asti vacanāntare 
 3.14.108  jātau dvivacanābhāvāt tad vṛttiṣu na vidyate 
 pratyākhyāne tu yogasya dravye goṣucarādayaḥ 
 3.14.109  āśrayād bhedavattāyāḥ sarvabhedasamanvayaḥ 
 dravyābhidhānapakṣo+api jātyākhyāyāṃ na vidyate 
 3.14.110  sarvadravyagatiś caivam ekaśeṣaś ca nocyate 
 pratyākhyāte+anyathā sūtre bhinnadravyagatir bhavet 
 3.14.111  vṛttau yo yuktavadbhāvo varaṇādiṣu śiṣyate 
 abhedaikatvasaṃkhyāyāṃ godau tatra na sidhyati 
 3.14.112  prāg vṛtter yuktavadbhāve ṣaṣṭhī bhedāśrayā bhavet 
 vṛttau saṃkhyāviśeṣāṇāṃ tyāgād bhedo nivartate 
 3.14.113  vidyamānāsu saṃkhyāsu ke cit saṃkhyāntaraṃ viduḥ 
 abhedākhyam upagrāhi vṛttau tac copajāyate 
 3.14.114  vyāpāraṃ yāti bhedākhyais tat svair avayavaiḥ kva cit 
 ātmā bhedānapekṣo+asya kva cid eti nimittatām 
 3.14.115  dāsyāḥ patir iti vyakto godāv iti ca dṛśyate 
 vyāpārabhedaḥ saṃkhyāyās tasmād eva vyavasthitaḥ 
 3.14.116  dvyādināṃ ca dviputrādau bāhyo bhedo nivartate 
 vibhaktivācyaḥ svārthatvān nimittaṃ tv avatiṣṭhate 
 3.14.117  dvitvopasarjane saṅghe dviśabdas tatra vartate 
 so+ayam ity abhisaṃbandhād ubhaśabde na tat tathā 
 3.14.118  ubhayas tatra tulyārtho vṛttau nityaṃ prayujyate 
 sūtre+api nityagrahaṇaṃ tadartham abhidhīyate 
 3.14.119  āpi ke cāparārthatvān nābheda upajāyate 
 ubhe iti tataḥ svārthe bhede vṛttiḥ prayujyate 
 3.14.120  strītvābhidhānapakṣe+api guṇabhāvaviparyayaḥ 
 svabhāvād aparārthatvāt tatra bhedo na hīyate 
 3.14.121  tasmād dvivacanāṭ ṭāpaś cobhayo+anyatra dṛśyate 
 pratyayaṃ tayapaṃ hitvā nāsty uttarapade punaḥ 
 3.14.122  prāptiḥ pragṛhyasaṃjñāyā na syāt pratyayalakṣaṇāt 
 kumāryagāre na hy asti samāso vacanāntare 
 3.14.123  ekadvayor yañādināṃ vibhāṣā luṅ na kalpate 
 yauṣmākas tāvakaś ceti bhedābhāvān na sidhyati 
 3.14.124  dṛṣṭo gārgyatare bhedas tathā gargatarā iti 
 yuṣmatpitā tvatpiteti tathādeśau vyavasthitau 
 3.14.125  upādhibhūtā yā saṃkhyā prakṛtau samavasthitā 
 ādeśaiḥ samjnayā vāpi vibhaktyā vyajyate vinā 
 3.14.1.26  śaurpike māsajāte ca parimāṇaṃ svabhāvataḥ 
 upādhibhūtām āśritya saṃkhyāṃ bhedena vartate 
 3.14.127  vayasvini paricchedaḥ krīte cāpi na gamyate 
 iṣṭo+abhedād ṛte tatra patimāṇam anarthakam 
 3.14.128  bhinnasyābhedavacanāt prasthādibhyaḥ śaso vidhiḥ 
 taddharmatvād abhedāt tu ghaṭādibhyo na dṛśyate 
 3.14.129  śrūyate vacanaṃ yatra bhāvas tatra viśiṣyate 
 nivartate yad vacanaṃ tasya bhāvo na vidyate 
 3.14.130  kāryaṃ sattāśrayaṃ śāstrād apravṛttir adarśanam 
 vākye dṛṣṭaṃ yad atyantam abhāvas tasya vṛttiṣu 
 3.14.131  samjñāviṣayabhedārthaṃ prasaktādarśanaṃ smṛtam 
 śrūyamānaṃ tu vacanaṃ viśiṣṭam upalabhyate 
 3.14.132  abhāvo vā luko yatra rūpavān vā vidhīyate 
 vyabhicārān nimittasya tatrāsādhuḥ prasajyate 
 3.14.133  bhedaḥ saṃkhyāviśeṣo vā vyākhyāto vṛttivākyayoḥ 
 sarvatraiva viśeṣas tu nāvaśyaṃ tādṛśo bhavet 
 3.14.134  āteś ca bhedahetutvān na liṅgena viśeṣyate 
 pradhānaṃ mṛgadugdhādau gārgīputre na sa kramaḥ 
 3.14.135  abhede liṅgasaṃkhyābhyāṃ yogāc chuklaṃ paṭā iti 
 prasakte śāstram ārabdhaṃ siddhaye liṅgasaṃkhyayoḥ 
 3.14.136  parārthaṃ śeṣabhāvaṃ yo vṛttiṣu pratipadyate 
 guṇo viśeṣaṇatvena sa sūtre vyapadiśyate 
 3.14.137  śabdāntaratvād vākyeṣu viśeṣā yady api śrutāḥ 
 vṛtter abhinnarūpatvāt teṣu vṛttir na vidyate 
 3.14.138  rūpāc ca śabdasaṃskāraḥ sāmānyaviṣayo yataḥ 
 tasmāt tadāśrayaṃ liṅgaṃ vacanaṃ ca prasajyate 
 3.14.139  saliṅgaṃ ca sasaṃkhyaṃ ca tato dravyābhidhāyinā 
 saṃbadhyate padaṃ tatra tayor bhinnā śrutir bhavet 
 3.14.140  bhāvino bahiraṅgasya vacanād āśrayasya ye 
 liṅgasaṃkhye guṇānāṃ te sūtreṇa pratipādite 
 3.14.141  viśeṣavṛtter api ca rūpābhedād alakṣitaḥ 
 yasmād viśeṣas tenātra bhedakāryaṃ na kalpate 
 3.14.142  viśeṣa eva sāmānyaṃ viśesād bhidyate yataḥ 
 abhedo hi viśeṣāṇām āśrito vinivartakaḥ 
 3.14.143  yad yad āśrīyate tat tad anyasya vinivartakam 
 bhedābhedavibhāgas tu sāmānye na nirūpyate 
 3.14.144  apoddhāraś ca sāmānyam iti tasyopakārinaḥ 
 nimittāvastham evātas tat svadharmeṇa gṛhyate 
 3.14.145  anirdhāritadharmatvād bhedā eva vikalpitāḥ 
 nimittair vyapadiśyante sāmānyākhyāviśesitāḥ 
 3.14.146  yadā tu vyapadiśyete liṅgasaṃkhye svabhāvataḥ 
 prayogeṣv eva sādhutvaṃ vākye prakramyate tadā 
 3.14.147  tatra prayogo+aniyato guṇānām āśrayaiḥ saha 
 sāmānyaṃ yat tad atyantaṃ tatraiva samavasthitam 
 3.14.148  na gotvaṃ śābaleyasya gaur iti vyapadiśyate 
 śuklatvaṃ bāhuleyasya śukla ity apadiśyate 
 3.14.149  vyatireke ca saty evaṃ matupaḥ śravanaṃ bhavet 
 lug anvākhyāyate tasmād rasādibhyaś ca nāsti saḥ 
 3.14.150  yat so+ayam iti saṃbandhād rūpābhedena vartate 
 śuklādivat tato lopas tad rasādau na vidyate 
 3.14.151  āveśo liṅgasaṃkhyābhyāṃ kva cin mañcādivat sthitah 
 so+ayam ity abhisaṃbandhe sa prasthādau na vidyate 
 3.14.152  liṅgam liṅgaparityāge sūtraṃ pratyayaśāsanam 
 so+ayam ity abhisaṃbandhāt puṃśabde stryabhidhāyini 
 3.14.153  āśraye liṅgasaṃkhyābhyām āśritaṃ vyapadiśyate 
 viśeṣaṇānāṃ cājāter iti śāstravyavasthayā 
 3.14.154  nimittānuvidhāyitvād ye dharmā bhedahetuṣu 
 ta āśraye+api vidyanta iti buddhir nivartyate 
 3.14.155  ākhyāyate ca śāstreṇa lokarūḍhā svabhāvataḥ 
 nimittatulyā godādau pravṛttir liṅgasaṃkhyayoḥ 
 3.14.156  haritakyādiṣu vyaktiḥ saṃkhyā khalatikādiṣu 
 manuṣyalubviśeṣāṇām abhidheyāśrayaṃ dvayam 
 3.14.157  jātiprayoge jātyā cet saṃbandham upagacchati 
 viśeṣaṇaṃ tato dharmāñ jātes tat pratipadyate 
 3.14.158  lubante saṃnipatitaṃ jāter anyad viśeṣaṇam 
 lubantasya pradhānatvāt taddharmair vyapadiśyate 
 3.14.159  nañsamāsabahuvrīhi- dvandvastryatiśayeṣu ye 
 bhedā bhāṣyānusāreṇa vācyās te liṅgasaṃkhyayoḥ 
 3.14.160  yadi ṣaṣṭhīdvitīyāntān nikṛṣṭāt tamabādayaḥ 
 nyakkāriṇi syur utkṛṣṭe prakṛteḥ syād viliṅgatā 
 3.14.161  kālyāṃ kālād dvitīyāntāt kāle kālyās tarab bhavet 
 nyakkāriṇi tathā gārgye gargebhyaḥ pratyayo bhavet 
 3.14.162  nyakkartṛṣu ca gargeṣu gārgyāt syāt tac ca neṣyate 
 kumāryāḥ svārthike ṅīp syāt prakṛtyartho hi nādhikaḥ 
 3.14.163  ṣaṣṭhyantād adhike tasmād guṇe svāśrayavartini 
 utkṛṣṭasamavetāyāṃ kriyāyāṃ vā vidhīyate 
 3.14.164  upāttaṃ ca prakṛtyartho dravyam evāśrayas tayoḥ 
 so+ayam ity abhisaṃbandhād abhedena pratīyate 
 3.14.165  rūpābhedāc ca tad dravyam ākāṅkṣāvat pratīyate 
 viśeṣair bhinnarūpais tad āśrayair iva yujyate 
 3.14.166  bhinnarūpesu yal liṅgaṃ viśeṣesu vyavasthitam 
 saṃkhyā ca tābhyām dravyātmā so+abhinno vyapadiśyate 
 3.14.167  āśrayaḥ samavāyi ca nimittaṃ liṅgasaṃkhyayoḥ 
 kartṛsthabhāvakaḥ śetir ato bhāṣya udāhṛtaḥ 
 3.14.168  nimittam āśrayatvena gṛhyeta yadi sādhanam 
 karmāpadiṣṭayoḥ prāptis tatra syāl liṅgasaṃkhyayoḥ 
 3.14.169  śāstre nimittabhāvena samudāyād apoddhṛtaḥ 
 stryarthas tasyecchayā yogaḥ prakṛtyā pratyayena vā 
 3.14.170  strīśabdo guṇaśabdatvāt tulyadharmā sitādibhiḥ 
 guṇamātre prayujyeta saṃstyānavati vāśraye 
 3.14.171  stryarthaḥ saṃstyānavad dravyaṃ prakṛtyarthaś ca yady asau 
 dravyopalakṣaṇārthatvaṃ saṃstyānasya tathā sati 
 3.14.172  saṃstyānena kva cid dravyaṃ dṛṣṭaṃ yady upalakṣitam 
 anaṅgīkṛtasaṃstyānāt tadvṛtteḥ pratyayo bhavet 
 3.14.173  bhūtādayaḥ ṣaḍākhyāś ca saṃstyānenopalakṣite 
 brāhmaṇyādau yadā vṛttās tebhyaḥ syuḥ pratyayās tadā 
 3.14.174  tadvanto hi pradhānatvāt pratyayāṇām prayojakāḥ 
 sāmānādhikaraiṇye+api tasmāṭ ṭābādisaṃbhavaḥ 
 3.14.175  guṇamātrābhidhāyitvaṃ strīśabde varṇyate yadā 
 prakṛtyarthaś ca saṃstyānaṃ svārthikāḥ pratyayās tadā 
 3.14.176  saṃstyāne kevale vṛttiḥ prakṛtīnām na vidyate 
 tadāviṣṭe tato dravye gṛhyante samavasthitāḥ 
 3.14.177  upakāri ca saṃstyānaṃ yeṣu śabdeṣv apekṣitam 
 tebhyaṣ ṭābādayas tac ca bhūtādiṣv avivakṣitam 
 3.14.178  saṃstyānaṃ pratyayasyārthaḥ śuddham āśrīyate yadā 
 tadā dvivacanāneka- pratyayatvaṃ na sidhyati 
 3.14.179  jātiś cet strītvam evāsau bhedo +anyatrāvivakṣitaḥ 
 yasmād bhinnair api dravyais tad ekaṃ sad viśiṣyate 
 3.14.180  mātrāṇām hi tirobhāve parimāṇam na vidyate 
 kumārya iti tena syāt kumāryāṃ bhedasaṃbhavāt 
 3.14.181  jātisaṃkhyāsamāhārair yathaiva sahacāriṇi 
 dravye kriyāḥ pravartanta ekātmatve vyapekṣite 
 3.14.182  mūrtibhyo mūrtidharmāṇām tathābhedasya darśanāt 
 sāmānādhikaraṇyaṃ ca kriyāyogaś ca kalpate 
 3.14.183  sāmānādhikaraṇye tu matublopād apekṣite 
 luk taddhitalukīti syāl luk tatrāpy upalakṣaṇam 
 3.14.184  kesāṃ cit tyaktabhedeṣu dravyeṣv eva vidhīyate 
 saṃstyānavatsu ṭābādir abhedena samanvayāt 
 3.14.185  sāmānyabhūto dravyātmā paricchinnaparigrahaḥ 
 kriyābhir yujyate bhedair bhāgaśaś cāvatiṣṭhate 
 3.14.186  śuklādiṣv āśrayadravyaṃ prādhānyenābhidhīyate 
 strītvaṃ tu pratyayārthatvād abhidhāviṣayo yataḥ 
 3.14.187  so+ayam ity abhisaṃbandhād āśrayaṃ pratipadyate 
 strītvaṃ svabhāvasiddho vā guṇabhāvaviparyayaḥ 
 3.14.188  sākāṅkṣatvād guṇatvena sāmānyaṃ vopadiśyate 
 vyaktīnām ātmadharmo+asāv ekaprakhyānibandhanaḥ 
 3.14.189  evambhūtā ca sāvasthā bhāgabhedaparigrahe 
 kṛte buddhyaiva bhedānām āśrayatve ca kalpite 
 3.14.190  niskṛṣṭeṣv api bhedeṣu vyaktirūpāśraye tataḥ 
 liṅgapratyavamarśena liṅgasaṃkhye prapadyate 
 3.14.191  antarena caśabdasya prayogaṃ dvandvabhāvinām 
 aviśiṣṭārthavṛttitvaṃ rūpābhedāt pratīyate 
 3.14.192  vikalpavati vā vṛttir nivartye+atha samuccite 
 teṣām ajñātaśaktīnāṃ dyotakena niyamyate 
 3.14.193  vṛttau viśiṣṭarūpatvāc caśabdo vinivartate 
 arthabhede+api sārūpyāt tac cārthenāpadiśyate 
 3.14.194  casya cāsattvabhūto+arthaḥ sa evāśriyate yadi 
 taddharmatvaṃ tato dvandve cādiṣv arthakṛtaṃ hi tat 
 3.14.195  cārthaḥ śabde kva cid bhedāt kathaṃ cit samavasthitaḥ 
 dyotakāś cādayas tasya vaktā dvandvas tu tadvatām 
 3.14.196  vikalpādyabhidheyasya cārthasyānyapadārthatā 
 dyotakatvān na kalpeta tasmāt sad upalakṣyate 
 3.14.197  tatra svābhāvikaṃ liṅgaṃ śabdadharme vyapekṣite 
 śabdaḥ kaś cit tam evārthaṃ kathaṃ cit pratipadyate 
 3.14.198  śabdād arthāḥ pratāyante sa bhedānāṃ vidhāyakaḥ 
 anumānaṃ vivakṣāyāḥ śabdād anyan na vidyate 
 3.14.199  samuccitaḥ syād dvandvārtho guṇabhūtasamuccayaḥ 
 samuccayo vāpi bhaved guṇabhūtasamuccitaḥ 
 3.14.200  samuccitasya prādhānye liṅgasaṃkhye svabhāvataḥ 
 samuccayasya prādhānye śāstraṃ syāt pratipādakam 
 3.14.201  samuccayavato+arthasya prādhānye+apy apare viduḥ 
 nimittānuvidhāyitvād asiddhim liṅgasaṃkhyayoḥ 
 3.14.202  samuccayo nimittaṃ cet syān nimittānuvartanam 
 anvayavyatirekābhyāṃ cārtho dvandvanibandhanaḥ 
 3.14.203  samuccitanimittatve cārthasyāpagame+api vā 
 svabhāvasiddhe dvandvasya liṅgasaṃkhye vyavasthite 
 3.14.204  padāntarasthasyārthasya dyotakatvān na yujyate 
 nipāto liṅgasaṃkhyābhyāṃ dvandvas tv arthasya vācakaḥ 
 3.14.205  nimittānuvidhāne ca dravyadharmānapekṣaṇāt 
 guṇapradhānabhāvena kriyāyogo na kalpate 
 3.14.206  yasya nāsti kriyāyogaḥ svatantro+asau na vidyate 
 artho dvandvasya tatra syād upādānam anarthakam 
 3.14.207  samuccayavato+arthasya vācako nānuvartate 
 nimittam api cāsyārthaḥ svadharmair yujyate tataḥ 
 3.14.208  bāhyo nāsty āśrayo dvandve viśeṣau tatra hi śrutau 
 samuccayas tadādhāras taddharmair vyapadiśyate 
 3.14.209  yo vāvayavabhedābhyāṃ bhedavadbhyām ivānvitaḥ 
 ekaḥ samūho dharmān sa bhāgayoḥ pratipadyate 
 3.14.210  ekaś ca dvyātmako+artho+asau bhedābhedasamanvitaḥ 
 yau bhedāv āśritas tatsthe liṅgasaṃkhye prapadyate 
 3.14.211  yathā svaśabdābhihite caitrārthe na prayujyate 
 caitraśabdo bahuvrihāv aprayogas tathā bhavet 
 3.14.212  yathā gaur iti śuklāder abhidhānaṃ na vidyate 
 evaṃ yasyābhisaṃbandho gobhis tāvat pratīyate 
 3.14.213  saṃbandhī niyato rūḍhaś citrāṇāṃ na ca vidyate 
 gavāṃ yathā vajrapāṇis tryakṣe vā+api vyavasthitaḥ 
 3.14.214  śabdāntaratvād vākyeṣu viśeṣā yady api śrutāḥ 
 vṛttiśabdo+anya evāyaṃ sāmānyasyābhidhāyakaḥ 
 3.14.215  agor acitragoś caiva rūpabhedān nivartakaḥ 
 na citragur viśeṣāṇāṃ rūpābhedāt tu vācakaḥ 
 3.14.216  yathā citragur ity etat prayukte na prayujyate 
 evaṃ yadi syāt sāmānyaṃ tasya na syāt pratiśrutiḥ 
 3.14.217  sarvādayo viśeṣās tu pradeśānāṃ nivartakāḥ 
 yathā pradeśāḥ sāmānya- pradeśāntarabādhakāḥ 
 3.14.218  vibhaktyarthābhidhānād vā ṣaṣṭhī nānuprayujyate 
 dravyasyānabhidhānāt tu tacchabdo+anuprayujyate 
 3.14.219  sāmānādhikaraṇyaṃ cen matublopāt prakalpate 
 matupo+api tadarthatvād anavasthā prasajyate 
 3.14.220  saṃbandhasya ca saṃbandī saṃbandho+anyaḥ prasajyate 
 vibhaktyarthapradhāne ca kriyāyogo na kalpate 
 3.14.221  vibhaktyarthapradhānatvāt tatas tatreti na kriyā 
 dṛśyādiḥ karmakartrādi- nimittatvāya kalpate 
 3.14.222  antarbhavec ca saṃbandhaḥ prādhānyābhihitaḥ katham 
 sa prātipadikārthaś ca tathābhūtaḥ kathaṃ bhatvet 
 3.14.223  asaṃbhavāt tu saṃbandhe saṃbandhasahacāriṇi 
 jātisaṃkhyāsamāhāra- kāryāṇām iva saṃbhavaḥ 
 3.14.224  so+ayam ity abhisaṃbandhād viśiṣṭāśrayavācinām 
 śuklādival liṅgasaṃkhye śāstrārambhād bhaviṣyataḥ 
 3.14.225  bhedena tu vivakṣāyāṃ sāmānye vā vivakṣite 
 saliṅgasya sasaṃkhyasya padārthasyāgatir bhavet 
 3.14.226  sādhutvaṃ na vibhaktyartha- mātre vṛttasya dṛśyate 
 kṛtsnārthavṛtteḥ sādhutvam ity arthagrahaṇaṃ kṛtam 
 3.14.227  so+ayam ity abhisaṃbandhād dravyavṛttir ayaṃ yadā 
 saliṅgasya sasaṃkhyasya tadā sādhutvam ucyate 
 3.14.228  antarbhūtavibhaktyarthe ṣaṣṭhī na śrūyate yathā 
 tathāśrutiḥ prasajyeta liṅgasaṃkhyābhidhāyinām 
 3.14.229  sādharmyam avyayena syād bahuvrīhes tathā sati 
 liṅgasaṃkhyānimittasya saṃskārasyāpavartanāt 
 3.14.230  prayuktena ca saṃbandhāc caitrādiśravanaṃ bhavet 
 vinā vibhaktyā saṃbandho vibhaktyā vidyate vinā 
 3.14.231  abhidhāne+api saṃkhyāyāḥ saṃkhyātvaṃ na nivartate 
 ṣaṣṭhyarthasyābhidhāne tu syāt prātipadikārthatā 
 3.14.232  anuprayogasiddhyarthaṃ na vibhaktyarthakalpanā 
 vastvantaram upakṣiptam iti ke cit pracakṣate 
 3.14.233  saṃbandibhir viśiṣṭānām saṃbandhānāṃ nimittatā 
 saṃbandhair vā viśiṣṭānāṃ tadvatāṃ syān nimittatā 
 3.14.234  ke cit saṃyogino daṇḍād viṣāṇāt samavāyinaḥ 
 tadvati pratyayān āhur bahuvrīhiṃ tathaiva ca 
 3.14.235  bhinnaṃ saṃbandhibhedena saṃbandham apare viduḥ 
 nimittaṃ sa vibhaktyarthaḥ samāsenābhidhīyate 
 3.14.236  pradhānam anyārthatayā bhinnaṃ svair upasarjanaiḥ 
 nimittam abbidheyaṃ vā sarvapaścād apekṣyate 
 3.14.237  svāmini vyatirekaś ca vākye yady api dṛśyate 
 prādhānya eva tasyeṣṭo bahuvrīhir vivakṣite 
 3.14.238  gavāṃ viśeṣaṇatvena yadā tadvān pravartate 
 asyaitā iti tatrārthe bahuvrīhir na vidyate 
 3.14.239  yadā pratyavamarśas tu tāsāṃ svāmī gavām iti 
 gobhis tadābhisaṃbandho nimittatvāya kalpate 
 3.14.240  apekṣamānaḥ saṃbandhaṃ rūḍhitvasya nivṛttaye 
 nimittānuvidhāyitvāt taddharmārthaḥ prasajyate 
 3.14.241  nānā citrā iti yathā nimittam anurudhyate 
 nānābhūte+api vṛttaḥ san bahuvrīhis tathā bhavet 
 3.14.242  saṃbandhini nimitte tu dravyadharmo na hīyate 
 liṅgābhāvo hi liṅgasya virodhitvena vartate 
 3.14.243  saṃkhvāvāṃl liṅgavāmś cārtho +abhinnadharmā, nimittataḥ 
 āsanna eva dravyatvāt taddharmair na virudhyate 
 3.14.244  vibhaktyarthena cāviṣṭaṃ śuddhaṃ ceti dvidhā sthitam 
 dravyaṃ śuddhasya yo dharmaḥ sa na syād anyadharmaṇaḥ 
 3.14.245  dravyamātrasya nirdeśe bhedo+ayam avivakṣitaḥ 
 granthe pūrvatra bhedas tu dvitīye+anupradarśitaḥ 
 3.14.246  dravyasya grahaṇaṃ cātra liṅgasaṃkhyāviśeṣaṇam 
 dravyāśritatvaṃ hi tayos tato+anyasya na sidhyataḥ 
 3.14.247  saṃbandhibhinnasaṃbandha- parichinne pravartate 
 samāso dravyasāmānye viśiṣṭārthānupātini 
 3.14.248  dravyadharmānatikrānto bhedadharmeṣv avasthitaḥ 
 bhaviṣyadāśrayāpekṣe liṅgasaṃkhye prapadyate 
 3.14.249  śāstrapravṛttibhede+api laukiko+artho na bhidyate 
 nañsamase yatas tatra trayaḥ pakṣā vicāritāḥ 
 3.14.250  śabdāntare+api caikatvam āśrityaivaṃ vicāraṇā 
 abrahmaṇādiṣu nañaḥ prayogo na hi vidyate 
 3.14.251  prāk samāsāt padārthānāṃ nivṛttir dyotyate nañā 
 svabhāvato nivṛttānāṃ rūpābhedād alakṣitā 
 3.14.252  brāhmaṇādisthayā vākyeṣv ākhyātapadavācyayā 
 kriyayā yasya saṃbandho vṛttis tasya na vidyate 
 3.14.253  pācakādipadasthā cen nañā saṃbadhyate kriyā 
 tatra sattānupādānāt tripakṣī nopapadyate 
 3.14.254  sattayaivābhisaṃbandho yadi sarvatra kalpyate 
 asann iti samāse+asmin sattānyā parikalpyatām 
 3.14.255  ktvānte ca tumunante ca nañsamāse na dṛśyate 
 viśeṣaṇaviśeṣyatvaṃ nañāsattābhidhāyinā 
 3.14.256  kriyāyāḥ sādhanādhāra- sāmānye nañ vyavasthitaḥ 
 tato viśiṣṭair ādhārair yujyate brāhmaṇādibhiḥ 
 3.14.257  vṛttau yathā gatādyartham upādāya nirādayaḥ 
 yujyante sādhanādhārair nañsamāse+api sa kramaḥ 
 3.14.258  tatrāsati naño vṛtter brāhmaṇakṣatriyādibhiḥ 
 viśeṣaṇaviśeṣyatvaṃ kalpyate kubjakhañjavat 
 3.14.259  kāmacāre ca saty evam asataḥ syāt pradhānatā, 
 guṇatvam itareṣāṃ ca teṣāṃ vā syāt pradhānatā 
 3.14.260  prādhānyenāśritāḥ pūrvaṃ śruteḥ sāmānyavṛttayaḥ 
 viśeṣa eva prakrāntā brāhmaṇakṣatrivādavaḥ 
 3.14.261  yathā gaurādibhis teṣām avacchedo vidhīyate 
 asatāpy anabhivyaktaṃ tādātmyaṃ vyajyate tathā 
 3.14.262  yathā sattābhidhānāya sann arthaḥ parikalpyate 
 tathāsattābhidhānāya nirupākhyo+api kalpate 
 3.14.263  kṣatriyādau padaṃ kṛtvā buddhiḥ sattāntarāśrayā 
 jātyā bhinnāṃ tataḥ sattāṃ prasaktām apakarṣati 
 3.14.264  abhāva iti bhāvasya pratiṣedhe vivakṣite 
 sopākhyatvam anāśritya pratiṣedho na kalpate 
 3.14.265  anekadharmavacanāḥ śabdāḥ saṅghābhidhāyinaḥ 
 ekadeśeṣu vartante tulyarūpāḥ svabhāvataḥ 
 3.14.266  yathaikadeśakaraṇāt kṛta itv abhidhīyate 
 akṛtaś ceti saṃghātaḥ sa evābrāhmaṇe kramaḥ 
 3.14.267  brāhmaṇo+abrāhmaṇas tasmād upanyāsāt prasajyate 
 akṛte vā kṛtāsaṅgād aviśiṣṭaṃ kṛtākṛtāt 
 3.14.268  amukhyasaṃbhave tatra mukhyasya vinivṛttaye 
 śāstrānvākhyānasamaye nañ prayukto viśeṣakaḥ 
 3.14.269  padārthānupaghātena dṛśyate+anyaviśeṣaṇam 
 atha jātimato+arthasya kaś cid dharmo nivartitaḥ 
 3.14.270  avaśyaṃ brāhmaṇe kaś cit kva cid dharmo na vidyate 
 viśeṣāvacanāt tatra nañaḥ śrutir anarthikā 
 3.14.271  aviśiṣṭasya paryāyo nañviśiṣṭaḥ prasajyate 
 anvākhyānād dhi sādhutvam evaṃbhūte pratīyate 
 3.14.272  padārthānupaghātena yady apy atra viśeṣaṇam 
 upacārasato+arthasya sāvasthā dyotyate nañā 
 3.14.273  viśeṣyeṣu yathābhūtaḥ padārthaḥ samavasthitaḥ 
 tathābhūte tathābhāvo gamyate bhedahetubhiḥ 
 3.14.274  nivṛtte+avayavas tasmin padārthe vartate katham 
 nānimittā hi śabdasya pravṛttir upapadyate 
 3.14.275  ārāc chabdavad ekasya viruddhe+arthe svabhāvataḥ 
 śabdasya vṛttir yady asti nañaḥ śrutir anarthikā 
 3.14.276  atha svabhāvo vacanād anvākhyeyatvam arhati 
 tad vācyam aprasiddhatvān nañārtho vinivartyate 
 3.14.277  yady apy ubhayavṛttitvaṃ pradhānaṃ tu pratīyate 
 prasthānaṃ gamyate śuddhe tadarthe+api na tiṣṭhatau 
 3.14.278  kimartham atathābhūte +asati mukhyārthasaṃbhave 
 bhede brāhmaṇaśabdasya vṛttir abhyupagamyate 
 3.14.279  ayaṃ padārtha etasmin kṣatriyādau na vidyate 
 iti tadvacanaḥ śabdaḥ pratyayāya prayujyate 
 3.14.280  buddher viṣayatāṃ prāpte śabdād arthe pratīyate 
 pravṛttir vā nivṛttir vā grutyā hy artho+anusajyate 
 3.14.281  asamyagupadeśād vā nimittāt saṃśayasya vā 
 śabdapravṛttir na tv asti loṣṭādiṣu viparyayāt 
 3.14.282  anekasmād asa iti prādhānye sati sidhyati 
 sāpekṣatvaṃ pradhānānām evaṃ yuktaṃ tvatalvidhau 
 3.14.283  ekasya ca pradhānatvāt tadviśeṣaṇasaṃnidhau 
 pradhānadharmāvyāvṛttir ato na vacanāntaram 
 3.14.284  pradhānam atra bhedyatvād ekārtho vikṛto nañā 
 hitvā svadharmān vartante dvyādayo+apy ekatāṃ gatāḥ 
 3.14.285  brāhmaṇatvaṃ yathāpannā nañyuktāḥ kṣatriyādayaḥ 
 dvitvādiṣu tathaikatvaṃ nañyogād upacaryate 
 3.14.286  ekatvayogam āsādya sa dharmaḥ pratiṣidhyate 
 dvyādibhyas teṣu tacchabdo vartate brāhmaṇādivat 
 3.14.287  āviṣṭasaṃkhyo vākye+asau yathā dvyādau prayujyate 
 vṛttau tasya pradhānatvāt sā saṃkhyā na nivartate 
 3.14.288  pratiṣedhyo yathābhūtas tathābhūto +anuṣajyate 
 vacanāntarayoge hi na so+arthaḥ pratiṣidhyate 
 3.14.289  aśukla iti kṛṣṇādir yathārthaḥ saṃpratīyate 
 saṃkhyāntaraṃ tathāneka ity atrāpy abhidhīyate 
 3.14.290  kriyāprasaṅgāt sarveṣu karmasv aṅgīkṛteṣu ca 
 ekasmin pratiṣiddhe+api prāptam anyat pratīyate 
 3.14.291  kriyāśrutiś ca prakrānte prasajyapratiṣedhane 
 paryudāse tu niyataṃ saṃkhyeyāntaram ucyate 
 3.14.292  dhātvarthaḥ karmaviṣayo vyapadiṣṭaḥ svasādhanaiḥ 
 arthāt sarvāṇi karmāṇi prāg ākṣipyāvatiṣṭhate 
 3.14.293  nirjñātasādhanādhāre yatrākhyāte prayujyate 
 aneka iti paścāc ca tiṣṭhatīty anuṣajyate 
 3.14.294  sādhyatvāt tatra siddhena kriyā dravyeṇa lakṣyate 
 prāg evāṅgīkṛtaṃ dravyam ataḥ pūrveṇa bhidyate 
 3.14.295  saṃkhyaiva pratiṣedhena saṃkhyāntaram apekṣate 
 vākye+api tena naikatva- mātram eva nivartyate 
 3.14.296  snehāntarād avacchedas tathāsatteḥ pratīyate 
 tailena bhojane+aprāpte na tv anyad upasecanam 
 3.14.297  ekārthe vartamānābhyām asatā brāhmaṇena ca 
 yadā jātyantaraṃ bāhyaṃ kṣatriyādy apadiśyate 
 3.14.298  śyāmeva śastrī kanyeti yathānyad vyapadiśyate 
 asan brāhmaṇa ity ābhyāṃ tathānye kṣatriyādayaḥ 
 3.14.299  asāsno gaur iti yathā, gavayo vyapadiśyate 
 jātyantaraṃ na gor eva sasnābhāvaḥ pratīyate 
 3.14.300  tulyarūpaṃ yathākhyātaṃ kaṇṭakair bhedahetubhiḥ 
 khadiraṃ jātibhedena kharjūrāt pratipadyate 
 3.14.301  avidyamānabrāhmaṇyo yādṛśo brāhmaṇo bhavet 
 aṅgīkṛtopamānena tathānyo+artho+abhidhīyate 
 3.14.302  avṛṣṭayo yathā varsā nīhārābhrasamāvṛtāḥ 
 tadrūpatvāt sa hemanta ity abhinnaḥ pratīyate 
 3.14.303  apare brāhmaṇādīnāṃ sarveṣāṃ jātivācinām 
 dravyasyānyapadārthatve nañā yogaṃ pracakṣate 
 3.14.304  na caivaṃviṣayaḥ kaś cid bahuvrīhiḥ prakalpate 
 agur aśva iti vyāptir nañsamāsena yasya na 
 3.14.305  dvandvaikadeśinor uktā paravalliṅgatā yataḥ 
 avarṣāsu tato+asiddhir iṣṭayor liṅgasaṃkhyayoḥ 
 3.14.306  viśeṣaṇaṃ brāhmaṇādi kriyāsaṃbandhino +asataḥ 
 yadā viṣayabhinnaṃ tat tadāsattvam pratīyate 
 3.14.307  brāhmaṇatvena cāsattvād ucyate sat tad anyathā 
 asad ity api sattvena sataḥ sattā nivartyate 
 3.14.308  samanyadravyavṛttitvān nimittānuvidhāyinaḥ 
 ayogo liṅgasaṃkhyābhyāṃ syād vā sāmānyadharmatā 
 3.14.309  prāg asattvābhidhāyitvaṃ samāse dravyavācitā 
 nimittānuvidhānaṃ ca na sarvatra svabhāvataḥ 
 3.14.310  nimittānuvidhāne ca kriyāyogo na kalpate 
 tathā cāvyapadeśyatvād upādānam anarthakam 
 3.14.311  asatsāmānyavṛttir vā viśeṣaiḥ kṣatriyādibhiḥ 
 prayuktair āśrayair bhinno yāti talliṅgasaṃkhyatām 
 3.14.312  prāg āśrayo hi bhedāya pradhāne +abhyantarīkṛtaḥ 
 punaḥ pratyavamarśena vibhakta iva dṛśyate 
 3.14.313  samāse śrūyate svārtho yena tadvāṃs tadāśrayaḥ 
 dravyaṃ tu liṅgasaṃkhyāvad asatābhyantarīkṛtam 
 3.14.314  ekārthaviṣayau śabdau tasminn anyārthavartinau 
 asataiva tu bhedānāṃ sarveṣām upasaṃgrahaḥ 
 3.14.315  te kṣatriyādibhir vācyā vācyā vā sarvanāmabhiḥ 
 yāntīvānyapadārthatvaṃ naño rūpāvikalpanāt 
 3.14.316  viśeṣasyāprayoge tu liṅgasaṃkhye na sidhyataḥ 
 avarṣādiṣu dosaś ca hemanto+anyāśrayo yataḥ 
 3.14.317  ākṛtiḥ sarvaśabdānāṃ yadā vācyā pratīyate 
 ekatvād ekaśabdatvaṃ nyāyyaṃ tasyāś ca varṇyate 
 3.14.318  āviṣṭaliṅgatā tasyāṃ syād grāmyapagusaṅghavat 
 dravyabhede+api caikatvāt tatraikavacanaṃ bhavet 
 3.14.319  āśrayāṇāṃ hi liṅgaiḥ sā niyatair eva yujyate 
 tathā ca yuktavadbhāve pratiṣedho nirarthakaḥ 
 3.14.320  sarvatrāviṣṭaliṅgatvaṃ lokaliṅgaparigrahe 
 virodhitvāt prasajyeta nāśritaṃ tac ca laukikam 
 3.14.321  sāmānyam ākṛtir bhāvo jātir ity atra laukikam 
 liṅgaṃ na saṃbhavaty eva tenānyat parigṛhyate 
 3.14.322  pravṛttir iti sāmānyaṃ lakṣaṇaṃ tasya kathyate 
 āvirbhāvas tirobhāvaḥ sthitiś cety atha bhidyate 
 3.14.323  pravṛttimantaḥ sarve+arthās tisṛbhiś ca pravṛttibhiḥ 
 satataṃ na viyujyante vācaś caivātra saṃbhavaḥ 
 3.14.324  yaś cāpravṛttidharmārthaś citirūpeṇa gṛhyate 
 anuyātīva so+anyeṣāṃ pravṛttīr viśvagāśrayāḥ 
 3.14.325  tenāsya citirūpaṃ ca citikālaś ca bhidyate 
 tasya svarūpabhedas tu na kaś cid api vidyate 
 3.14.326  acetaneṣu caitanyaṃ saṃkrāntam iva dṛśyate 
 pratibimbakadharmeṇa yat tac chabdanibandhanam 
 3.14.327  avasthā tādṛśī nāsti yā liṅgena na yujyate 
 kva cit tu śabdasaṃskāro liṅgasyānāśraye sati 
 3.14.328  kṛttaddhitābhidheyānāṃ bhāvānāṃ na virudhyate 
 śāstre liṅgaṃ guṇāvasthā tathā cākṛtir iṣyate 
 3.14.329  liṅgaṃ prati na bhedo+asti dravyapakṣe+api kaś cana 
 tasmāt sapta vikalpā ye saivātrāviṣṭaliṅgatā 
 3.14.330  vacane niyamaḥ śāstrād dravyasyābhyupagamyate 
 yatas tad ākṛtau śāstram anyathaiva samarthyate 
 3.14.331  vartate yo bahuṣv artho +abhede tasya vivakṣite 
 svāśrayair vyapadiṣṭasya śāstre vacanam ucyate 
 3.14.332  yadā tv āśrayabhedena bheda eva pratīyate 
 ākṛter dravyapakṣena tadā bhedo na vidyate 
 3.14.333  abhede tv ekaśabdatvāc chāstrāc ca vacane sati 
 ekaśeṣo na vaktavyo vacanānāṃ ca saṃbhavaḥ 
 3.14.334  nanu cānabhidheyatve dravyasya tadapāśrayaḥ 
 ākṛter upakāro+ayaṃ dravyābhāvān na kalpate 
 3.14.335  vyapadeśo+abhidheyena na śāstre kaś cid āśritaḥ 
 dravyaṃ nāma padārtho yo na ca sa pratiṣidhyate 
 3.14.336  guṇabhāvo+abhidheyatvaṃ prati dravyasya nāśritaḥ 
 upakāri guṇaḥ śeṣaḥ parārtha iti kalpanā 
 3.14.337  dravye na guṇabhāvo+asti vinādravyābhidhāyitām 
 ākṛtau vā pradhānatvam ata evaṃ samarthyate 
 3.14.338  kaiś cid guṇapradhānatvaṃ nāmākhyātavad iṣyate 
 na vṛttivat parārthasya guṇabhāvas tu varṇyate 
 3.14.339  guṇabhūtasya nānātvād ākṛter ekaśabdatā 
 siddho vacanabhedaś ca dravyabhedasamanvayāt 
 3.14.340  sādhanaṃ guṇabhāvena kriyāyā bhedakaṃ yathā 
 ākhyāteṣv ekaśabdāyā jāter dravyaṃ tathocyate 
 3.14.341  ekatve tulyarūpatvāc chabdānāṃ pratipādane 
 nimittāt tadvato+arthasya viśiṣṭagrahaṇe sati 
 3.14.342  so+ayam ity abhisaṃbandhād āśrayair ākṛteḥ saha 
 pravṛttau bhinnaśabdāyāṃ liṅgasaṃkhye prasidhyataḥ 
 3.14.343  prāk ca jātyabhisaṃbandhāt sarvanāmābhidheyatā 
 vastūpalakṣaṇaṃ sattve prayujyante tyadādayaḥ 
 3.14.344  pākau pākā iti yathā bhedakaḥ kaiś cid āśrayaḥ 
 iṣyate cānupādāno dharmo+asau guṇavācinām 
 3.14.345  āśrayasyānupādāne kevalaṃ labhate yadi 
 ādhāradharmān sāmānyaṃ purastāt tad vicāritam 
 3.14.346  jātau pūrvaṃ pravṛttānāṃ śabdānāṃ jātivācinām 
 aśabdavācyāt saṃbandhād vyaktir apy upajāyate 
 3.14.347  so+ayam ity abhisaṃbandhāj jātidharmopacaryate 
 dravyaṃ tadāśrayo bhedo jāteś cābhyupagamyate 
 3.14.348  mañcaśabdo yathādheyaṃ mañceṣv eva vyavasthitaḥ 
 tattvenāha tathā jāti- śabdo dravyeṣu vartate 
 3.14.349  tatra jātipadārthatvaṃ tathaivābhyupagamyate 
 jātir utsṛṣṭasaṃkhyā tu dravyātmany anuṣajyate 
 3.14.350  asyedam iti vā yatra so+ayam ity api vā śrutiḥ 
 vartate paradharmeṇa tad anyad abhidhīyate 
 3.14.351  yat pradhānaṃ na tasyāsti svarūpam anirūpanāt 
 guṇasya cātmanā dravyaṃ tadbhāvenopalakṣyate 
 3.14.352  guṇasya bhedakāle tu prādhānyam upajāyate 
 saṃsargaśrutir artheṣu sākṣād eva na vartate 
 3.14.353  jātau vṛtto yadā dravye sa śabdo vartate punaḥ 
 jāter eva padārthatvaṃ na tadābhyupagamyate 
 3.14.354  pravṛttānāṃ punar vṛttir ekatvenopavarṇyate 
 pratipatter upāyeṣu na tattvam anugamyate 
 3.14.355  apṛthakśabdavācyasya jātir āśrīyate yadā 
 dravyasya sati saṃsparśe tadā jātipadārthatā 
 3.14.356  dravyasya sati saṃsparśe dravyam āśrīyate yadā 
 vācyaṃ tenaiva śabdena tadā dravyapadārthatā 
 3.14.357  apṛthakśabdavācyāpi bhedamātre pravartate 
 yadā saṃbandhavaj jātiḥ sāpi dravyapadārthatā 
 3.14.358  atyantabhinnayor eva jātidravyābhidhāyinoḥ 
 avācyasyopakāritva āśrite tūbhayārthatā 
 3.14.359  āśrite tv āśrayakṛtaṃ bhedam abhyupagacchatā 
 punaś cāpy ekaśabdatvaṃ jātiśabde+anuvarṇitam 
 3.14.360  anirjātasya nirjñānaṃ yena tan mānam ucyate 
 prasthādi tena meyātmā sākalyenāvadhāryate 
 3.14.361  anirjñātaṃ prasiddhena yena taddharma gamyate 
 sākalyenāparijñānād upamānaṃ tad ucyate 
 3.14.362  dvayoḥ samānayor dharma upamānopameyayoḥ 
 samāsa upamānānāṃ śabdais tadabhidhāyibhiḥ 
 3.14.363  ādhārabhedād bhedo yaḥ śyāmatve so +avivakṣitaḥ 
 guṇo+asāv āśritaikatvo bhinnādhāraḥ pratīyate 
 3.14.364  guṇayor niyato bhedo guṇajātes tathaikatā 
 ekatve+atyantabhede vā, nopamānasya saṃbhavaḥ 
 3.14.365  jātimātravyapekṣāyām upamārtho na kaś cana 
 śyāmatvam ekaṃ guṇayor ubhayor api vartate 
 3.14.366  yenaiva hetunā śyāmā śastrī tatra pratīyate 
 sa hetur devadattāyāḥ pratyaye na viśiṣyate 
 3.14.367  āśrayād yo guṇe bhedo jāter yā cāviśiṣṭatā 
 tābhyām ubhābhyāṃ dravyātmā savyāpāraḥ pratīyate 
 3.14.368  so+ayam ekatvanānātve vyavahāraḥ samāśritaḥ 
 bhedābhedavimarśena vyatikīrṇena vartate 
 3.14.369  śyāmety evābhidhiyeta jātimātre vivakṣite 
 śastryādinām upādāne tatra nāsti prayojanam 
 3.14.370  aśabdavācyo yo bhedaḥ śyāmamātre na vartate 
 śyāmeṣu keṣu cid vṛttir yasya so+atra vyapekṣyate 
 3.14.371  śyāmeṣu keṣu cit kiṃ cit kiṃ cit sarvatra vartate 
 sāmānyaṃ kaś cid ekasmiñ chyāme bhedo vyavasthitaḥ 
 3.14.372  tathā hi sati saurabhye bhedo jātyutpalādiṣu 
 gandhānāṃ sati bhede tu sādṛśyam upalabhyate 
 3.14.373  guṇānām āśrayād bhedaḥ svato vāpy anugamyate 
 anirdeśyād viśeṣād vā saṃkarād vā guṇāntaraiḥ 
 3.14.374  upamānaṃ prasiddhatvāt sarvatra vyatiricyate 
 upameyatvam ādhikye sāmye vā na nivartate 
 3.14.375  anyais tu mānaṃ jātyādi bhedyasyārthasya varṇyate 
 anirjñātasvarūpo hi jñeyo+arthas tena mīyate 
 3.14.376  mitas tu svena mānena prasiddho yo guṇāśrayaḥ 
 āśrayāntaramānāya svadharmeṇa pravartate 
 3.14.377  rūpāntareṇa saṃsparśo rūpāntaravatāṃ satām 
 bhinnena yasya bhedyānām upamānaṃ tad ucyate 
 3.14.378  dharmaḥ samānaḥ śyāmādir upamānopameyayoḥ 
 āśriyamānaprādhānyo dharmeṇānyena bhidyate 
 3.14.379  śastrīkumāryoḥ sadṛśaḥ śyāma ity evam āśrite 
 vyapadeśyam aneneti nimittaṃ guṇayoḥ sthitam 
 3.14.380  yadā nimittais tadvanto gacchantīva tadātmatām 
 bhedāśrayaṃ tadākhyānam upamānopameyayoḥ 
 3.14.381  tattvāsaṅgavivakṣāyāṃ yeṣu bhedo nivartate 
 luptopamāni tāny āhus taddharmeṇa samāśrayāt 
 3.14.382  śastryāṃ prasiddhaṃ śyāmatvaṃ mānaṃ sā tena mīyate 
 anyā śyāmā tu tadrūpā tenātyantaṃ na mīyate 
 3.14.383  śastriṃ svena guṇenāto mimānām āśrayāntaram 
 asamāptaguṇaṃ siddher upamānaṃ pracakṣate 
 3.14.384  upameye sthito dharmaḥ śruto +anyatrānumīyate 
 śruto+atha vopamānastha upameye+anumiyate 
 3.14.385  adhīyate brāhmaṇavat kṣatriyā iti dṛśyate 
 upameyasya bhinnatvād vacanaṃ kṣatriyāśrayam 
 3.14.386  sādhāraṇaṃ bruvan dharma kva cid eva vyavasthitam 
 sāmānyavacanaḥ śabda iti sūtre+apadiśyate 
 3.14.387  nābhedena na bhedena guṇo dviṣṭho +abhidhīyate 
 bhinnayor dharmayor ekaḥ śrūyate+anyaḥ pratīyate 
 3.14.388  nātyantāya mimīte yat sāmānye samavasthitam 
 sādṛśyād upameyārtha- samīpe parikalpyate 
 3.14.389  mānaṃ prati samīpaṃ vā sādṛśyena pratīyate 
 paricchedād dhi sādṛśyam iha mānopamānayoḥ 
 3.14.390  ekajātivyapekṣāyāṃ tad evety avasīyate 
 bhedasyaiva vyapekṣāyām anyad eveti gamyate 
 3.14.391  karmatvaṃ karaṇatvaṃ ca bhedenaivāśritaṃ yataḥ 
 atyantaikatvaviṣayo na syāt tenātra samśayaḥ 
 3.14.392  bhede+api tulyarūpatvāc chālīmṃ tān iti dṛśyate 
 jātyabhedāt sa evāyam iti bhinno+abhidhīyate 
 3.14.393  kathaṃ hy avayavo+anyasya syād anya iti cocyate 
 atyantabhede nānātvaṃ yatra tattvaṃ na vidyate 
 3.14.394  abhedasya vivakṣāyām ekatvaṃ saṅghasaṅghinoḥ 
 saṅghinor na tv abhedo+asti tathānyatvam udāhṛtam 
 3.14.395  tatrābhinnavyapekṣāyām upamārtho na vidyate 
 yo hi gaur iti vijñāne hetuḥ so+asti gavāntare 
 3.14.396  vyāvṛttānāṃ viśeṣāṇāṃ vyāpāre tu vivakṣite 
 na kaś cid upakāro+asti buddher buddhyantaraṃ prati 
 3.14.397  kiṃ cid yatrāsti sāmānyaṃ yadi bhedāś ca ke cana 
 gotvaṃ goṣv asti sāmānyaṃ bhedāś ca śabalādayaḥ 
 3.14.398  sāmānyaṃ śyāmatānyaiva tad dhi sādhāraṇaṃ dvayoḥ 
 tad eva siddhyasiddhibhyāṃ bheda ity apadiśyate 
 3.14.399  śyāmatvam eva sāmānyam anyeṣām ubhayoḥ sthitam 
 saṃpūrnatvāt tad anyasmād viśeṣa iti gamyate 
 3.14.400  ākṛtau vāpi sāmānye kva cid eva vyavasthitāḥ 
 śyāmādau ye+avasīyante viśeṣās ta ihāśritāḥ 
 3.14.401  jāter abhede bhede vā sādṛśyaṃ tat pracakṣate 
 kaś cit kadā cit arthātmā tathābhūto+apadiśyate 
 3.14.402  yatrārthe pratyayābhedo na kadā cid vikalpate 
 avidyamānabhedatvāt sa eka iti gamyate 
 3.14.403  yo+artha āśritanānātvaḥ sa evety apadiśyate 
 vyāpāraṃ jātibhāgasya tatrāpi pratijānate 
 3.14.404  jātibhāgāśrayā prakhyā tatrābhinnā pravartate 
 vyaktibhāgāśrayā buddhis tatra bhedena jāyate 
 3.14.405  anyatra vartamānaṃ sad bhedābhedasamanvitam 
 nimittaṃ punar anyatra nānātveneva gṛhyate 
 3.14.406  ādhāreṣu padanyāsaṃ kṛtvopaiti tadāśrayam 
 sa sādṛśyasya viṣaya ity anyair apadiśyate 
 3.14.407  parāpekṣe yathā bhāve kāraṇākhyā pravartate 
 tathānyādhigamāpekṣam upamānaṃ pracakṣate 
 3.14.408  gurugiśyapitāputra- kriyākālādayo yathā 
 vyavahārās tathaupamyam apy apekṣānibandhanam 
 3.14.409  śyāmatvam upamāne ced vṛttaṃ vṛttau prayujyate 
 upameyaṃ samāsena bāhyaṃ tatrābhidhīyate 
 3.14.410  ṭābanta eva caitrādau śyāmāśabdas tathā bhavet 
 sūtre ca prathamābhāvān na śyāmādyupasarjanam 
 3.14.411  atha tv ekavibhaktitvād guṇatvād vopasarjanam 
 naivaṃ tittirikalmāṣyām iṣṭaḥ strīpratyayo bhavet 
 3.14.412  satiśiṣṭabalīyastvād bāhye ṅiṣi ca saty api 
 upamānasvaro na syāt tasmāt stryantaḥ samasyate 
 3.14.413  guṇe na copamānasthe sāpekṣatvaṃ prakalpate 
 pradhānasya tathā na syād vyāghrādau liṅgadarśanam 
 3.14.414  tasmāt sati guṇatve+api prādhānyaṃ vigrahāntare 
 naivaṃjātīyakaṃ śāstre saṃbhavaty upasarjanam 
 3.14.415  upameyātmani śyāmo vartamāno+abhidhīyate 
 upamāneṣv anirdiṣṭaḥ sāmarthyāt sa pratīyate 
 3.14.416  dravyamātre+api nirdiṣṭe candravaktre +anugamyate 
 viśiṣṭa eva candrastho guṇo nopaplavādayaḥ 
 3.14.417  bhedabhāvanayaitac ca samāse+apy upavarṇyate 
 viśiṣṭaguṇabhinne+arthe padam anyat prayujyate 
 3.14.418  yadi bhinnādhikaraṇo vacanād anugamyate 
 mṛgīva capalety atra puṃvadbhāvo na sidhyati 
 3.14.419  astrīpūrvapadatvāt tu puṃvadbhāvo bhaviṣyati 
 yathaiva mṛgadugdhādau na cet stryartho vivakṣyate 
 3.14.420  śastrīva śastrīśyāmeti devadattaiva kathyate 
 tasyām evobhayaṃ tasmād ucyate śāstravigrahe 
 3.14.421  puṃvadbhāvasya siddhyarthaṃ pakṣe strīpratyayasya ca 
 bahv apekṣyam atas tasyām ubhayapratipādanam 
 3.14.422  śyāmā śastrī yathā śyāmā śastrīkalpeti cocyate 
 tatropamānetarayoḥ śyāmety etad apekṣyate 
 3.14.423  atha śyāmeva śastrīyaṃ śyāmety evaṃ prayujyate 
 śastrī yatheyam śyāmeti tāvad eva pratīyate 
 3.14.424  upalakṣaṇamātrārthā guṇasyāsya yadi śrutiḥ 
 pṛthag dvayoḥ śruto+apy eṣa neṣṭasvārthasya vācakaḥ 
 3.14.425  upameyaṃ tu yad vācyaṃ tasya cet pratipādane 
 savyāpārā guṇās tatra sarvasyoktiḥ sakṛcchrutau 
 3.14.426  prakārādhārabhedena viśeṣe samavasthitaḥ 
 śabdāntarābhisaṃbandhe sāmānyavacanaḥ katham 
 3.14.427  sādṛśyamātraṃ sāmānyaṃ dviṣṭhaṃ kaiś cit pratīyate 
 guṇo bhede+apy abhedena dvivṛttir vā vivakṣitaḥ 
 3.14.428  vyāpāro jātibhāgasya dravyayor vābhidhitsitaḥ 
 rūpāt sāmānyavācitvaṃ prāg vā vṛtter udāhṛtam 
 3.14.429  vyāghraśabdo yadā śauryāt puruṣārthe +avatiṣṭhate 
 tadādhikaraṇābhedāt samāsasyāsti saṃbhavaḥ 
 3.14.430  śūraśabdaprayoge tu vyāghraśabdo mṛge sthitaḥ 
 bhinne+adhikaraṇe vṛttes tatra naivāsti saṃbhavaḥ 
 3.14.431  sāmānādhikaraṇye+api guṇabhedasya saṃbhavāt 
 prayogaḥ śūraśabdasya samāse+apy anuṣajyate 
 3.14.432  pūjopādhiś ca yo dṛṣṭaḥ kutsanopādhayaś ca ye 
 teṣāṃ bhinnanimittatvān niyamārthā punaḥ śrutiḥ 
 3.14.433  asaṃbhave+api vā vṛtteḥ syād etal liṅgadarśanam 
 acver iti yathā liṅgam abhāve+api bhṛśādiṣu 
 3.14.434  vatyantāvayave vākye yad aupamyaṃ pratīyate 
 tatpratyayavidhau sūtre nirdeśo+ayaṃ vicāryate 
 3.14.435  kriyety upādhiḥ prāthamyāt prakṛtyarthasya yady api 
 na prātipadikaṃ tatra kriyāvācy upapadyate 
 3.14.436  sattvavṛttasya śeṣe vā tṛtīyā sādhane+api vā 
 tiṅām asattvavācitvād ubhayaṃ tan na vidyate 
 3.14.437  pākādayas tṛtīyāntāḥ sattvadharmasamanvayāt 
 na kriyety apadiśyante kṛtvo+arthapratyaye yathā 
 3.14.438  ye cāvyayakṛtaḥ ke cit kriyādharmasamanvitāḥ 
 teṣām asattvavācitvaṃ tiṅantair na viśiṣyate 
 3.14.439  kṛtvasujviṣayā yāpi śayitavyādiṣu kriyā 
 upamānopameyatvaṃ tatrātyantam asaṃbhavi 
 3.14.440  na kevalau dravyaguṇau tadvān vāpy upamīyate 
 śayitavyādibhis teṣu nopamārtho+asti kaś cana 
 3.14.441  upamānopameyatve dravye cānuktadharmiṇi 
 nimittatvena gamyante rūḍhayogāḥ kriyāguṇāḥ 
 3.14.442  hotavyasadṛśo hotety atrāpy artho na vidyate 
 virodhāt kriyayā tasmāt kriyāvān nopamīyate 
 3.14.443  kriyā samānajātiyā tadbhāvān nopamīyate 
 jātibhede+api pākena bhinnāḥ pākādayaḥ kriyāḥ 
 3.14.444  ādhārabhedād bhinnāyām upamānasya saṃbhavaḥ 
 adhyetavyena viprāṇāṃ tulyam adhyayanaṃ viśām 
 3.14.445  arthāt prakaraṇād vāpi yatrāpekṣyaṃ pratīyate 
 sāmarthyād anapekṣasya tasya vṛttiḥ prasajyate 
 3.14.446  tailapākena tulye ca ghṛtapāke vivakṣite 
 kriyāvad api kāryāṇāṃ darśanāt pratyayo bhavet 
 3.14.447  atiṅgrahaṇam evaṃ tu samāsasya nivartakam 
 gamanaṃ kārakasyeti ṇvuly anyasmin na saṃbhavet 
 3.14.448  sarvasya parihārārthaṃ samudāyatvam āśritam 
 śuddhāyāḥ saṃbhavān na syāt kriyāyā brāhmaṇādiṣu 
 3.14.449  upamānavivakṣāyāṃ svadharmaś ca nivartate 
 kriyāyā na śrutād yasmād upamānaṃ samāpyate 
 3.14.450  tṛtīyo+apy āśrito bhedo dharmaḥ sādhāraṇo dvayoḥ 
 vyāpāravān na kṛtsnasya sāmyaṃ kṛtsnena vidyate 
 3.14.451  dravye vāpi kriyāyāṃ vā nimittāt tat prakalpate 
 kriyāṇāṃ vidyamānatvād vṛttir na syād gavādiṣu 
 3.14.452  abhāvāt kevalāyās tu tadvān arthaḥ pratīyate 
 pradhānāsaṃbhave yuktā lakṣaṇārthā kriyāśrutiḥ 
 3.14.453  kriyāntareṣu sāpekṣāḥ kriyāśabdāḥ kriyāntare 
 upakārāya gṛhyante yathaiva brāhmaṇādayaḥ 
 3.14.454  yathā prakarṣaḥ sarvatra nimittāntarahetukaḥ 
 dravyavad guṇaśabde+api sa nimittam apekṣate 
 3.14.455  yo ya uccāryate śabdaḥ sa svarūpanibandhanaḥ 
 yathā tathopamāneṣu vyapekṣa na nivartate 
 3.14.456  kriyāvṛttes tṛtīyāntasy- aivaṃ cāsaṃbhave sati 
 prasiddhanyāyakaraṇo bhāṣye yujir udāhṛtaḥ 
 3.14.457  antarbhūte tu karaṇe prayogo na punar bhavet 
 nyāyenāyuktam ity atra jīvatau prāṇakarmavat 
 3.14.458  śāstrābhyāsāc ca bhedo+ayam ayuktam iti varṇyate 
 aśobhanam asaṃbaddham iti rūḍhir vyavasthitā 
 3.14.459  vivibhaktiḥ prakṛtyarthaṃ praty upādhiḥ kathaṃ bhavet 
 vibhaktipariṇāme ca prakalpyaṃ viṣayāntaram 
 3.14.460  vibhaktyantarayogo hi yasya tad viṣayāntare 
 vibhaktyantarasaṃbandhaḥ sāmarthyād anumīyate 
 3.14.461  sārūpyāt tu tad evedam iti tatropacaryate 
 śabdāntaraṃ vibhaktyā tu yuktaṃ śāstre tad aśrutam 
 3.14.462  prakṛtiś cet tṛtīyāntā tenety asmāt pratīyate 
 kriyeti prathamāntā sā kathaṃ bhavitum arhati 
 3.14.463  kriyayeti tṛtīyā ca prayoge kasya kalpyatām 
 tenety asya hi saṃbandhaḥ sūtrasthena na vidyate 
 3.14.464  sopaskāreṣu sūtreṣu vākyaśeṣaḥ samarthyate 
 tena yat tat tṛtīyāntaṃ kriyā cet seti gamyate 
 3.14.465  upādheḥ kasya cid vākye prayoga upalabhyate 
 pratīyamānadharmānyo na kadā cit prayujyate 
 3.14.466  nīlam utpalam ity atra na viśeṣye na bhedake 
 kaś cit taddharmavacano vākye śabdaḥ prayujyate 
 3.14.467  atyantānugamāt tatra na sūtre na ca vigrahe 
 vibhaktipariṇāmena kiṃ cid asti prayojanam 
 3.14.468  tṛtīyāntaṃ kriyety etad vigrahe na prayujyate 
 yathā daṇḍaḥ praharaṇaṃ krīḍāyām iti dṛśyate 
 3.14.469  ghavidhau yac ca saṃjñāyām iti sūtra udāhṛtam 
 upādānaṃ prayogeṣu tasyātyantaṃ na vidyate 
 3.14.470  yair aprayuktaiḥ saṃskāraḥ pradhāneṣu pratīyate 
 te bhede+api vibhaktīnāṃ nirdiśyanta upādhayaḥ 
 3.14.471  samudāyeṣu vartante bhāvānāṃ sahacāriṇām 
 śabdās tat tv avivakṣāyāṃ samuccayavikalpayoḥ 
 3.14.472  samuccayas tu kriyate yeṣu pratyarthavṛttiṣu 
 bhedādhiṣṭhānayā yogas tesāṃ bhavati saṃkhyayā 
 3.14.473  sarvair viśiṣṭās tair arthair janyante sahacāribhiḥ 
 buddhayaḥ pratipattṝṇāṃ śabdārthāṃs tān ato viduḥ 
 3.14.474  saṃsṛṣṭāḥ pratyayeṣv arthāḥ sarva evopakārinaḥ 
 teṣāṃ pratyayarūpeṇa sarveṣāṃ śabdavācyatā 
 3.14.475  kevalānāṃ tu bhāvānāṃ na rūpam avadhāryate 
 anirūpitarūpeṣu teṣu śabdo na vartate 
 3.14.476  pūrvaśabdaprayogāc ca samūhān na nivartate 
 vartate+avayave nāpi nopāttaṃ tyajate kva cit 
 3.14.477  samudāyābhidhāyi ca yadi bhedaṃ viśeṣayet 
 tatrātulyavibhaktitvaṃ pūrvakāyādivad bhavet 
 3.14.478  samūhe ca pradeśe ca pañcālā iti dṛśyate 
 tathā viśeṣaṇaṃ sarva ity etad upapadyate 
 3.14.479  tathārdhapippalīty atra jātyantaranivṛttaye 
 ardhaṃ ca pippalī ceti khande śabdaḥ pratīyate 
 3.14.480  pañcālānāṃ pradeśo+api bhinno janapadāntarāt 
 tatrānyasya nivṛttyarthe śabde bhedo na gamyate 
 3.14.481  prasiddhās tu viśeṣeṇa samudāye vyavasthitāḥ 
 pradeśe darśanaṃ teṣām arthaprakaraṇādibhiḥ 
 3.14.482  yad upavyañjanaṃ jāteḥ sahacāri ca karmasu 
 tatra vā rūḍhasaṃbandhaṃ yat prāyeṇopalakṣitam 
 3.14.483  samudāyaḥ pradeśo vety evaṃ tasminn anāśrite 
 arthātmany aviśeṣeṇa vartante brāhmaṇādayaḥ 
 3.14.484  yaś ca tulyaśrutir dṛṣṭaḥ samudāye vyavasthitaḥ 
 tenopacaritaikatvaṃ pradeśe+apy upalabhyate 
 3.14.485  saṃskārād upaghātād vā vṛtto +aktaparimāṇake 
 tailādau jātiśabdo+atra sāmarthyād avasīyate 
 3.14.486  na jātiguṇaśabdeṣu mūrtibhedo vivakṣitaḥ 
 te jātiguṇasaṃbandha- bhedamātranibandhanāḥ 
 3.14.487  kṛṣṇādivyapadeśaś ca sarvāvayavavṛttibhiḥ 
 guṇais te+apy ekadeśasthāḥ paṭādīnāṃ viśeṣakāḥ 
 3.14.488  paṭāvayavavṛttās tu yadā tatra paṭādayaḥ 
 tadā tailādivat teṣāṃ jātiśabdatvam ucyate 
 3.14.489  nivṛttyarthā śrutir yeṣāṃ bhedas teṣv anapekṣitaḥ 
 pradeśe samudāye vā guṇo+anyeṣāṃ nivartakaḥ 
 3.14.490  brāhmaṇādhyayane tatra vartate brāhmaṇaśrutiḥ 
 sādṛśyaṃ tatra dṛṣṭaṃ hi kṣatriyādhyayanādibhiḥ 
 3.14.491  brāhmaṇādhyayane vṛttir yadi syād brāhmaṇaśruteḥ 
 vaktavyaṃ kena dharmeṇa tulyatvaṃ kriyayor iti 
 3.14.492  adhyetari yadā vṛttir ucyate brāhmaṇaśruteḥ 
 nimittatvaṃ tadopaiti kriyaivādhyetari sthitā 
 3.14.493  simhaśabdena saṃbandhe gauryamātrābhidhāyinā 
 caitrāt ṣaṣṭhī prasajyeta yoge śattryādibhir yathā 
 3.14.494  brāhmaṇāyeva dātavyaṃ vaiśyāyety evamādiṣu 
 saṃpradānādiyogaś ca kriyāmātre na kalpate 
 3.14.495  kriyāmātrābhidhāyitvād avyayeṣu vater na ca 
 pāṭhaḥ kadā cit kartavyas tulyau pakṣāv ubhau yataḥ 
 3.14.496  jahāti jātiṃ dravyaṃ vā tasmān nāvayave sthitaḥ 
 kriyāyās tu śrutir yasmāt tadvaty arthe+avatiṣṭhate 
 3.14.497  akriyāṇāṃ nivṛttyarthā, yataś cātra kriyāśrutiḥ 
 kriyopalakṣite tasmāt kriyāśabdaḥ pratīyate 
 3.14.498  hotavyādiṣu yasmāc ca kriyānyā brāhmaṇādivat 
 apekṣaṇīyā śuddhe+arthe tasmād vṛttir na kasya cit 
 3.14.499  sarvaṃ vāpy ekadeśo vā yasminn āśriyate kva cit 
 viśeṣavṛttiṃ taṃ sarvam āhur bhede vyavasthitam 
 3.14.500  samuccayo vikalpo vā prakārāḥ sarva eva vā 
 viśeṣā iti varṇyante sāmānyaṃ vāvikalpitam 
 3.14.501  na hi brāhmaṇa ity atra bhedaḥ kaś cid apāśritaḥ 
 apākṛto vā tenāyaṃ samudāye vyavasthitaḥ 
 3.14.502  kriyā tv āśrīyate yasmin sa bhedo +adhyavasīyate 
 tathānyathā sarvathā cety aprayoge na vidyate 
 3.14.503  upamāne kriyāvṛttim upameye kriyāśrutiḥ 
 pratyāyayantī bhedasya karotīva padārthatām 
 3.14.504  vyāpāreṇaiva sādṛśye vyāpārasya vivakṣite 
 kriyāvadvacanāc chabdāt pratyayaḥ pratipādyate 
 3.14.505  kriyāvato+api sādṛśye vaktum iṣṭe kriyāvatā 
 adhyetā brāhmaṇa iva pratyayo na nivartate 
 3.14.506  adhīte tulya ity evaṃ puṃlliṅgena viśeṣaṇam 
 kriyāvati kriyāyāṃ tu tulyaśabde napuṃsakam 
 3.14.507  prakṛtyarthe viśiṣṭe+api pratyayārthāviśeṣaṇāt 
 putreṇa tulyaḥ kapila iti vṛttiḥ prasajyate 
 3.14.508  yāḥ putre rūḍhasaṃbandhāḥ kriyā loke vivakṣitāḥ 
 tābhiḥ kriyāvataḥ putrād guṇatulye vatir bhavet 
 3.14.509  antarbhūtaṃ nimittaṃ ca rūḍhiśabdeṣu yady api 
 kriyās tu sahacāriṇyo rūḍhāḥ santi padārthavat 
 3.14.510  kramaṃ tu yadi bādhitvā pratyayārthaviśeṣaṇam 
 pradhānānugrahāt sāmyād vibhakteś cāvatiṣṭhate 
 3.14.511  prakṛter aviśiṣṭatvāt kriyātulye prasajyate 
 putrādau guṇaśabdebhyaḥ pūrvoktasya viparyaye 
 3.14.512  sthūlena tulyo yātīti bahiraṅgā kriyāśrutiḥ 
 animittaṃ vates tulyaṃ yātīty atreṣyate vatiḥ 
 3.14.513  dvayaṃ viśeṣyate tena yad ekatra viśeṣaṇaṃ 
 tulyaśabdo hi taṃ dharmam ubhayastham apekṣate 
 3.14.514  ekaḥ samāno dharmaś ced upamānopameyayoḥ 
 tulayā saṃmitaṃ tulyam iti tatropapadyate 
 3.14.515  sūtre śrutaś ca dviṣṭho+asāv abhedena pratīyate 
 na ca sāmānyaśabdatvād aśrutā gamyate kriyā 
 3.14.516  aśrutāś ca pratīyante nideśasthāyitādayaḥ 
 ye dharmā niyatās teṣāṃ putrādiṣu na vidyate 
 3.14.517  anāśritakriyas tasmān na tulyo+asti kriyāvatā 
 kriyāyāḥ śravaṇe sāpi kriyāvattā pratīyate 
 3.14.518  dvayoḥ pratividhānāc ca jyāyastvam abhidhīyate 
 nityāsattvābhidhāyitvāt pratyayārthaviśeṣaṇe 
 3.14.519  asattvabhūto vyāpāraḥ kevalaḥ pratyaye yataḥ 
 vidyate lakṣaṇārthatvaṃ nāsti tena kriyāśruteḥ 
 3.14.520  kriyāvatas tu grahaṇāt prakṛtyarthaviśeṣaṇe 
 kriyāmātrena tulyatve siddhāsattvābhidhāyitā 
 3.14.521  yadā kriyānimittaṃ tu sādṛśyaṃ syāt kriyāvatoḥ 
 kriyāvato+abhidheyatvāt tadā dravyābhidhāyitā 
 3.14.522  avyayeṣu vateḥ pāṭhaḥ kāryas tatra svarādivat 
 brāhmaṇena samo+adhyetety atra ca pratyayo bhavet 
 3.14.523  sāmānādhikaraṇyaṃ ca vatyarthenāpadiśyate 
 tulyam ity anyathā kalpyo vākyaśeṣo+aśruto bhavet 
 3.14.524  kriyāvatoś ca sādṛśye pratyayārthaviśeṣaṇe 
 adhyetrā sadṛśo+adhyetety atra nāsti vater vidhiḥ 
 3.14.525  tulyārthair iti yā tasyās tṛtīyāyā na bhidyate 
 artho bhede+api sarvābhir itarābhir vibhaktibhiḥ 
 3.14.526  bhojyate brāhmaṇa iva tulyaṃ bhuktaṃ dvijātinā 
 paśyati brāhmaṇam iva tulyaṃ vipreṇa paśyati 
 3.14.527  brāhmaṇeneva vijñātaṃ tulyaṃ jñātaṃ dvijātinā 
 dīyatāṃ brāhmaṇāyeva tulyaṃ vipreṇa dīyatām 
 3.14.528  brāhmaṇād iva vaiśyāt tvam adhīṣvādhyayanaṃ bahu 
 ity evamādibhir bhedas tṛtīyāyā na kaś cana 
 3.14.529  tulyaṃ madhurayādhīye mātrā tulyaṃ smarāmi tām 
 madhurāyāś ca mātuś ca kathaṃ sādṛśyakalpanā 
 3.14.530  madhurāviṣayaḥ pāṭhaḥ smaraṇaṃ mātṛkarmakam 
 madhurāmātṛśabdābhyām abhedenābhidhīyate 
 3.14.531  uṣṭrāvayavatulyeṣu mukheṣūṣṭraśrutir yathā 
 vartate gṛhatulye ca prāsāde madhurāśrutiḥ 
 3.14.532  yathādhyayanayoḥ sāmyam adhyetror apadiśyate 
 tathā kriyāgatair dharmair ucyante sādhanāśrayāḥ 
 3.14.533  ivārthe yac ca vacanaṃ pūrvasūtre ca yo vidhiḥ 
 kriyāśabdaśrutau bhedo na kaś cid vidyate tayoḥ 
 3.14.534  yady apy upādhir anyatra niyato na prayujyate 
 rūpābhedāt tv anirjñātā kriyātra śrūyate punaḥ 
 3.14.535  yathā vyutparayaḥ pucchau kyaṅante sudurādayaḥ 
 saty api pratyayārthatve bhedābhāvād udāhṛtāḥ 
 3.14.536  evaṃ ca sati pūrveṇa siddho+atrāpi vater vidhiḥ 
 niyame vābhidhāne vā bhidyate na kriyāśrutiḥ 
 3.14.537  ive dravyādiviṣayaḥ pratyayaḥ punar ucyate 
 kriyāṇām eva sadṛśve pūrvasūtre vidhīyate 
 3.14.538  madhurāyām iva gṛhā brāhmaṇasyeva pāṇḍurāḥ 
 ity atra dravyaguṇayoḥ pūrveṇa na vatir bhavet 
 3.14.539  ārambhasyākriyārthatve nārtho yogena vidyate 
 ṛte kriyāyā grahaṇāt pūrvayogena sidhyati 
 3.14.540  madhurāvayave vṛttir vvākhyātā madhurāśruteḥ 
 brāhmaṇāvayavān dantān vakṣyati brāhmaṇaśrutiḥ 
 3.14.541  na kā cid ivayoge tu bāhyāt saṃbandhino 
 ṣaṣṭhī vidhīyate tatra pūrveṇa pratyayo bhavet 
 3.14.542  ādhikyaṃ tulyaśabdena saṃbandha upajāyate 
 ṣaṣṭhītṛtīye tatra stas tulyaśabdo hi vācakaḥ 
 3.14.543  ivaśabdaprayoge tu bāhyāt saṃbandhino vinā 
 nādhikyam upamāne+asti dyotakaḥ sa prayujyate 
 3.14.544  ive yo vyatireko+atra sa prāsādādihetukaḥ 
 tulye tadviṣayāpekṣam ādhikyam upajāyate 
 3.14.545  gavayena samo+anadvān iti vṛttis tathā bhavet 
 na tv asti gaur ivety atra vyatireka ivāśrayaḥ 
 3.14.546  upameyena saṃbandhāt prāk prāsādādihetuke 
 vyatireke vater bhāvo na tulyārthatvahetuke 
 3.14.547  ivaśabdena saṃbandhe na tṛtīyā vidhīyate 
 prakṛtāṃ tām atas tyaktvā vibhaktyantaraṃ āśritam 
 3.14.548  saptamy api na tatrāsti jñāpakārthā tu sā kṛtā 
 iṣṭā sā śeṣaviṣaye niyatāsu vibhaktiṣu 
 3.14.549  yadi tu vyatirekeṇa viṣaye+asmin vibhaktayaḥ 
 pravarteraṃs tṛtīyaiva vyabhicāraṃ pradarśayet 
 3.14.550  vyabhicāre tathā siddhe saptamīgrahaṇād vinā 
 saptamy evocyate sarvā na santy anyā vibhaktayaḥ 
 3.14.551  atyantam atra viṣaye saptamyā jñāpakārthayā 
 bādhitā vinivarteta ṣaṣṭhī sā gṛhyate punaḥ 
 3.14.552  pūrvābhyām eva yogābhyāṃ vigrahāntarakalpanāt 
 arhārthe+api vatiḥ siddhaḥ sa tv ekena nidarśyate 
 3.14.553  tena tulyam iti prāpte kriyopādhiḥ prasidhyati 
 rājavad vartate rājety atra bhede vivakṣite 
 3.14.554  rājatvena prasiddhā ye pṛthuprabhṛtayo nṛpāḥ 
 yudhiṣṭhirāntās te+anyeṣām upamānaṃ mahīkṣitām 
 3.14.555  siddhyasiddhikṛto bheda upamānopameyayoḥ 
 sarvatraiva yato+asiddhaṃ prasiddhenopamīyate 
 3.14.556  rājavad rūpam asyeti rājany eva vivakṣite 
 akriyārthena yogena dvitīyena bhaviṣyati 
 3.14.557  upamānāvivakṣāyāṃ niyamārtho+ayam ucyate 
 dharmo+arhatikriyākartā tadarthaṃ vacanaṃ punaḥ 
 3.14.558  kṛtahastavad ity etat prasiddheṣv eva dṛśyate 
 rājatvena prasiddhe ca rājñi rājavad ity api 
 3.14.559  arājñi yeṣāṃ dharmāṇāṃ dṛṣṭo+atyantam asaṃbhavaḥ 
 te rājani niyamyante tyajyante vyabhicāriṇaḥ 
 3.14.560  arhateś ca kriyā kartrī yā tasyāṃ vatir iṣyate 
 rājānam arhati cchattram iti na tv evamādiṣu 
 3.14.561  prayuktānāṃ hi śabdānāṃ śāstreṇānugamaḥ satām 
 chattrādyarthe tu vacane pratyākhyānaṃ na saṃbhavet 
 3.14.562  tadarham iti nārabdhaṃ sūtraṃ vyākaraṇāntare 
 saṃbhavaty upamātrāpi bhedasya parikalpanāt 
 3.14.563  ekasya kāryanirjñānāt siddhasya viṣayāntare 
 taddharmatvavivakṣāyāṃ buddhyā bhedaḥ prakalpyate 
 3.14.564  sūtrārambhān na caitasmād ivaśabdasya vidyate 
 prayogaḥ so+api caitasya viṣaye vidyate vateḥ 
 3.14.565  dasyuhendra ivety etad aindramantre prayujyate 
 anyatra dṛṣṭakarmendro yathety asmin vivakṣite 
 3.14.566  pūrvām avasthām āśritya yāvasthā vyapadiśyate 
 sadṛśas tvaṃ tavaiveti tatraivam abhidhīyate 
 3.14.567  prasiddhabhedaṃ yatrānyad upamānaṃ na vidyate 
 upameyasya tatrātmā svabuddhyā pravibhajyate 
 3.14.568  yo+api svābhāviko bhedaḥ so+api buddhinibandhanaḥ 
 tenāsmin viṣaye bhinnam abhinnaṃ vā na vidyate 
 3.14.569  aṅgadī kuṇḍalī ceti darśayan bhedahetubhiḥ 
 caitram īdṛśam ity āha buddhyavasthāparigrahāt 
 3.14.570  etaiḥ śabdair yathābhūtaḥ pratyayātmopajāyate 
 tatpratyayānukāreṇa viṣayo+apy upapadyate 
 3.14.571  buddhyavasthāvibhāgena bhedakāryaṃ pratīyate 
 janyanta iva śabdānām arthāḥ sarve vivakṣayā 
 3.14.572  tathāvidhe+api bāhye+arthe bhidyante yatra buddhayaḥ 
 na tatra kaś cit sādṛśyaṃ sad api pratipadyate 
 3.14.573  atyantaṃ viṣaye bhinne yāvat prakhyā na bhidyate 
 na tāvat pratyabhijñānaṃ kasya cid vinivartate 
 3.14.574  ayam eva tu sūtreṇa bhedo bhedena darśitaḥ 
 prasiddham api durjñānam abudhaḥ pratipadyate 
 3.14.575  vaiyākaraṇavad brūte na vaiyākaraṇaḥ sadā 
 vaiyākaraṇavad brūṣvety ataḥ so+apy abhidhīyate 
 3.14.576  ke cit pumāṃso bhāṣante strīvat puṃvac ca yoṣitaḥ 
 vyabhicāre svadharmo+api punas tenopadiśyate 
 3.14.577  sadṛśas tvaṃ tavaiveti loke yad abhidhīyate 
 upamānāntaraṃ tatra prasaktaṃ vinivartate 
 3.14.578  yuktam aupayikaṃ rājña ity arthasya nidarśane 
 upamānāvivakṣāyāṃ tadarham iti paṭhyate 
 3.14.579  prasaktānuprasaktas tu vatiśeṣo+abhidhīyate 
 upamānābhisaṃbandhād asmin vatir udāhṛtaḥ 
 3.14.580  pradhānakalpanābhāve guṇaśabdasya darśanāt 
 upasargād vatau siddhā dhātau dhātvarthakalpanā 
 3.14.581  svaṃ rūpam iti caitasminn arthasyāpi parigrahaḥ 
 rūpavaj jñāpitas tasmād āsanno+artho grahīṣyate 
 3.14.582  dhātvarthenopajanitaṃ sādhanatvena sādhanam 
 dhātunā kṛtam ity evam asmin sūtre pratīyate 
 3.14.583  yaḥ śabdaś caritārthatvād atyantaṃ na prayujyate 
 viṣaye+adarśanāt tatra lopas tasyābhidhīyate 
 3.14.584  kriyāyāṃ sādhane dravye prādayo ye vyavasthitāḥ 
 tebhyaḥ sattvābhidhāyibhyo vatiḥ svārthe vidhīyate 
 3.14.585  pratyayena vinā prādis tatrārthe na prayujyate 
 bhedena tu samākhyāne vibhāgaḥ parikalpitaḥ 
 3.14.586  anaṅgīkṛtasattvaṃ tu yadi gṛhyeta sādhanam 
 vibhaktibhir niyogaḥ syād yathaiva tasilādiṣu 
 3.14.587  pāṭhād yair avibhaktitvaṃ vatyanteṣv anugamyate 
 teṣām udvata ity atra vaktavyā savibhaktitā 
 3.14.588  vatyarthaṃ nāvagāhete puṃvad ity asya darśanāt 
 nañsnañāv apavādasya bādhakaṃ tan nipātanam 
 3.14.589  etam utkrāmato nūnaṃ vatyarthaṃ nañsnañāv iti 
 tayoḥ pravṛttāv utsargo bādhanān nopapadyate 
 3.14.590  nañsnañau vihitau yena sa yogo nāvagāhate 
 vatiprakaraṇaṃ tad dhi liṅgam evaṃ samarthyate 
 3.14.591  abhedenopamānasya bhinnārthopanipātitā 
 ūhas tathopamānānām aṅgavan nopalabhyate 
 3.14.592  gāvedhuke carau dṛṣṭā govikartākṣavāpayoḥ 
 paśū rudra iva hy etāv ity ekavacanaśrutiḥ 
 3.14.593  upamānasya bhedāc ca bahuṣu syād año vidhiḥ 
 kāśyapā iti lopaḥ syāt tathā pratikṛtiṣv api 
 3.14.594  evaṃ tu yuktavadbhāvād atraikavacanaṃ bhavet 
 lum manuṣye tathoktaṃ syāl liṅgasyaikasya siddhaye 
 3.14.595  upameyeṣu bhinneṣu kiṃ cid ekaṃ pravartate 
 pratyayasya vidhau tatra nityaṃ yuktavad iṣyate 
 3.14.596  yadā pratyupameyaṃ tu tad ekaikam avasthitam 
 tadā bāhyārthabhedena taddhitāntaṃ pracīyate 
 3.14.597  yathā samūhapracaye dvigūnāṃ bhinnasaṃkhyatā 
 pañcapūlyādiṣu tathā lubantapracayo bhavet 
 3.14.598  pracaye bhidyamāne tu saṃkhyā pūleṣu bhidyate 
 arthabhedo lubanteṣu naivaṃ kaś cana dṛśyate 
 3.14.599  yeṣūpameyavacanaḥ śabdo+anyo na prayujyate 
 upamānasya tatrānyaiḥ saṃkhyāyā bheda iṣyate 
 3.14.600  yathā guḍatilādīnāṃ prayogād ekasaṃkhyatā 
 pākāder aprayoge tu bhinnā saṃkhyābhidhīyate 
 3.14.601  yaḥ saṃbandhigato bhedaḥ sa prayoge pratīyate 
 saṃbandhinām ato bheda upameye na gamyate 
 3.14.602  tasmāt sāmānyaśabdatva- prasaṅgavinivṛttaye 
 upameyagato bheda upamāneṣu dṛśyate 
 3.14.603  upamānaṃ samastānām abhinnam śrūyate kva cit 
 bhinnānām upameyanām ekaikam vopamīyate 
 3.14.604  yathā garuḍa ity etad vyūhāpekṣaṃ prayujyate 
 ekena yatra sādṛśyaṃ vainateyena hastinām 
 3.14.605  ekasyāpi pratīyeta bhinnā pratikṛtiḥ saha 
 kāśyapasyeti tenāyaṃ pratyekam avatiṣṭhate 
 3.14.606  meghāḥ śaila ivety ukte samastānāṃ pratīyate 
 sādṛśyam giriṇaikena pratyekaṃ tena bhidyate 
 3.14.607  chāpekṣā tadviṣayatā vidheyatvān na gamyate 
 kākatālīyam ity atra prasiddham hy upalakṣaṇam 
 3.14.608  rājāśvādiś ca viṣayaḥ syād anyo vety aniścitam 
 tena cchasya vidhānāt prāg vyapadeśo na vidyate 
 3.14.609  dvayor ivārthayor atra nimittatvaṃ pratīyate 
 ekenāvayavo yuktaḥ pratyayo+anyena yujyate 
 3.14.610  caitrasya tatrāgamanaṃ kākasyāgamanaṃ yathā 
 dasyor abhinipātas tu tālasya patanaṃ yathā 
 3.14.611  saṃnipāte tayor yānyā kriyā tatropajāyate 
 vadhādir upameye+arthe tayā chavidhir iṣyate 
 3.14.612  kriyāyāṃ samavetāyāṃ dravyaśabdo +avatiṣṭhate 
 pātāgamanayoḥ kāka- tālaśabdau tathā sthitau 
 3.14.613  yad anvākhyāyakaṃ vākyaṃ tad evaṃ parikalpyate 
 prayogavākvaṃ yal loke tad evaṃ na prayujyate 
 3.14.614  yayor atarkitā prāptir dṛśyate kākatālavat 
 tayoḥ samāsaprakṛter vṛttir abhyupagamyate 
 3.14.615  kākasya tālena yathā vadho yasya tu dasyunā 
 tatra citrīkṛte+anyasminn upameye cha iṣyate 
 3.14.616  cañcatprakāraś cañcatko bṛhatka iti cāpare 
 maṇimaḍḍūkakhadyotān sādṛśvena pracakṣate 
 3.14.617  tatronmeṣanimeṣābhyāṃ khadyota upamīyate 
 śvāsaprabandhair maṇḍūkaḥ spandamānaprabho maṇiḥ 
 3.14.618  pravikāsiprabho+alpo+api mahān ya upalabhyate 
 bṛhatka iti tatraiṣa maṇau śabdaḥ prayujyate 
 3.14.619  sādṛśyam eva sarvatra prakāraḥ kaiś cid iṣyate 
 bhede+api tu prakārākhyā kaiś cid abhyupagamyate 
 3.14.620  prakāravacanaḥ kaś cit prakāravati saṃsthitaḥ 
 prakāramātre vartitvā kaś cit tadvati vartate 
 3.14.621  sādṛśyagrahaṇaṃ sūtre sadṛśasyopalakṣaṇam 
 tulyayor avyayībhāve sahaśabdo+abhidhāyakaḥ 
 3.14.622  vipsāsādṛśyayor vṛttir yā yathārthābhidhāyinaḥ 
 sa cāyam avyayībhāve bhedo bhedena darśitaḥ 
 3.14.623  sādṛśyaṃ yogyatā kaiś cid anāv abhyupagamyate 
 yat tu mūrtigataṃ sāmyaṃ tat sahenābhidhīyate 
 3.14.624  itthaṃbhāve+api sādṛśyaṃ buddhyavasthānibandhanam 
 grahaṇe bhedamātrasya tatrānyaivābhidhīyate 
 3.14.625  gaur vāhīka iti dvitve sādṛśyaṃ pratyudāhṛtam 
 śuklādau sati niṣpanne vāhīko na dvir ucyate 
 iti bhartṛharikṛtaṃ vākyapadīyam samāptam 
 
 
